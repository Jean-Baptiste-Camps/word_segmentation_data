
PATROLOGIAE TOMUS CuIII.

B. RABANI MAURI

TOMUS SECUNDUS.


EXCUDEBATUR ET uENIT APUD I.-P. MIGNE EDITOREM, IN uIA DICTA D'AMBOISE, PROPE PORTAM LUTETIAE PARISIORUM uULGO D'ENFER NOMINATAM, SEU PETIT-MONTROUGE. 1851


uolume front matter




Series title page


PATROLOGIAE CURSUS COMPLETUS

SIuE BIBLIOTHECA UNIuERSALIS, INTEGRA, UNIFORMIS, COMMODA, eCONOMICA, OMNIUM SS. PATRUM, DOCTORUM SCRIPTORUMQUE ECCLESIASTICORUM QUI AB AEuO APOSTOLICO AD INNOCENTII III TEMPORA FLORUERUNT; RECUSIO CHRONOLOGICA OMNIUM QUAE EXSTITERE MONUMENTORUM CATHOLICAE TRADITIONIS PER DUODECIM PRIORA ECCLESIAE SAECULA, IUXTA EDITIONES ACCURATISSIMAS, INTER SE CUMQUE NONNULLIS CODICIBUS MANUSCRIPTIS COLLATAS, PERQUAM DILIGENTER CASTIGATA; DISSERTATIONIBUS, COMMENTARIIS LECTIONIBUSQUE uARIANTIBUS CONTINENTER ILLUSTRATA; OMNIBUS OPERIBUS POST AMPLISSIMAS EDITIONES QUAE TRIBUS NOuISSIMIS SAECULIS DEBENTUR ABSOLUTAS DETECTIS, AUCTA; INDICIBUS PARTICULARIBUS ANALYTICIS, SINGULOS SIuE TOMOS, SIuE AUCTORES ALICUIUS MOMENTI SUBSEQUENTIBUS, DONATA; CAPITULIS INTRA IPSUM TEXTUM RITE DISPOSITIS, NECNON ET TITULIS SINGULARUM PAGINARUM MARGINEM SUPERIOREM DISTINGUENTIBUS SUBIECTAMQUE MATERIAM SIGNIFICANTIBUS, ADORNATA; OPERIBUS CUM DUBIIS TUM APOCRYPHIS, ALIQUA uERO AUCTORITATE IN ORDINE AD TRADITIONEM ECCLESIASTICAM POLLENTIBUS, AMPLIFICATA; DUOBUS INDICIBUS GENERALIBUS LOCUPLETATA: ALTERO SCILICET RERUM, QUO CONSULTO, QUIDQUID UNUSQUISQUE PATRUM IN QUODLIBET THEMA SCRIPSERIT UNO INTUITU CONSPICIATUR; ALTERO SCRIPTURAE SACRAE, EX QUO LECTORI COMPERIRE SIT OBuIUM QUINAM PATRES ET IN QUIBUS OPERUM SUORUM LOCIS SINGULOS SINGULORUM LIBRORUM SCRIPTURAE TEXTUS COMMENTATI SINT. EDITIO ACCURATISSIMA, CAETERISQUE OMNIBUS FACILE ANTEPONENDA, SI PERPENDANTUR: CHARACTERUM NITIDITAS, CHARTAE QUALITAS, INTEGRITAS TEXTUS, PERFECTIO CORRECTIONIS, OPERUM RECUSORUM TUM uARIETAS TUM NUMERUS, FORMA uOLUMINUM PERQUAM COMMODA SIBIQUE IN TOTO OPERIS DECURSU CONSTANTER SIMILIS, PRETII EXIGUITAS, PRAESERTIMQUE ISTA COLLECTIO, UNA, METHODICA ET CHRONOLOGICA, SEXCENTORUM FRAGMENTORUM OPUSCULORUMQUE HACTENUS HIC ILLIC SPARSORUM, PRIMUM AUTEM IN NOSTRA BIBLIOTHECA, EX OPERIBUS AD OMNES AETATES, LOCOS, LINGUAS FORMASQUE PERTINENTIBUS, COADUNATORUM.

SERIES SECUNDA,

IN QUA PRODEUNT PATRES, DOCTORES SCRIPTORESQUE ECCLESIAE LATINAE A GREGORIO MAGNO AD INNOCENTIUM III. ACCURANTE I.-P. MIGNE, BIBLIOTHECAE CLERI UNIuERSAE, SIuE CURSUUM COMPLETORUM IN SINGULOS SCIENTIAE ECCLESIASTICAE RAMOS EDITORE. PATROLOGIA BINA EDITIONE TYPIS MANDATA EST, ALIA NEMPE LATINA, ALIA GRAECO-LATINA.--- uENEUNT MILLE FRANCIS DUCENTA uOLUMINA EDITIONIS LATINAE; OCTINGENTIS ET MILLE TRECENTA GRAECO-LATINAE.---MERE LATINA UNIuERSOS AUCTORES TUM OCCIDENTALES, TUM ORIENTALES EQUIDEM AMPLECTITUR; HI AUTEM, IN EA, SOLA uERSIONE LATINA DONANTUR.

PATROLOGIAE TOMUS CuIII.


B. RABANI MAURI



TOMUS SECUNDUS.


EXCUDEBATUR ET uENIT APUD I.-P. MIGNE EDITOREM, IN uIA DICTA D'AMBOISE, PROPE PORTAM LUTETIAE PARISIORUM uULGO D'ENFER NOMINATAM, SEU PETIT-MONTROUGE. 1851


uolume title page
SAECULUM IX.

B. RABANI MAURI

FULDENSIS ABBATIS ET MOGUNTINI ARCHIEPISCOPI

OPERA OMNIA

IUXTA EDITIONEM GEORGII COLuENERII ANNO 1617 COLONIAE AGRIPPINAE DATAM, MENDIS QUIBUS SCATEBAT INNUMERIS CURA QUA PAR ERAT EXPURGATAM, NOuISSIME AD PRELUM REuOCATA ET NOuO ORDINE, CHRONOLOGICO SCILICET, DIGESTA; uARIIS PRAETEREA MONUMENTIS QUAE SUPPEDITARUNT MABILLONII, MARTENII ET DACHERII COLLECTIONES MEMORATISSIMAE, AUCTA ET ILLUSTRATA. ACCURANTE I.-P. MIGNE, BIBLIOTHECAE CLERI UNIuERSAE, SIuE CURSUUM COMPLETORUM IN SINGULOS SCIENTIAE ECCLESIASTICAE RAMOS EDITORE.

TOMUS SECUNDUS.
uENEUNT 6 uOLUMINA 42 FRANCIS GALLICIS.

EXCUDEBATUR ET uENIT APUD I.-P. MIGNE EDITOREM, IN uIA DICTA D'AMBOISE, PROPE PORTAM LUTETIAE PARISIORUM uULGO D'ENFER NOMINATAM, SEU PETIT-MONTROUGE. 1851


ELENCHUS AUCTORUM ET OPERUM QUI IN HOC TOMO CuIII CONTINENTUR.


B. RABANUS MAURUS, MOGUNTINUS ARCHIEPISCOPUS.
Commentariorum in Exodum libri quatuor. 	Col. 9
Expositionum in Leuiticum libri septem. 	245
Enarrationum in librum Numerorum libri quatuor. 	587
Enarrationis super Deuteronomium libri quatuor. 	837
Commentariorum in librum Iosue libri tres. 	999
Commentariorum in librum Iudicum libri duo. 	1107
Commentarium in librum Ruth. 	1199





Main uolume text




[B. RABANI MAURI OPERUM PARS PRIMA.]







BEATI RABANI MAURI ABBATIS FULDENSIS ET MOGUNTINI ARCHIEPISCOPI COMMENTARIORUM IN EXODUM LIBRI QUATUOR.



PRAEFATIO. AD FRECULPHUM LEXOuIENSEM EPISCOPUM.

 Inter ceteras Scripturas quas Pentateuchus legis continet, merito liber Exodi eminet, in quo pene omnia sacramenta quibus presens Ecclesia instituitur, nutritur et regitur, figuraliter exprimuntur. Nam ibi per corporalem exitum filiorum Isrel de Aegypto terrestri, noster exitus de spirituali Aegypto demonstratur: ibi per transitum maris Rubri et Pharaonis atque Aegyptiorum submersionem, baptismi mysterium et spiritualium hostium interitus figuratur. Ibi typici agni immolatio, et Pasche celebratio, ueri Agni passionem ac nostram redemptionem insinuant. Ibi manna de celis et potus de petra egenti populo dantur, ut doceat nos celestem panem et potum uite desiderare. Ibi precepta atque iudicia populo Dei in monte traduntur, ut discamus  supernis subiici disciplinis. Ibi tabernaculi constructio atque uasorum eius simul cum cultu et sacrificiis fieri iubetur, ut sancte Ecclesie mirabilis ornatus, et spiritualium sacrificiorum ritus in hoc insinuetur. Ibi spiritualis unctionis et thymiamatis odoramenta conficiuntur, ut sanctificatio Spiritus sancti et orationum sacrarum mysterium nobis commendetur. Hec enim omnia non solum precedentium Patrum dictis ita explicata inuenimus, uerum ipsorum apostolorum traditione ac Scripturis certissime percepimus. Nam Paulus ad Corinthios scribens, ita ait: Nolo autem uos ignorare, fratres, quod patres nostri omnes sub nube fuerunt, et omnes per mare transierunt; et omnes in Moyse baptizati sunt, in nube et in mari: et omnes eamdem escam spiritualem  manducauerunt, et omnes eumdem potum spiritualem biberunt. Bibebant autem de spirituali consequente  eos petra: petra autem erat Christus . Sic et Ioannes euangelista, cum in Euangelio suo Dominicam passionem describeret, ubi ad illum locum peruentum est, quo in cruce pendentium latronum crura frangerentur, hinc testimonium sumens ait: Ad Iesum autem cum uenissent, ut uiderunt eum iam mortuum, non fregerunt eius crura, sed unus militum lancea latus eius aperuit, et continuo exiuit sanguis et aqua. Et paulo post: Facta sunt, inquit, hec, ut Scriptura impleretur: Os non comminuetis ex eo, etc. Quapropter, dilectissime antistitum Freculphe, uidetur mihi huius libri necessaria esse meditatio, in quo sacramentorum atque mysteriorum celestium tanta uis existit, ut non solum euangelicis, sed etiam legalibus ad Christi cultum  pleniter instruamur traditionibus. Feci enim sicut in tua epistola mihi iussisti: et collegi undique de sanctorum Patrum dictis in unum uolumen, singularum sententiarum solutiones; et ubi minus antiquorum inuenire potui explanationes, nostras iuxta eorum sensus similitudinem, prout diuina gratia me posse concessit, inserui expositiones. Unde deprecor ut si confectum opus dignum duxeris, tam tuis quam aliorum utilitatibus illud accommodes; et communiter secundum caritatis regulam, cum proximis tuis utari bono quod tibi agnoscis munere collatum esse diuino. De cetero quoque obsecro ut fragilitatem meam orationibus adiuues, deprecans supernam maiestatem ut me in presentis pelagi tempestate ita sua gratia gubernet qualiter me in  presenti uita, in suo seruitio utilem, et in futura, largitatis sue ope concedat esse beatum.



INCIPIUNT COMMENTARIA IN EXODUM. LIBER PRIMUS.



CAPUT PRIMUM.  De ingressu Isrel in Aegyptum, et fatigatione qua uexabant Aegyptii Isrelitas.

Hec sunt nomina filiorum Isrel, qui ingressi sunt Aegyptum cum Iacob. Singuli cum domibus suis introierunt:  Ruben, Simeon, Leui, Iudas, Isachar, Zabulon et Beniamin, Dan et Nephthalim, Gad et Aser . Quid ergo isti undecim filii Iacob, qui  ingressi sunt cum eo in Aegytum, siue magis duodecim addito uidelicet Ioseph significant, nisi apostolorum ordine? De quibus Saluator ipse ait: Sicut misit me Pater, et ego misi uos in mundum . Aegyptus enim, hic mundus esse figuraliter multis prophetarum uocibus approbatur. Necnon et septuaginta quinque anime, que simul in Aegyptum cum predicto patriarcha introisse describuntur, predicatorum ordinem typice designant: quia septuaginta discipulos ad predicandum Dei uerbum in toto orbe Saluator miserat: ut Pentateuchum legis spiritualiter seruandum docerent. Aliter he septuaginta anime, que in Aegyptum ingresse sunt, mystice in numero remissionis accipiuntur: scilicet ut huic seculo, qui per Aegyptum figurabatur, post tanta peccata  et sacrilegia, donaretur remissio peccatorum. Ioseph autem in Aegypto erat. Et de Redemptore nostro Ioannes scripsit: quia in mundo erat, et mundus per ipsum factus est, et mundus eum non cognouit . Quo mortuo et uniuersis fratribus eius, omnique cognatione illa filii Isrel creuerunt, et quasi germinantes multiplicati sunt: ac roborati nimis, impleuerunt terram.  Mortuo Ioseph et fratribus eius, creuerunt filii Isrel, et inualuerunt nimis. Sic et noster uerus Ioseph, postquam pro omnibus gustauit mortem, per quam destruxit diabolum, qui habebat mortis imperium, multiplicatus est fidelium populus. Nisi enim sicut ipse ait, cecidisset granum frumenti in terram et mortuum fuisset, non utique fructum , nunc plurimum totius  orbis terre sustulisset. Moraliter quoque et in te si moriatur Ioseph, id est mortificationem Christi in corpore tuo suscipias, et mortifices membrum tuum peccato, tunc in te multiplicantur filii Isrel, id est sensus boni et spirituales. Quotidie enim morientibus uitiis in te, uirtutum numerus augetur: et in terra multiplicaberis, in tua scilicet carne: per quam uirtutes administrantur. Surrexit interea rex nouus super Aegyptum qui ignorabat Ioseph, et ait ad populum suum: Ecce populus filiorum Isrel multus et fortior nobis est. uenite sapienter opprimamus eum, ne forte multiplicetur. In Chronicis Eusebii et Hieronymi legimus, quod post ingressum Iacob in Aegyptum, primus Amosis regnauerit annis XXu, post quem Nebron annis XIII, dehinc Amenonphis annis  XXI, post hunc Mephres annis XII, post quem Mispharmutusis annis XXuI, post eum Tithimoris annis IX, deinde Amonaphis annis XXXI, sub quo Amram genuit Moysen cum esset annorum LXX. Preposuit itaque eis magistros operum, ut affligerent eos oneribus: edificaueruntque urbes tabernaculorum Pharaoni, Phiton et Rameses. Quantoque opprimebant eos, tanto magis multiplicabantur et crescebaut. Oderantque filios Isrel Aegyptii et affligebant, illudentes eis et inuidentes, atque ad amaritudinem perducebant uitam eorum, operibus duris luti et lateris: omnique famulatu quo in terre operibus premebantur.

Mystice autem primum uidendum est quis sit iste rex qui sciebat Ioseph; et quis sit, qui nesciebat.  Quandiu ergo rex noster, id est, spiritus mentis nostre, tenet memoriam Ioseph, id est, Christi  non affliguntur filii Isrel, rationabiles scilicet sensus uel uirtutes; nec luto et latere consumuntur, terrenis scilicet curis; neque eis admiscentur palee, id est, leues et irrationabiles actus; nec masculi necantur, hoc est opera iam perfecta. Si uero sensus noster nescierit Christum, tunc sapientia carnis, que inimica est Deo, succedit in regnum: et alloquitur gentem suam, corporeas scilicet uoluntates: et uocatis ducibus uitiorum, initur consilium contra Isrel, quomodo opprimatur supradictis malis. Et tu ergo, qui hec audis, si post donum baptismi  opera huius mundi facis, scito quia surrexit in te alius rex qui nescit Ioseph. Potest quoque rex Aegypti qui nescit Ioseph, diabolus accipi, qui dixit in corde suo, non est Deus: qui genti sue, id est apostatis angelis quodammodo loquitur: Ecce uiri Isrel creuerunt, et inualuerunt nimis super nos: hi scilicet, qui mente Deum uidere possunt, et unde hoc sensit diabolus, quia fortis sit gens Isrel, nisi quia sepe congressus est, et sepe superatus est? Sed illud, quod timet, ne quando eueniat illis bellum et iungantur aduersariis illorum, et deuictis illis, de terra sua discedant, ostendit se ea, que a patriarchis et prophetis de aduentu Christi predicta sunt, presensisse: et inde scire, quod sibi immineat bellum: cum eum sensit uenturum, qui cum fiducia  triumphet ipsum et satellites eius. Docet igitur Pharao Isrelitas edificare sibi ciuitates; id est Phiton, que interpretatur os defectionis uel os abyssi, et Ramesen, que interpretatur malitiam detinens, uel commotio tinee. Ecce quales ciuitates precepit sibi edificari Pharao, qui interpretatur dissipator, et uerus inimicus est populi Dei: urbem scilicet que dicitur oris despectio uel os abyssi: cum mendacium loqui persuadet, et foueam preparat perditionis his qui sibi obtemperantes, linguis suis dolose agunt. Altera uero, que dicitur commotio tinee uel malitiam detinens, ibi construitur, ubi malitiosus ipse, malitiam menti peruerse ingerit, et auaritie pestem introducit. Qui enim sequuntur illum, nisi qui colligunt per fraudem diuitias, et condunt  thesauros suos in terra, ubi tinea demolitur, et fures effodiunt atque furantur? Nos ergo si de substantia nostra gratias agamus omnium bonorum largitori, et misericordiam de illa impendamus in proximos nostros egentes, iungamurque per obedientiam predicatoribus ueritatis, dicet de nobis spiritualis Pharao: Filii Isrel preualuerunt nimis super nos, et iunguntur inimicis nostris, quia preualebimus illi, et eo inuito pergimus de terra sua, deponentes ueterem hominem cum actibus eius, atque relinquentes imaginem terreni parentis nostri, induemus nos imaginem celestis Redemptoris. Inde enim maxime sollicitatur diabolus, et certat per magistros ac prepositos suos, hereticos uidelicet,  philosophos, seu falsos Christianos, ut affligamur oneribus scelerum, ne egrediamur liberi a seruitute peccatorum et uitiorum. Quodque dicitur, Quanto opprimebant illos, tanto magis multiplicabantur et crescebant, significat quod quanto seuit diabolus persequendo Christianos, et augendo tentationes atque tormenta, tanto magis crescunt electi in augmento meritorum, et multiplicantur in retributione premiorum. Sequitur:



CAPUT II. De obstetricibus Hebreorum et Pharaonis precepto de interfectione masculorum.

Dixit autem rex Aegypti obstetricibus Hebreorum, quorum una uocabatur Sephra, altera Phua, precipiens eis: Quando obstetricabitis Hebreas, et partus  tempus aduenerit, si masculus fuerit, interficite illum: si femina reseruate . Istas obstetrices, id est, Phuam, que apud nos rubens uel uerecunda dici potest, et Sephram, que auis eius uel pulchritudo siue placens interpretatur, quidam dixerunt rationabilis eruditionis formam tenere, que subtilis, pulchra et uerecunda est, et tam spiritualibus quam corporalibus habilis atque commoda disciplinis. Obstetrices enim quedam medie sunt, et tam masculos quam feminas fouent: sic eruditio ista communis rationabilis scientie ad omnes propemodum pertingit sensus: omnes instruit, omnes fouet; et siue celestia meditari, siue mundana disponi, suis possessoribus in promptu est. Si quis uirilis in ea animi fuerit, et uoluerit celestia querere, per huiusmodi  eruditionem ad diuinorum intelligentiam paratior ueniet. Si autem secularia quis negotia per eam agere uoluerit, ad hoc ipsam utilissimam habebit.  Iubet quoque masculos occidi Pharao, et feminas uiuere: sic et diabolus, ne robur fidei preualeat, conatur ut interfectis uirtutibus, uitia maneant: fortissimosque et uiriles animi sensus, unde celestia rapimus et diuina, id est rationem, prudentiam, innocentiam et fidem in homine occidere festinat; et illud in eo uiuificare, quod femineum, quod imbecillum et fragile, et pronum ad uitia cernitur; id est, ambitionem, uinolentiam, libidinem, iracundiam, crudelitatem, furorem, et cetera his similia, que in feminarum figura sunt. Timuerunt autem obstetrices Deum, et non fecerunt iuxta  preceptum regis Aegypti, sed conseruabant mares. Quibus ad se accersitis, rex ait: Quidnam est hoc, quod facere uoluistis, ut pueros seruaretis? Que responderunt: Non sunt Hebree sicut Aegyptie mulieres. Ipse enim obstetricandi habent scientiam: et priusquam ueniamus ad eas, pariunt. Bene ergo fecit Deus obstetricibus, et creuit populus confortatusque est nimis: et quia timuerunt obstetrices Deum, edificauit illis domos.  Queri solet, utrum talia mendacia approbata sint auctoritate diuina, quandoquidem scriptum est Deum benefecisse obstetricibus; sed utrum pro misericordia ignoscebat mendacio, an et ipsum mendacium dignum premio iudicabat, incertum est. Aliud enim faciebant obstetrices uiuificando  infantes paruulo; aliud Pharaoni mentiendo. Nam in illis uiuificandis, opus misericordie fuit; mendacio uero illo pro se utebantur, ne noceret illis Pharao: quod potuit non ad laudem, sed ad ueniam pertinere. Neque hinc auctoritatem ad mentiendum esse propositam mihi uidetur, in qua magis recompensatione noscitur quid mendacii culpa mereatur. Nam benignitatis eorum merces que est in eterna uita potuit retribui, pro admissa culpa mendacii in terrena est recompensatione declinata; ut in uita sua quam mendacio tueri uoluerunt, ea que fecerunt bona receperunt, et ulterius quod exspectarent mercedis sue premium, non haberent. Precepit autem Pharao omni populo suo dicens: Quidquid masculini sexus natum fuerit, in flumen proiicite;  quidquid feminei reseruate. uidete quod princeps huius mundi populo suo preceperit, scilicet ut nostros infantes rapiant, et in flumen proiiciant. Unde considera, o homo, quid tibi immineat postquam natus fueris, imo renatus. Illud utique, quod in Euangelio legitur: ubi de baptismo Domini commemoratur. iehsu, inquit, ut ascendit de baptismo, ductus est ab Spiritu in desertum, ut tentaretur a diabolo . Hoc ergo tibi imminet, ut aquis salutaribus mundatus et nouus homo effectus, insidias et tentationes perferas diaboli et ministrorum eius; quibus hoc uoti est, ut quidquid masculini ac precipui gignas operis, aquis submergant. De quibus aquis Propheta dicit: Quia intrauerunt aque usque ad animam meam . Quid ergo dabimus tibi consilii,  nisi ut masculum natum, tribus mensibus more Leuite elegantem occultes infantem: ne hostis illum rapiat et interficiat? uerbi gratia, si facias eleemosynam, quia opus Dei est, masculum generas, sed si ita facis ut hominibus innotescas, ab Aegyptiis rapitur eleemosyna tua, et aquis spiritualibus submergetur. uide ergo ne obliuiscaris precepti Dominici, quod tibi mandat: Cum facis eleemosynam, nesciat sinistra tua quid faciat dextera tua; ut sit eleemosyna tua in abscondito; et Pater tuus, qui uidet in abscondito, reddet tibi . Sic et de ieiunio et de oratione, et ceteris spiritualibus artibus nobis faciendum est, ne forte perdamus fructum laboris nostri, et dicat de nobis Dominus: Amen, amen dico uobis, receperunt mercedem suam .



CAPUT III. De natiuitate Moysi, et eius expositione in flumine.

Egressus est post hec uir de domo Leui, et accepit uxorem stirpis sue, que concepit et peperit filium; et uidens eum elegantem, abscondit tribus mensibus. Cumque iam celare non posset, sumpsit fiscellam scirpeam, et liniuit eam bitumine ac pice, posuitque intus infantulum, et exposuit eum in carecto ripe fluminis, stante procul sorore eius, et considerante euentum rei. Ecce autem descendebat filia Pharaonis, ut lauaretur in flumine: et puelle eius gradiebantur per crepidinem aluei. Que cum uidisset fiscellam in papyrione, misit unam e famulis suis; et illatam aperiens cernensque in ea paruulum uagientem, miserta  eius ait: De infantibus Hebreorum est. Cui soror pueri, uis, inquit, ut uadam, et uocem tibi Hebream mulierem, que nutrire possit infantulum? Respondit ei, uade. Perrexit puella, et uocauit matrem eius. Ad quam locuta filia Pharaonis: Accipe, ait, puerum istum et nutri mihi: ego tibi dabo mercedem tuam. Suscepit mulier et nutriuit puerum, adultumque tradidit filie Pharaonis; quem illa adoptauit in locum filii, uocauitque nomen eius Moyses, dicens: Quia de aqua tuli eum . Hinc apud Iosephum taliter scriptum reperitur. Metuens autem Amramis, ne captus regie ire succumberet, et ipse cum puero deperiret, et Dei prouidentiam excluderet, deliberauit potius hoc modo pueri consulere saluti, prouidentiamque latendi hanc esse indicauit. uas rotundum  ex uimine complicitum, uelut alueoli magnitudine prepararunt, quod sufficeret ut infans ibi spatiose iaceret: deinde unxerunt illud bitumine. Natura namque bituminis est, ut in uiminalibus uasculis accessum posita, cerceat. Illic ergo mittentes infantem et circa fluuium ponentes, eius salutem Deo reliquerunt. Thermothe igitur erat filia regis. Hec dum luderet circa littus fluminis, portari a fluuio illud uas conspiciens, precepit ut ad se ille alueus portaretur. uenientibus autem qui ad hoc fuerant destinati cum alueo, uidens infantem, ualde gauisa est propter magnitudinem et speciem eius. Tanto enim studio Deus circa Moysen usus est, ut ab ipsis qui propter eius natiuitatem decreuerant interimere omne genus Hebreorum, alimento et cura dignus haberetur.  Iussitque mulierem adduci Thermothe regis filia, que daret infanti mamillam. Quo non accedente ad illius ubera, sed euitante, et hoc in multis mulieribus faciente, Maria assistens his que fiebant, non quasi uideretur ex operibus ei inter alios astare, ait: Frustra, o regina, has mulieres ad nutrimentum infantis uocas, que nullam ad eum cognationem habent. Si uero quamdam Hebraicarum mulierum adduci preceperis, puto tanquam contribulis sue poterit ubera accipere. Cumque putaretur bene dixisse, iussit hanc ire, ut aliquam que lactare eum posset adduceret. Illa uero accepta huiusmodi potestate, reuersa est agens matrem nulli cognitam, infansque grate quodammodo eius accessit ad ubera, et supplicante regina, commissum est ei cum omni diligentia  pueri nutrimentum: cui secundum euentum rerum, nomen impositum est, eo quod de flumine sit saluatus. Aquam enim mos Aegyptii uocantes, is uero saluatus, componentes itaque hec ex ambobus, Moyses ei nomen imposuerunt, id est, ex aqua saluatus. Parentes Moysi, quorum fidem et opera lex naturalis decorabat, patriarche sunt, a quibus ipse Moyses et illi qui legem littere acceperunt, nati sunt. Tribus ergo mensibus Moyses in domo parentum natus occultatur, cum lex uetus tribus temporibus in Iudaica plebe ante aduentum Christi lateret, hoc est sub iudicibus, sub regibus, sub sacerdotibus, donec uenit ipse qui legem dedit, et per totam mundi latitudinem spiritualiter eam obseruandam gentibus tradidit.  Filia autem Pharaonis Ecclesia est ex gentibus congregata, que quamuis nunc uero gaudeat parente, hoc est Deo Patre, tamen antea alium quando idolis seruiebat, secuta est patrem: de quo per diuinam uocem in psalmo ad ipsam dictum est. Audi, filia, et uide, et inclina aurem tuam, et obliuiscere populum tuum, et domum patris tui . Hec ergo exiuit de domo patris, et uenit baptizari ut lauaretur a peccatis, que contraxerat in domo patris sui, ueniensque ad baptismum suscepit legem: que tamen lex intra fiscellam tunc erat scirpeam, ex multis uirgultis siue ex papyro contexta, ac linita pice et bitumine: quia uilibus utique et terrestribus Iudeorum sordebat septa traditionibus, usquequo Ecclesia ruperat illam de palustribus, et luteis locis  carnalium sensuum, et intra sapientie uere aulas, et regalia tecta consciuerat. Hec infantiam suam apud suos transegit: apud illos scilicet, qui spiritualiter eam intelligere nesciebant paruula et lactantium fiens cibus. Cum uero ad Ecclesiam uenit, et per eam rite intellecta est, fortior efficitur.  Quid igitur est, quod mercedem accepit illa, que puerum nutriebat, a filia Pharaonis, nisi quod Synagoga apud quam lex nata et nutrita erat, ab Ecclesia istam mercedem accepit, ut illa idola non coleret, uidens eos qui ex gentibus crediderant, ita conuersos ad Dominum, ut penitus respuerent simulacra, et ultra non colerent, ipsa quoque doceretur erubescere idola colere. Aliter, Moyses ad ripam fluminis expositus reperitur, cum Dominus cuius  Moyses typum induerat, ad flumen lauacri et aquam baptismatis, a credentibus inuenitur. Plorabat infans, quia Christus ueteris hominis quem induerat peccata deflebat. Unde et ad resuscitandum Lazarum fleuit Iudeorum deplorans perfidiam. Filia Pharaonis descendens ad lauacrum fluminis collegit infantem: Ecclesia ex gentibus lauacri salutaris sanctificationem desiderans, excipit Christum a Synagoga matre carnali expulsum quasi infantem, quia tunc paruulus uidebatur, cum in homine cerneretur. Inuenit illa Moysen inclusum in uasculo quod ex multis agrestibus uirgulis fit: inuenit Christum Ecclesia reconditum in cordibus sanctorum, qui in unitatem sui contexti, et multorum fratrum membris, omnes in Christo unum corpus effecti sunt, et eum religiosa  obseruatione suscipientes tuentur.



CAPUT Iu. De Moyse, quomodo interfecit Aegyptium altercantem cum Isrelita, et fuga ipsius in terra Madian.

In diebus illis postquam creuerat Moyses, egressus ad fratres suos, uidit afflictionem eorum: et uirum Aegyptium percutientem quemdam de Hebreis fratribus suis. Cumque circumspexisset huc atque illuc, et nullum adesse uidisset, percussum Aegyptium abscondit sabulo. Et egressus die altero, conspexit duos Hebreos rixantes, dixitque ei qui faciebat iniuriam: Quare percutis proximum tuum? Qui respondit: Quis te constituit principem et iudicem super nos? Num occidere me tu uis, sicut occidisti heri Aegyptium?  Timuit Moyses et ait: Quomodo palam factum est uerbum istud?  [Ex Augustino.] Queritur utrum indoles in eo laudabilis fuerit, quia hoc peccatum admiserit sicut solet ubera terra etiam ante utilia semina, quadam herbarum quamuis inutilium feracitate laudari; an omnino ipsum factum iustificandum sit: quod ideo non uidetur, quia nullam adhuc legitimam potestatem gerebat, nec acceptam diuinitus, nec humana societate ordinatam: tamen sicut Stephanus dicit in Actibus apostolorum, putabat intelligere fratres suos, quod per eum Deus daret illis salutem : ut per hoc testimonium uideatur Moyses, iam diuinitus admonitus; quod Scriptura eo loco tacet, hoc audere potuisse.  Igitur Moyses peregrinum fratrem ab Aegyptio  liberauit iniuriam perpetientem, inultum esse non ferens fratrem defendit, et eumdem Aegyptium occidit: cuius figura facillime occurrit iniuriosum nobis in hac peregrinatione diabolum, a Domino Christo nobis defensis occidi. Quod uero in sabulo arene obruit interemptum, manifestum est eius iam morticinam presentiam in eis latere, qui non habent stabile fundamentum. Unde et Ecclesiam Dominus in petra edificat, et eos qui audiunt uerbum eius et faciunt, comparat prudenti uiro qui edificat domum suam super petram: ne tentationibus cadat et corruat. Illos autem qui audiunt et non faciunt comparat stulto edificanti super arenam, cuius tentata domus, ruinam efficit magnam. In eo autem quod rixantes duos Hebreos Moyses pacificare uoluit, Christi  typum, ut quidam uolunt tenet; qui duorum populorum discordiam pacificare studens in semetipso, angulari uidelicet lapide consociauit atque coadunauit. Qui uero iniuriam fecit proximo, et reconciliatorem inhoneste spernens repulit, Iudaicum populum demonstrat: qui predicationem Christi uerbum reconciliationis ingrate suscepit. Hostisque uerus credentis populi semper fuit: sicut in Euangelio legitur, quod ceco nato a Christo illuminato, maledixerunt ita dicentes: Tu discipulus eius sis: nos autem Moysi discipuli sumus . Et alibi: Nolumus, inquiunt, hunc regnare super nos .



CAPUT u. De Moyse et uxore eius, et quomodo apparuit ei Dominus  in flamma ignis, in medio rubi, cum pasceret oues.

Audiuitque Pharao sermonem hunc, et querebat occidere Moysen. Qui fugiens de conspectu eius, moratus est in terra Madian, et sedit iuxta puteum. Erant autem sacerdoti Madian septem filie, que uenerunt ad hauriendam aquam, et impletis canalibus adaquare cupiebant greges patris sui. Superuenere pastores, et eiecerunt eas. Surrexitque Moyses, et defensis puellis, adaquauit oues earum. Que cum reuertissent ad Raguel patrem suum, dixit ad eas: Cur uelocius uenistis solito? Responderunt: uir Aegyptius liberauit nos de manu pastorum: insuper et hausit aquam nobiscum, potumque dedit ouibus. At ille, ubi  est, inquit? Quare dimisistis hominem? uocate eum, ut comedat panem. Iurauit ergo Moyses quod habitaret cum eo, et reliqua. Fuga Moysi, qua ab Aegypto recedens migrauit in terram Madian, significat quod Redemptor noster deserens ciuitatem Iudaici populi, migrauit in apostolis ad gentes conuocandas; ubi contradictionem primitus inuenit, postea deuotam obedientiam, quod bene exprimunt ipsa nomina. Aegyptus enim que interpretatur tenebre, significat tenebras mentium infidelium. Madian autem contradictio uel responsio: demonstrans gentes primum contradicentes euangelice predicationi. Unde et Simeon de Christo in Euangelio ad Mariam dixisse legitur. Iste, inquit, erit in ruinam et in resurrectionem multorum in Isrel, et in signum cui contradicetur  . Postea pia deuotione et bonis operibus respondentes sibi. Sedit ergo Moyses iuxta puteum ad quem uenerant septem filie sacerdotis Madian ad hauriendas aquas, ut adaquarent greges patris sui. Quibus aduersabantur pastores, sed Moyses defensis puellis, adaquauit oues earum. Sic et Redemptor noster presidens scientie legis seu sapientie mundane uenientibus ad se septem ecclesiis de domo diaboli, impendit doctrinam spiritualem, qua possent sensus cordis sui refocillare, et sibi obedientibus potum uite tribuere; falsosque pastores, hoc est philosophos seu idolorum sacerdotes, a lesione earum compescuit. Quod autem Raguel admiratus est filias suas uelocius solito uenisse, significat stuporem diaboli de ueloci conuersione gentium ad fidem Christi:  quia promptiores fuerunt ad obedientiam Euangelii, pro qua etiam mori parati erant: quam unquam in eius cultu uel idololatria existerent. Accepit ergo Moyses unam de septem filiabus Raguel, qui interpretatur pastio Dei siue amicus eius Deus, nomine Sephoram, que interpretatur pulchritudo siue placens; que genuit ei filium quem uocauit Gersan, quod interpretatur aduena. Peperit et alterum, qui uocatus est Eliezer, et interpretatur Deus meus adiutor, cum Redemptor noster de gentili populo Ecclesiam septiformem spirituali coniugio sibi copulauit; que licet munere Spiritus sancti septiformis sit, tamen una est in fide catholica, de qua in Cantico canticorum dicit: Una est columba mea, electa genitricis sue . Hec unum genuit filium,  qui uocatur aduena, et alterum qui uocatur Dei adiutorium: que nomina bene conueniunt populo Christiano, ex circumcisione et preputio conuocato. Aduene enim sunt, qui in incolatu istius mundi a celesti patria modo peregrinantur, sed tamen Dei adiutorio nunquam carebunt. Post multum temporis mortuus est rex Aegypti: et ingemiscentes filii Isrel propter opera uociferati sunt. Ascenditque clamor eorum ad Deum ab operibus, et audiuit gemitum eorum, ac recordatus est federis quod pepigerat cum Abraham, Isaac et Iacob. Respexit ergo Dominus filios Isrel, et cognouit eos. Postquam ergo Moyses in terra Madian uxorem suscepit, mortuus est rex Aegypti, quia postquam Christus in toto orbe terrarum  per Euangelium gentes ad fidem conuocauit, destructus ac minoratus est principatus diaboli qui per idololatriam captiuum antea tenebat mundum. Et ingemiscentes filii Isrel propter opera uociferati sunt, cum credentes ex carnis corruptione dolebunt, et ex peccati contagione lacrymas penitentie ad pias aures Conditoris emittunt. De quibus merito dicitur quod ascendit clamor eorum ad Deum ab operibus, et audiuit gemitum eorum ac recordatus est federis quod pepigerat cum Abraham, Isaac et Iacob: quia oculi Domini super iustos et aures eius ad preces eorum, et ex omnibus tribulationibus eorum liberauit eos. Moyses autem pascebat oues Iethro cognati sui, sacerdotis Madian. Cumque minasset gregem ad interiora deserti, uenit ad montem Dei  Oreb: apparuitque ei Dominus in flamma ignis de medio rubi, et uidebat quod rubus arderet et non combureretur . Moyses admistus Aegyptiis quasi uigilabat, idcirco uocem Domini in Aegypto positus non audiebat; sed exstincto Aegyptio postquam in desertum fugit, illic dum XL annis deguit, quasi ab inquietis terrenorum desideriorum tumultibus obdormiuit; atque idcirco diuinam uocem percipere meruit, quia per supernam gratiam quanto magis ab appetendis exterioribus torpuit, tanto uerius ad cognoscenda interiora uigilauit. Cum enim ab externis actionibus mens sopitur, tunc uerba Dei ueracius penetrat; cum ad se admittere curauit, secularium tumultus refugit. Male autem homo uigilat, quando eum secularium negotiorum estus insolenter  inquietat.

Aures quippe cordis terrenarum cogitationum turba dum perstrepit, claudit; atque in secretario mentis quanto minus curarum tumultuantium sonus compescitur, tanto amplius uox presidentis iudicis non auditur. Neque enim perfecte homo sufficit ad utraque diuisus: sed dum sic interius erudiri appetit ut tamen exterius implicetur, unde tamen exterius auditum appetit, inde interius non obsurdescit. Apparuit in rubo Dominus Moysi, mittens eum ad gentem quam presciebat iniquam futuram: et erat flamma in rubo, id est in spinis, et rubus non cremabatur. Rubus spine sunt peccatorum Iudaicorum, flamma in rubo uerbum Dei. Quod ergo illis lex data est, flamma erat in rubo; quod lege data  non sunt consumpta peccata, nec rubus sub igne cremabatur.  Alii in rubo flammante, et non urente, Ecclesiam intelligunt inflammari persecutionibus; et eam loquente in illa Domino non perire. Quod uero Dominus Moysi in eodem rubo apparuisse legitur, ostendit non alibi quam in Ecclesia cum credentibus apparere, quia nullus dignus consistere, uel Deum uidere potest, nisi qui cuncta terrena et mortalia deposuerit uitia, quod significabant illa Moysi calceamenta deposita. Unde sequitur: Cernens autem Dominus quod pergeret ad uidendum, uocauit eum de medio rubi, et ait, Moyses, Moyses. Qui respondit: Adsum. At ille: Ne appropies, inquit, huc. Solue calceamentum de pedibus  tuis: locus enim in quo stas, terra sancta est. Habet quippe et aliam figuram id quod Moyses excalceari iubetur. ueterum namque consuetudo erat ut si sponsum sponsa repudiare uellet, discalcearetur ille, et hoc esset signum repudii. Proinde Moyses excalceari iubetur, ne ad Ecclesiam, que in rubo significabatur, quasi sponsus calceatus accederet. Hoc enim Christo seruabatur, qui uerus sponsus erat, de quo dicit Ioannes: Cuius non sum dignus soluere corrigiam calceamenti ; utique sicut dictum est Iosue et Moysi. Hebrei autem dicunt propterea in rubo apparuisse Deum Moysi et non in alio ligno, ne forte exculperent in eodem Iudei idolum. Semper enim Deus abstulit occasionem idololatrie. Sequitur: Ego sum, inquit, Deus patris tui,  Deus Abraham, Deus Isaac, Deus Iacob. Hinc ostenditur quod precedentia facta bonorum parentum sepe adiuuant merita filiorum, quia amor quem ipsi fide et bonis operibus a Deo promeruerunt, redundat in filios. Unde Isrelite sepe de angustiis ob merita patrum meruerunt liberari; et in libro Regum seu Paralipomenon scriptum est quod Dominus dixerit Salomoni peccanti: Quia habuisti hoc apud te, et non custodisti pactum meum, et precepta mea, que mandaui tibi, disrumpens scindam regnum tuum, et dabo illud seruo tuo: uerumtamen in diebus tuis non faciam, propter Dauid patrem tuum. De manu filii tui scindam illud; nec totum regnum auferam, sed tribum unam dabo filio tuo, propter Dauid seruum meum: et Ierusalem, quam elegi .  Item Ezechie duci populi mei: Hec dicit Dominus Deus patris tui Dauid: Audiui orationem tuam, et uidi lacrymam tuam: ecce sanaui te, etc. .



CAPUT uI. De eo quod iubet Dominus Moysi descendere in Aegyptum ad Pharaonem, ut dimittat Isrelitas a terra Aegypti; et de signo uirge in serpentem uerse et manu leprosa.

Abscondit Moyses faciem suam. Non enim audebat respicere contra Deum. Cui ait Dominus: uidi afflictionem populi mei in Aegypto et clamorem eius audiui, propter duritiam eorum, qui presunt operibus: et sciens dolorem eius, descendi ut liberarem eum de manibus Aegyptiorum et educerem de terra illa  in terram bonam et spatiosam, in terram que fluit lacte et melle, ad loca Chananei, Ethei, Amorrhei, Pherezei et Euei et Iebusei. Clamor ergo filiorum Isrel uenit ad me, uidique afflictionem eorum qua ab Aegyptiis opprimuntur. Sed ueni, mittam te ad Pharaonem, ut educas populum meum filios Isrel de Aegypto . Quod plebi Isrelitice Chanaan terra promittitur, considerandum est quod presentis uite prosperitas aliquando idcirco datur, ut ad meliorem uitam prouocet; aliquando uero, ut in eternum plenius damnet. Hinc est enim quod plebi Isrelitice Chanaan terra promittitur, ut quandoque ad eterna speranda prouocaretur. Neque enim rudis ille populus promissionibus Dei in longinquo  crederet, si a promissore suo non etiam e uicino aliquid percepisset. Ut ergo ad eternorum fidem certius roboretur, nequaquam solummodo spe ad res, sed rebus quoque ad spem trahitur, quod liquido Psalmista testatur dicens: Dedit eis regiones gentium, et labores populorum possederunt, ut custodiant iustificationes eius et legem eius exquirant . Rudi enim populo etiam de presenti uita aliquid promittendum fuit, ut possint robustius in futuro solidari. Carnalis populus si parua non acciperet, magna non crederet. Omnipotens ergo Deus largiendo terrena suadet ad celestia, ut percipiens quod uideret, sperare disceret quod minime uidebat; et tanto solidior de inuisibilibus fieret, quanto eum ad spei certitudinem uisibilia promissa  fulcirent.  Quod autem dicit se eos introducturum in terram fluentem lacte et melle, queritur utrum terram fluentem lacte et melle spiritualiter accipere debeamus, quia secundum proprietatem non hec erat illa que data est populo Isrel; an locutionis est modus, quid ad laudem ubertatis et suauitatis referatur. Ait Moyses ad Deum: Ecce ego uadam ad filios Isrel et dicam eis: Deus patrum uestrorum misit me ad uos. Si dixerint mihi, Quod est nomen eius, quid dicam eis? Dixit Deus ad Moysen, Ego sum qui sum. Ac sic dices filiis Isrel, Dominus Deus patrum uestrorum, Deus Abraham, Deus Isaac, Deus Iacob, misit me ad uos. Hoc nomen mihi est in eternum. Beatus Hieronymus scribens ad Marcellam de nominibus Dei, sexto loco  ponit nomen Escher eheie, [Figure: [Hebrew text] 2Kb] quod in Exodo legitur: Qui est, misit me. Deus enim solus, qui exordium non habet, essentie nomen uere tenuit, et hoc enim nomen ad sanctum Moysen per angelum est delatum. Querenti enim quod esset nomen eius qui eum pergere precipiebat ad populum ex Aegypto liberandum, respondit: Ego sum qui sum, et dices filiis Isrel: Qui est, misit me ad uos. Tanquam in eius comparatione qui uere est, eo quod incommutabilis est, ea que commutabilia facta sunt quasi non sint. Quod enim dicitur fuit, non est; et quod dicitur erit, nondum est. Deus autem tantum est; non nouit fuisse, et futurum esse non nouit. Solus autem Pater cum Filio et Spiritu sancto ueraciter est; cuius essentie comparatum esse nostrum, non  esse est. Unde et in colloquio dicimus: uiuit Deus, qui essentie uita uiuit quam mors non habet. Ingredierisque tu, et seniores Isrel ad regem Aegypti, et dices ad eum: Dominus Deus Hebreorum uocauit nos. Ibimus uiam trium dierum per solitudinem, ut immolemus Domino Deo nostro. Sed ego scio quod non dimittet uos rex Aegypti ut eatis, nisi per manum ualidam. Extendam enim manum meam, et percutiam Aegyptum in cunctis mirabilibus meis que facturus sum in medio eorum, et post hec dimittet uos. Quod autem Dominus Moysen ad Pharaonem misit, ad castigandam contumaciam eius, et postremo ad interfectionem illius, significat Dominum legem fuisse missurum ad destruendum principatum diaboli,  et humanum genus a cultura eius abstrahendum; et sicut non Moyses, sed Dominus populum liberauit de seruitute Aegyptiorum, sic non lex mundum, sed Christus, sua passione et resurrectione, a laqueo mortis liberauit.  Tunc namque Moyses ad uocandum missus est, cum iam Pharao duris operibus ad opprimendum fuerat exercitus, ut Isrelitarum mentes, Aegypto deformiter inherentes, alius dum uocaret, quasi traheret; alius impelleret dum seuiret; et plebs in seruitio turpiter fixa, uel prouocata bonis, uel malis impulsa, moueretur. Hoc quotidie agitur, dum de predicatis celestibus premiis, seuire in electis reprobi permittuntur; ut si ad promissionis terram uocati exire negligimus, pressuris saltem seuientibus impellamur:  atque hec Aegyptus, uidelicet uita presens, que nos oppresserit blandiens, adiuuet premens; et que dum fouens seruitutis iugum contriuit, libertatis uiam, dum cruciat, ostendat. Hec itaque causa est quod ab iniustis iusti permittuntur affligi, ut scilicet dum futura audiunt bona que cupiant, patiantur etiam mala presentia, que perhorrescant, atque ad faciliorem exitum, dum amor prouocat, cruciatus impellat. Daboque gratiam populo huic coram Aegyptiis; et cum egrediemini, non exibitis uacui: sed postulabit mulier a uicina sua, et ab hospita sua, uasa argentea et aurea ac uestes: ponetisque eas super filios ac filias uestras, et spoliabitis Aegyptum.  Quod mandauit Dominus Hebreis per Moysen, ut acciperent ab Aegyptiis  uasa aurea et argentea et uestem, atque addidit, et predabimini eos, mandati huius non potest iniustum esse iudicium. Mandatum enim Dei est, de quo non iudicandum, sed ei obtemperandum fuit. Ille enim nouit, quam iuste mandauerit; ad seruum autem pertinet obedienter facere quod mandauit. Respondens Moyses ait: Non credent mihi neque audient uocem meam, sed dicent: Non apparuit tibi Dominus. Dixit ergo ad eum: Quid est quod tenes in manu tua? Respondit, uirga. Ait: Proiice eam in terram. Proiecit, et uersa est in colubrum, ita ut fugeret Moyses. Dixitque Dominus, Extende manum tuam, et apprehende caudam eius. Extendit et tenuit, uersaque est in uirgam . Quis per Moysen, nisi Iudaicus populus, et quid per uirgam nisi potestas Diuinitatis?  Quid per serpentem nisi mortalitas nostri Redemptoris exprimitur? Quia enim per serpentem mors, recte mortalitas in serpente signatur. uel certe cum scriptum sit. Estote ergo prudentes sicut serpentes , et quia ipsa summa prudentia, id est Dei sapientia, incarnari dignata est, recte eius mortalitas in serpente figuratur. Unde et in Euangelio de passione sua loquitur dicens: Sicut Moyses exaltauit serpentem in deserto, ita exaltari oportet filium hominis . Moyses ergo uirgam tenuit, quia Iudaicus populus ante Redemptoris aduentum in diuina potestate confixus est, sed uirgam in terram proiecit, quia idem populus per patriarchas ac prophetas Deum incarnandum esse  nuntiauit. uirga uero in colubrum uertitur, quia Redemptor noster Deus in se permanens, mortalis inter homines factus est. Sed Moyses colubrum conspiciens, pertimuit et fugit, quia Iudaicus populus, dum Redemptorem humani generis mortalem uidit, Deum credere expauit. Cui iubetur ut colubrum cauda teneat, quia perfidus ille populus, qui modo credere recusat, in extrema parte Dominici corporis, id est, posteriore tempore sancte Ecclesie, uidelicet in fine mundi, sese ad fidem recolliget, ut colubrum cauda teneat, quia eum, quem mortalem ante despexerat, Redemptorem suum in ultima iam parte Ecclesie confitetur. Sed mox serpens in uirgam redit, quia statim ut Iudaicus populus in Redemptore nostro crediderit, idem redemptor noster ad iudicium  in potestate sue diuinitatis apparebit, ut etiam serpens uirga sit: quia is qui in terra homo despectus est, de celo ueniens, super angelos uidebitur Deus.  Aliter: uirga in serpente, Christus in morte, et tamen expauit et fugit Moyses. Quid est ab illo serpente fugisse Moysen, nisi quod legitur in Euangelio factum, mortuus est Christus, et apostoli expauerunt, et ab illa spe in qua fuerant recesserunt? Sed quod dictum est, apprehende caudam eius, quid est nisi posteriora? Hoc significauit, posteriora mea uidebis. Primo enim factus est serpens, sed cauda apprehensa, facta est uirga, quia primum occisus est, postea peractis omnibus, ad id quod fuerat resurgendo reuersus est, ubi per uite reparationem morte consumpta, nichil in eo serpentis  apparuit. Est etiam in cauda serpentis seculi finis, quia sic mortalitas Ecclesie, que corpus eius est, per lubrica tempora uoluitur: alii eunt, alii ueniunt per mortem. Tanquam per serpentem mors seminata est, sed fine nouissimo, uelut cauda seculi, redimus ad manum Dei, atque apprehensi separabimur, et nouissima inimica morte destructa, resurgentes, in dextera Dei, uirga regni erimus. Dixitque Dominus rursum: Mitte manum tuam in sinum tuum. Quam cum misisset in sinum, protulit leprosam instar niuis. Retrahe, ait, manum in sinum tuum. Retraxit et protulit iterum, et erat similis carni relique. Si non crediderint, inquit, tibi, neque audierint sermonem signi prioris, credent uerbo signi sequentis. Quod si nec duobus quidem his signis crediderint, neque  audierint uocem tuam, sume aquam fluminis, et effunde super aridam: et quidquid hauseris de fluuio uertetur in sanguinem. Albor enim in cute lepra est, non candor. Ipsa enim hereditas Dei, id est populus eius, foras ab eo missus, immundus factus est, sicut scriptum est de ea: Ut quid auertis faciem tuam, et dexteram tuam de medio sinu tuo?  Sed quid aliud ait? Reuoca eam in sinum tuum. Reuocauit, et reuersa est ad colorem suum. Sic et plebs Iudea nunc aliena est a sinu Dei, et foris immunda remansit: sed reuocat eam et redit ad pristinum colorem, dum agnouerit Dominum Saluatorem. Nunc enim cecitas ex parte contigit in Isrel, donec plenitudo gentium intrauerit, et sic  omnis Isrel saluus fiet. Deinde aque misse in terram a Moyse uertuntur in sanguinem, id est populi in sanguine Christi et fide. Aque enim, ait Apocalypsis, quas uidisti, populi sunt et gentes .



CAPUT uII. De reuersione Moysi in Aegyptum, et angeli occursu in uia.

Ait Moyses: Obsecro, Domine, non sum eloquens ab heri et nudius tertius: et ex quo locutus es ad seruum tuum, impeditioris et tardioris lingue sum . [Ex Augustino.] Quod ait Moyses ad Dominum, precor Domine, non sum eloquens ante hesternum, neque ante nudiustertianum diem, neque ex quo cepisti loqui famulo tuo, intelligitur credere posse fieri Dei uoluntate subito eloquentem, cum dicit: neque ex  quo cepisti loqui famulo tuo; tanquam ostendens fieri potuisse, ut ante hesternum et nudiustertianum diem, qui eloquens non fuisset, repente fieret, ex quo cum illo Dominus loqui cepit. Dixit Dominus ad eum: Quis fecit os hominis, aut quis fabricatus est mutum et surdum, uidentem et cecum, nonne ego? Sunt qui Deo calumnientur, uel Scripture potius ueteris Testamenti, quia dixerit Deus quod ipse fecerit cecum et mutum. Quid ergo dicunt de Domino Christo aperte in Euangelio dicente: Ego ueni, ut qui non uident uideant, et qui uident ceci fiant?  Quis autem nisi insipientes, crediderit aliquid homini secundum uitia corporalia posse accidere quod Deus nolit? sed eum iuste totum uelle nemo ambigit. Perge igitur, et ego ero in ore tuo, doceboque te quid  loquaris. Quod Dominus dicit ad Moysen: Sed nunc uade tu, et ego aperiam os tuum, et instruam te que locuturus es; satis hic apparet, non tantum instructione oris, sed ipsam etiam apertionem, ad Dei uoluntatem et gratiam pertinere. Non enim ait: Tu aperi os tuum, et ego instruam te: sed utrumque ipse permisit, Aperiam et instruam. Alibi autem dicit in psalmo. Dilata os tuum et adimplebo illud : ubi significat in homine uoluntatis accipiendi quod Deus donat uolenti; ut ad uoluntatem exordium pertineat, dilata os tuum, ad Dei gratiam, et adimplebo illud: hic uero, et aperiam os tuum et instruam te. At ille: Obsecro, inquit, Domine, mitte quem missurus es. Iratus Dominus in Moysen ait: Aaron frater tuus Leuites, scio quod eloquens  sit. Ecce ipse egredietur in occursum tuum. uidensque te, letabitur corde. Loquere ad eum et pone uerba mea in ore eius. Ego ero in ore tuo et in ore illius, et ostendam uobis quid agere debeatis. Ipse loquetur pro te ad populum, erit os tuum: tu autem eris ei in his, que ad Deum pertinent. uirgam quoque hanc sume in manu tua: in qua facturus es signa.

 Quemadmodum posset intelligi irascens Deus. Quia non sicut homo per irrationabilem perturbationem, per omnia tenendum est, ubi tale aliquid Scriptura dicit ne de hoc eadem sepe dicenda sint. Sed merito queritur cur hic iratus de fratre Moysi dixerat, quod ipse illi loqueretur ad populum. uidetur enim tanquam diffidenti non dedisse plenissimam  facultatem quam daturus erat, et per duos agi uoluisse quod et per unum posset si credidisset. uerumtamen, eadem uerba omnia diligentius considerata, non significant iratum Dominum pro uindicta dedisse Aaron. Sic enim dicit: Nonne ecce Aaron frater tuus Leuites, scio quia eloquens est, loquetur ipse? Quibus uerbis ostenditur Deus increpasse potius eum qui timeret ire, quod ipse esset minus idoneus, cum haberet fratrem per quem posset ad populum loqui quod uellet; quomodo erat ipse gracilis uocis et lingue tardioris, quanquam de Deo totum sperare deberet. Deinde eadem ipsa que paulo ante promiserat; et posteaquam iratus est, dicit. Dixerat enim: Ego ero in ore tuo: doceboque te quid loquaris; siue ut in aliis exemplaribus habetur, Ego aperiam  os tuum, et instruam te. Nunc autem dicit, Ego ero in ore tuo, et in ore illius: siue, aperiam os tuum et os eius, et instruam uos que faciatis. Sed quomodo addidit et loquetur ipse tibi ad populum, uidetur oris apertio prestita, propter quod dicit Moyses, lingue se tardioris. De uocis autem gracilitate, nichil ei prestare Dominus uoluit, sed propter hoc adiutorium fratris adiunxit, qui posset ea uti uoce que populo docendo sufficeret. Quod autem ait, et dabis uerba mea in os eius, ostendit quod ea loquendo esset daturus. Nam si tantummodo audiendo sicut populo, in aures diceret. Deinde quod paulo post ait, et loquetur ipse tibi ad populum, et ipse erit tuum os, et hic subauditur, ad populum. Et cum dicit, tibi loquetur ad populum, satis indicat in Moyse  principatum, in Aaron ministerium. Deinde quod ait: Tu autem illi eris que ad Deum, magnum hic fortassis perscrutandum est sacramentum, cum in his figuram gereret uelut medius Moyses, inter Deum et Aaron, et medius Aaron inter Moysen et populum. Igitur quod dicit Moyses se non esse eloquentem ab heri et nudiustertius, ex quo locutus est ad illum Dominus, sed tardioris atque impeditioris lingue esse, ostendit quod omnes homines in comparatione diuini uerbi, non solum ineloquentes, sed et muti putandi sunt. Donec enim Moyses fuit in Aegypto: non tardum se lingua profitetur. Erat enim Aegyptiis eloquentia incomparabilis. Ubi cepit audire uocem Dei, tunc sensit se tardum esse lingua. Sed quia in id proficiebat, ut agnosceret semetipsum,  merito a Domino, audiuit: Ego ero in ore tuo.



CAPUT uIII. De reuersione Moysi in Aegyptum, et angeli occursu in uia.

Tulit Moyses uxorem et filios suos, et imposuit eos super asinum: reuersusque est in Aegyptum, portans uirgam Dei in manu sua. Dixitque ei Dominus reuertenti in Aegyptum: uide, ut omnia ostenta que posui in manu tua, facias coram Pharaone. Ego indurabo cor eius, et non dimittet populum . Quomodo ergo hic Dominus dicit, Indurabo cor eius, et non dimittet populum, cum Apostolus taliter de eo referat dicens: Qui uult omnes homines saluos fieri, et ad agnitionem ueritatis peruenire ? Indurare  ergo Dominus Pharaonem dicitur, non quod ipse eum durabilem et inobedientem faciat, sed quod induratum ne eum corrigat, iusto iudicio derelinquat. Sequitur: Dicesque ad eum, Hec dicit Dominus: Filius meus primogenitus Isrel. Dixi tibi: Dimitte filium meum ut seruiat mihi: et noluisti dimittere eum. Ecce ego interficiam filium tuum primogenitum. Filium primogenitum Isrel uocat: quia in patriarchis primus electus est, ad unius Dei fidem et notitiam ac legem littere precipiendam; postea quidem per Euangelium gentes ad fidem Christi conuocande erant. Cumque essent in itinere in diuersorio, occurrit ei dominus, et uolebat occidere eum. Tulit illico Sephora acutissimam petram, et circumcidit preputium filii sui, tetigitque pedes eius, et ait: Sponsus sanguinum  tu mihi es, et dimisit eum postquam dixerat. Sponsus sanguinum tu mihi es, ob circumcisionem. Dixit autem Dominus ad Aaron: uade in occursum Moysi in deserto. Qui perrexit ei obuiam in montem Dei, et osculatus est eum.  Primum queritur, quem uolebat angelus occidere: utrum Moysen, quia dictum est: Occurrit ei angelus et querebat eum occidere. Nam cui putabitur occurrisse, nisi illi qui uniuerso suorum comitatui prebuit, et a quo ceteri ducebantur? an puerum querebat occidere, cui mater circumcidendo subuenit: ut ob hoc intelligatur occidere uoluisse infantem, quia non erat circumcisus, atque ita sancire preceptum circumcisionis seueritate uindicte? Quod si ita est, incertum est prius, de quo dixerat: Que  rebat eum occidere, quia ignorabatur quem, nisi ex consequentibus reperiatur. Mira sane locutio et inusitata, ut prius diceret, occurrit ei et querebat eum occidere, de quo nichil ante dixerat. Sed talis est in psalmo: Fundamenta eius in montibus sanctis: diligit Dominus portas Sion . Inde enim psalmus incipit: nec aliquid de illo uel de illa dixerat, cuius fundamenta intelligi uoluit dicens: Fundamenta eius in montibus sanctis. Sed quia sequitur diligit Dominus portas Sion, ergo fundamenta uel Domini uel Sion, et ad faciliorem sensum magis Sion, ut fundamenta ciuitatis accipiantur: sic et hic nondum nominato infante dictum est: Occurrit ei, et querebat eum occidere; ut de quo dixerat, in consequentibus agnoscamus; quanquam  et si de Moyse accipere quisquam uoluerit, non est magnopere resistendum. Illud potius quod sequitur, si fieri potest, intelligatur quid sibi uelit, ideo recessisse angelum ab interfectione cuiuslibet eorum, quia dixit mulier: Sponsus sanguinum tu mihi es ob circumcisionem, siue iuxta alia exemplaria, Stetit sanguis circumcisionis infantis. Non enim ait recessit ab eo propter quod circumcidit infantem; sed quia stetit sanguis circumcisionis; non quia cucurrit, sed quia stetit magno, ni fallor, sacramento. Secundum historiam uero mater gentilis nouitatem rei admirans, ignara precepti quod Abraham datum est circumcisione, ad Moysen potuit dici, Sponsus sanguinum tu mihi es: ac si diceret, ritus gentis tue  cogit me sanguinem fundere filii mei ob circumcisionem, quod aliis gentibus moris non est facere. Secundum mysterium autem Sephora typum tenet Ecclesie de gentibus que preputium filii sui, id est, populi gentilis, acutissima petra, hoc est, doctrina Spiritus sancti siue illa petra de qua dicit Apostolus: Petra autem erat Christus , docet exspoliationem ueteris hominis cum actibus eius: ut mundent se ab omni inquinamento carnis et spiritus, perficientes sanctificationem in timore Dei. Tunc enim stat sanguis circumcisionis, quando absorbetur id quod mortale est a uita: et corruptibile hoc induerit incorruptionem. Tunc enim ueraciter circumcisionis sacramentum finitur, quando iam ultra non licet peccare, nec pugnam carnis refragantis  sustinere.  Quod superius dictum est, quod Moyses uxorem et infantes suos imposuit uehiculis, ut cum eis in Aegyptum pergeret, postea uero Iethro socer eius, illi cum eis occurrit, scilicet post eductionem populi ex Aegypto, queri potest quomodo utrumque fit uerum. Sed intelligendum est, post illam que ab angelo futura erat, interfectione Moysi uel infantis, reuersum fuisse cum paruulis. Nam quidam putauerunt propter hoc angelum terruisse, ne ad impedimentum mysterii quod diuinitus impositum Moyses gerebat, femineus sexus comitaretur.



CAPUT IX. De egressu Moysi et Aaron ad Pharaonem.

Post hec ingressi sunt Moyses et Aaron, et dixerunt  Pharaoni: Hec dicit Dominus Deus Isrel: Dimitte populum meum, ut sacrificet mihi in deserto. At ille respondit: Quis est Dominus, ut audiam uocem eius, et dimittam Isrel? Nescio Dominum, et Isrel non dimittam . Superbam diaboli contumaciam, Pharao suo sermone exprimit qui subdi Deo noluit, sed equalem dixit se esse Altissimo, quia nisi per tormenta coactus, Deo non uult impendere: unde in Euangelio cum Deum tentaret, quasi dubitans de eius diuinitate ait: Si Filius Dei es, dic ut lapides isti panes fiant . Sed post ea quasi ab ipso uerberatus, quodammodo supplicationis uocem emittit, quam nisi coactus nequaquam expenderet. Scriptum est enim: Clamauerunt demones et dixerunt ad Iesum: Quid uenisti ante tempus torquere nos?  Scimus te quia es Filius Dei . Ubi enim tormenta senserunt, sciunt Dominum quem ante flagella scire noluerunt. Sed et Pharao ante uerbera nescire se Dominum dixit: post uerbera autem pro se supplicare ad Dominum rogat. Sequitur: Deus Hebreorum uocauit nos, ut eamus uiam trium dierum in solitudinem, et sacrificemus Domino Deo nostro, ne forte accidat nobis pestis aut gladius. Queritur quomodo populo dicatur, quod mandauit Deus eiecturum se eos de Aegypto in terram Chanaan, Pharaoni autem dicatur, quod trium dierum iter exire uellent in desertum immolare Deo suo ex mandato eius. Sed intelligendum est, quamuis Deus sciret quid esset facturus, quomodo presciebat non consensurum  Pharaonem ad populum dimittendum, illud primo dictum est quod etiam primitus fieret, si ille dimitteret. Ut enim sic fierent omnia quemadmodum consequens scriptura testatur, Pharaonis contumacia meruit et suorum.  Neque enim mendaciter Deus iubet quod scit non facturum cui iubetur, ut iustum iudicium consequatur. Mystice autem, que est in uia trium dierum, que nobis incedenda est, ut exeuntes de Aegypto, peruenire possimus ad locum, in quo immolare debeamus? uia ista Christus est, qui dixit: Ego sum uia, ueritas, et uita . Que uia triduo nobis incedenda est. Qui enim confessus fuerit in ore suo Dominum Iesum, et crediderit in corde suo quod Deus illum suscitauit a mortuis tertia die, saluus  erit. Hec est ergo tridui uia per quam peruenitur in locum, in quo Domino immoletur, et reddatur sacrificium laudis, sicut in consequentibus dicitur. Abominationes, inquiunt, Aegyptiorum immolabimus Domino Deo nostro. Oues quippe Aegyptii edere dedignantur. Sed quod abominantur Aegyptii, hoc Isrelite Deo offerunt: quia simplicitatem conscientie quam sapientes huius seculi, hoc est, ciues Aegypti quasi fatuitatem deputant, hanc iusti Deo in sacrificium immolant: et per id Deo placere procurant, quod seculo et mundo abiectum et contemptibile esse considerant, secundum Apostolum qui ait: Nam que stulta sunt mundi, elegit Deus, ut confundat sapientes .



CAPUT X. Ubi Pharao paleas prohibet dari Isrelitis; et de querimonia ipsorum Isrelitarum pro afflictione operis.

Ait ad eos rex Aegypti: Quare Moyses et Aaron, sollicitatis populum ab operibus suis? Ite ad onera uestra. Dixitque Pharao: Multus est populus terre. uidetis quod turba succreuerit, quanto magis, si dederimus eis requiem ab operibus? Precepit ergo in die illo prefectis operum et exactoribus populi, dicens: Nequaquam dabitis ultra paleas populo, ad conficiendos lateres, sicut prius. Sed ipsi uadant et colligant stipulam, et mensuram laterum quos prius faciebant, imponetis super eos, nec minuetis quidquam. uacant enim, et idcirco uociferantur dicentes: Eamus et sacrificemus Deo nostro. Opprimantur operibus et expleant  ea, ut non acquiescant uerbis mendacibus, et reliqua.  Ex quo autem loqui cepit Moyses ad Pharaonem, magis affligitur populus Dei. Ita et ex quo in animam hominis sermo Dei perlatus fuerit, acrius callidus hostis consurgit, et maiora uitia quibus uincatur, immittit. Prius uero quam uenisset sermo qui argueret uitia, in pace durabant; sed ubi sermo Dei facere cepit uniuscuiusque discrimen, tunc conturbatio magna consurgit. uidebantque se prepositi filiorum Isrel in malo, eo quod diceretur eis: Non minuetur quidquam de lateribus per singulos dies, occurreruntque Moysi et Aaron, qui stabant ex aduerso, egredientes a Pharaone, et dixerunt ad eos: uideat Dominus et iudicet, quomodo fetere fecistis  odorem nostrum coram Pharaone et seruis eius: et prebuistis ei gladium, ut occideret nos.

 Cum lux diuinitus missa, humanum cor fuerit illustrare dignata, mox ab occulto aduersario contra fulgentem mentem, tentamenta succrescunt. Nam callidus aduersarius, quos luce iustitie enitescere conspicit, eorum mentes illicitis desideriis inflammare contendit: ut plerumque plus se urgeri tentationibus sentiant, quam tunc cum lucis interne radios non uidebant. Unde et Isrelite, postquam uocati sunt, contra Moysen de excrescente labore conqueruntur dicentes: uideat Dominus et iudicet, quomodo fetere fecisti odorem nostrum coram Pharaone et seruis eius. uolentibus quippe ex Aegypto discedere, Pharao paleas subtraxerat: et tamen  eiusdem mensure opera requirebat. Quasi ergo contra legem mens submurmurat; post cuius cognitionem tentationum stimulos acriores portat, et cum sibi labores crescere conspicit, in eo quod aduersario displicet, quasi fetere se in oculis Pharaonis dolet.

Reuersusque Moyses ad Dominum ait: Domine, cur afflixisti populum istum? Quare misisti me? Ex eo enim ex quo ingressus sum ad Pharaonem ut loquerer in nomine tuo, afflixisti populum tuum, et non liberasti eos. Dixit Dominus ad Moysen: Nunc uidebis que facturus sum Pharaoni. Per manum enim fortem dimittet eos: et in manu robusta eiiciet illos de terra sua . [Ex Augustino.] uerba que dicit Moyses ad Dominum, Quare afflixisti populum hunc, et ut  quid misisti me? Ex quo enim intraui ad Pharaonem loqui in tuo nomine de populo hoc, magis afflixit eum, et non liberasti populum tuum, non contumacie uerba sunt uel indignationis, sed inquisitionis et orationis; quod ex his apparet que illi Dominus respondit. Non enim arguit infidelitatem eius, sed quod sit facturus aperuit.



CAPUT XI. De eo quod Moysi nomen suum Adonai Dominus indicauit, et de precepto ad Isrel dato.

Locutus est Dominus ad Moysen dicens: Ego Dominus quia apparui Abraham, et Isaac, et Iacob in Deo omnipotente: et nomen meum Adonai non indicaui eis, et reliqua . Septimum in ordine nominum Dei, est Adonai; quod generaliter interpretatur  Dominus: quod dominetur cuncte creature; uel quod creatura omnis dominatui eius deseruiat. Dominus ergo et Deus dicitur, eo quod dominetur omnibus uel quod timeatur a cunctis. Quomodo ergo nunc dicitur, quod Dominus nomen suum Abrahe non indicauerit, de quo scriptum est: Apparuit Dominus Abrahe, dixitque ad eum: Ego Dominus omnipotens, ambula coram me, et esto perfectus: ponamque fedus meum inter me et te: et multiplicabo te uehementer nimis?  Aut quomodo Isaac nomen eius non est indicatum, ad quem ipse Dominus ait: Ego ero tecum et benedicam tibi: tibi enim et semini tuo dabo uniuersas regiones has, et benedicentur in semine tuo omnes gentes terre?  Siue quomodo latuit nomen Domini Iacob qui dixit: uidi Dominum facie ad faciem, et salua facta est anima mea . Sed si secundum ueritatem Scripturam inspicimus, agnoscemus aliquid Moysi reuelatum esse, quod anterioribus Patribus non est intimatum. Quanto enim ipsius ueritatis appropinquauit aduentus in carne, tanto manifestius reuelata sunt sacramenta Patribus, quia ipsa Dominice incarnationis tempora nascendo et moriendo preueniebant. Inde nunc ad Moysen dicitur: Ego Dominus qui apparui Abraham et Isaac et Iacob in Deo omnipotente, et nomen meum Adonai non indicaui eis. Unde et Dauid dicit: Super omnes docentes me, et super seniores intellexi . Et Dominus in Euangelio ad apostolos: Beati oculi qui uident que uos uidetis.  Dico enim uobis quia multi prophete et iusti uoluerunt uidere que uos uidetis, et non uiderunt; et audire que auditis, et non audierunt .

Ideo dic filiis Isrel: Ego Dominus qui educam uos de ergastulo Aegyptiorum, et eruam de seruitute, ac redimam in brachio excelso, et iudiciis magnis: et assumam uos mihi in populum, et ero uester Deus: scietisque quod ego sum Dominus Deus uester, qui eduxerim uos de ergastulo Aegyptiorum, et induxerim in terram super quam leuaui manum meam, ut darem eam Abraham, Isaac et Iacob: daboque illam uobis possidendam: ego Dominus. Narrauit ergo Moyses omnia filiis Isrel qui non acquieuerunt ei propter angustiam spiritus et opus durissimum. Mystice, ergastulum Aegyptiorum tentationes huius mundi quibus  tribulantur sancti, significat. Liberat enim Dominus filios Isrel in brachio excelso, hoc est, in potestate magna et uirtute, siue in filio per quem fecit omnia. Qui propter effectum uirtutum brachium Dei dicitur, cum sanctos suos de potestate diaboli et seruitute peccatorum eruat, et introducat in terram spiritualem celestis patrie pro qua iurauit, id est, firmiter promisit patribus nostris, patriarchis, prophetis et apostolis, ut daret eam illis in possessionem et semini eorum, hoc est, omnibus qui fidem et opera eorum fideliter secuti sunt, ut possideant illam in sempiternum. Locutusque est Dominus ad Moysen dicens: Ingredere et loquere ad Pharaonem regem Aegypti, ut dimittat filios Isrel de terra sua. Responditque Moyses coram Domino: Ecce filii Isrel non  me audiunt, et quomodo audiet Pharao, cum sim incircumcisus labiis?  Quod Moyses dicit: Ecce ego gracili uoce sum, et quomodo exaudiret me Pharao, non uidetur tamen propter magnitudinem populi excusare de uocis gracilitate, uerum etiam propter unum hominem. Mirum si tam gracilis uocis fuit, ut nec ab uno homine posset audiri. An forte regius factus non eos permittebat de proximo loqui?



CAPUT XII. De eo quod Leui progeniem numerat, et de mandato ad Pharaonem dato, et signorum demonstratione.

Isti sunt principes domorum per familias suas: Filii Ruben primogeniti Isrelis, Enoch et Phallu, Esrom  et Charmi. He cognationes Ruben. Filii Simeon, Iamuel et Iamin, et Abad, Iachin et Soher, et Saul filius Chananitidis. He progenies Simeon. Et hec nomina filiorum Leui per cognationes suas, Gerson et Laath, et Merari . Sacramenti locum esse dubium non est, quod Scriptura uolens originem Moysi demonstrare, quoniam eius actio iam expetebat, a primogenito Iacob, id est Ruben, progenies cepit, inde ad Simeon, inde ad Leui, ultra progressa non est, quoniam ex Leui Moyses. Hi autem commemorantur, qui iam commemorati fuerant in illis septuaginta quinque in quibus Isrel intrauit in Aegyptum. Non enim primam, neque secundam, sed tertiam tribum, id est Leuiticam, Deus esse uoluit sacerdotalem. Accepit autem Aaron uxorem Elisabeth  filiam Aminadab, sororem Naason, que peperit ei Nadab et Abiu, Eleazar et Ithamar. Aminadab filius Esrom fuit, filii Phares, filii Iuda. Unde apparet quod regalis et sacerdotalis prosapies statim in principio legis commista est: et ideo nequaquam est dubitandum quin Redemptor noster, secundum Euangelii fidem, et de regali et de sacerdotali stirpe progenitus sit. Dixitque Dominus ad Moysen, Ecce constitui te Deum Pharaonis, Aaron frater tuus erit propheta tuus. Tu loqueris omnia que mando tibi; ille loquetur ad Pharaonem, ut dimittat filios Isrel de terra sua . [Ex Augustino.] In Scriptura sacra aliquando Deus nuncupatiue, aliquando uero essentialiter dicitur. Nuncupatiue enim Deus dicitur, sicut nunc ad Moysen dictum est: Ecce  constitui te Deum Pharaonis, et sicut iterum Moyses ait: Si quis homo hoc uel illud fecerit, applica illum ad deos , uidelicet ad sacerdotes, sicut et Psalmista ait: Deus stetit in synagoga deorum: in medio autem deos discernit . Essentialiter autem Deus dicitur, sicut ipse ad Moysen dicit: Ego sum Deus Abraham, et Deus Isaac, et Deus Iacob. Unde Paulus apostolus uolens nuncupatiuum Dei nomen ab essentia discernere, ait: Quorum patres et ex quibus Christus secundum carnem, qui est super omnia Deus benedictus in secula . Nuncupatiuus enim Deus, inter omnia; essentialis autem, super omnia. Ut ergo responderet Christum naturaliter Deum, non hunc Deum tantummodo, sed Deum super omnia esse memorauit,  quia et iustus quilibet Deus est, sed inter omnia, quia nuncupatiue Deus. Christus autem Deus est super omnia, quia naturaliter Deus.  Notandum quod cum ad populum mitteretur, non ei dictum est, Ecce dedi te Deum populo, et frater tuus erit propheta: sed, frater tuus, inquit, loquetur tibi ad populum. Ad populum dictum est etiam, erit ille os tuum, et tu illi que ad Deum; non dictum est, Tu illi Deus. Pharaoni autem dicitur Moyses datus Deus, et secundum analogiam propheta Moysi Aaron, sed ad Pharaonem. Hic insinuatur eo nobis loqui que propheta Dei audiuit ab eo, nichilque aliud esse prophetam Dei, nisi enuntiatorem Dei uerborum hominibus, qui Deum uel non possunt, uel non merentur  audire. Sequitur: Sed ego indurabo cor eius, et multiplicabo signa et ostenta mea in terra Aegypti, et non audiet uos: immittamque manum meam super Aegyptum, et educam exercitum et populum meum filios Isrel de terra Aegypti, per iudicia maxima: et scient Aegypti quod ego sum Dominus. Assidue Deus dicit, Indurabo cor Pharaonis, et uelut causam infert cur hoc faciat.  Indurabo, inquit, cor Pharaonis, et implebo signa mea et portenta mea in Aegypto, tanquam necessaria fuerit obduratio cordis Pharaonis ut signa Dei multiplicarentur uel implerentur in Aegypto. Utitur ergo Deus bene cordibus malis ad id quod uult ostendere bonis, uel quo facturus est bonos. Et quamuis uniuscuiusque cordis in malitia qualitas, id est, quale cor habeat  ad malum, fiat uitio quod inoleuit ex arbitrio uoluntatis, ea tamen qualitate mala ut huc uel illuc moueatur, cum siue huc, siue illuc male moueatur, causis fit quibus animus propellitur: que cause ut existant uel non existant, non est in hominis potestate, sed ueniunt ex occulta prouidentia, iustissima plane et sapientissima, uniuersum quod creauit, disponentis et administrantis Dei. Ut ergo tale cor haberet Pharao, quo patientia Dei non moueretur ad pietatem, sed potius ad impietatem, uitii proprii fuit. Quod uero ea facta sunt quibus cor suo uitio tam malignum resisteret iussionibus Dei, hoc est enim quod dicitur induratum, quia non flexibiliter consentiebat, sed inflexibiliter resistebat, dispensationis fuit diuine, quia tali cordi non solum iusta induratio,  sed euidenter iusta pena parabatur, qua timentes Deum corrigentur. Proposito quippe lucro, uerbi gratia propter quod homicidium committatur, aliter auarus, aliter pecunie contemptor mouetur: ille scilicet ad facinus perpetrandum, ille ad cauendum; ipsius tamen lucri propositio in alicuius illorum non fuit potestate: ita cause eueniunt hominibus malis, que non sunt quidem in eadem potestate, sed hoc de illis faciunt quales eos inuenerunt iam factos propriis uitiis ex preterita uoluntate. uidendum sane est utrum etiam sic accipi possit, Ego indurabo, tanquam diceret, quam durum sit demonstrabo. Erat autem Moyses octoginta annorum, et Aaron octoginta trium, quando locuti sunt ad Pharaonem. Quid significat hic numerus etatis legislatoris,  et primi sacerdotis secundum legem, nisi sacramentum legis ac sacerdotii? Quando enim Moyses et Aaron locuti sunt ad Pharaonem, etas Moysi octoginta erat annorum, et Aaron octoginta trium, quia lex quando ad salutem gentibus per sanctos doctores oblata est, circumcisionem spiritualem perfecte docuit: necnon et ipsi sancti predicatores perfecte studebant se ab omni inquinamento carnis et spiritus mundos seruare, et sic fidem sancte Trinitatis, perfecte aliis predicare. Dixitque Dominus ad Moysen et Aaron: Cum dixerit uobis Pharao, Ostendite signa, dices ad Aaron: Tolle uirgam tuam, et proiice eam coram Pharaone, ac uertatur in colubrum.  Hic certe non ministerio uocis  opus erat, cui uidebatur uelut ex necessitate datus Aaron propter gracilitatem uocis Moysi, sed uirga erat proiicienda ut draco fieret. Cur ergo hoc Moyses ipse non fecit, nisi quia ista mediatio ipsius Aaron inter Moysen et Pharaonem alicuius magne rei figuram gerit? Egressi itaque Moyses et Aaron ad Pharaonem, fecerunt sicut preceperat Dominus. Tulitque Aaron uirgam coram Pharaone et seruis eius, que uersa est in colubrum.  Etiam hoc notandum quod cum id signum coram Pharaone dandum fieret, secundum Septuaginta scriptum est: Et proiecit Aaron uirgam suam. Cum si forte dixisset, proiecit uirgam, nulla esset questio. Quod uero addidit suam, cum eam Moyses dederit, non frustra forsitan dictum est. An erat utrique illa uirga communis,  ut cuiuslibet eorum diceretur, uerum diceretur? uocauit autem Pharao sapientes et maleficos: et fecerunt etiam ipsi per incantationes Aegyptias et arcana quedam similiter: proieceruntque singuli uirgas suas, que uerse sunt in dracones, sed deuorauit uirga Aaron uirgas eorum; siue, secundum Septuaginta, et absorbuit uirga Aaron uirgam illorum. Si dictum esset, Absorbuit draco Aaron uirgas illorum, intelligeretur uerus draco Aaron phantasmatica illa figmenta non absorbuisse, sed uirgas. Hoc enim potuit absorbere quod erant, non quod esse uidebantur et non erant. Sed quoniam dixit: absorbuit uirga Aaron uirgas illorum, draco utique potuit uirgas absorbere, non uirga draconem. Sed eo nomine appellata res est, unde uersa est, non in quo uersa est. Quia  in id etiam reuersa est, ideo hoc uocari debebat quod principaliter erat. Quid ergo dicendum est de uirgis magorum, utrum et ipsi ueri dracones facti fuerint? Sed ea ratione uirge appellate sunt, qua uirga Aaron, an potius uidebantur esse quod non erant, ludificatione uenefica? Cur ergo ex utraque parte et uirge dicuntur et dracones? Unde figmentis illis nichil differt loquendi modus: sed demonstrare difficile est quomodo etiamsi ueri dracones facti sunt ex uirgis magorum, non fuerint tamen creatores draconum, nec magi nec angeli mali, quibus ministris illa operabantur. Insunt enim rebus corporeis per omnia elementa mundi quedam occulte seminarie rationes, quibus cum data fuerit opportunitas temporalis atque causalis, prorumpunt in species debitas suis modis et finibus;  et sic non dicuntur angeli qui ista faciunt animalium creatores, sicut nec agricole segetum uel arborum, uel quorumque in terra gignentium creatores dicendi sunt, quamuis nouerint prebere quasdam uisibiles opportunitates et causas ut illa nascantur. Quod autem isti faciunt uisibiliter, hoc angeli inuisibiliter. Deus uero solus unus creator est, qui causas ipsas et rationes seminarias rebus inseruit. Res breuiter dicta est: que si exemplis et copiosa disputatione explicetur, ut facilius intelligatur, longo sermone opus est, a quo se ratio nostre festinationis excusat.  Mystice autem proiecit Moyses uirgam coram Pharaone, et serpens factus deuorauit serpentes Aegyptiorum, significans quod  uerbum caro fieret, qui serpentis diri uenena euacuaret, et per remissionem et indulgentiam peccatorum. uirga est uerbum directum, regale, plenum potestatis, insigne imperii. uirga serpens facta est, quomodo qui erat Filius Dei ex Deo Patre natus, filius hominis factus est, natus ex uirgine. Qui quasi serpens exaltatus in cruce medicinam humanis effudit uulneribus. Unde ipse Dominus ait: Sicut exaltauit Moyses serpentem in deserto, ita oportet exaltari filium hominis . uirga enim Moysi in draconem conuersa magorum absorbuit uirgas, et Christus post glorie sue dignitatem factus est obediens Patri usque ad mortem, et per ipsam mortem carnis consumpsit aculeum mortis, attestante propheta: Ero mors tua, o mors, morsus tuus ero, o inferne  . Aliter: Moyses ad Aegyptum ueniens, et deferens uirgam qua castigat Aegyptum, legem significat, que mundum decem plagis mandatorum corripit. uirga ergo per quam Aegyptus corrumpitur et Pharao superatur, crux Christi est, per quam mundus uincitur, et princeps huius mundi triumphatur. Quod autem uirga proiecta fit serpens, significat quod ait Sapientia: Estote, inquit, prudentes sicut serpentes . Quod autem uirga serpentes magorum deuorauit, significat quod crux Christi, cuius predicatio uidebatur stultitia, omnem sapientiam mundanam superauit. Quod uirga Moysi mysterium crucis habet, Dominus designat cum ait de Moyse: De me enim ille scripsit . Cum proiecta esset in terram uirga, tunc in serpentem uersa  est, quia cum crux ad credulitatem hominum uenit, stultam fecit sapientiam huius mundi per mysterium passionis Christi. Fecerunt autem, inquit, similiter et incantatores Aegyptiorum ueneficiis suis, et induratum est cor Pharaonis, et non exaudiuit eos sicut dixit Dominus. Cum hec dicuntur, uidetur propterea cor Pharaonis induratum fuisse, quia et incantatores Aegyptiorum similia fecerunt; sed consequentia docebunt quanta fuerit illa obduratio, etiam cum incantatores defecerunt.  Spiritualiter autem, indurauit Dominus cor Pharaonis, scilicet quia diabolum ita indurauit post peccatum, ut penitentie compunctione nunquam emolliatur, sicut in Iob de eo scriptum est: Cor eius indurabitur quasi lapis . Dehinc inferuntur plage in Aegyptum.  Licet illa in Aegyptum corporaliter gesta sunt, spiritualiter tamen nunc geruntur in nobis; Aegyptus namque seculi forma est.



CAPUT XIII. De conuersione aque in sanguinem.

Dixit quoque Dominus Deus ad Moysen: Dic ad Aaron, Tolle uirgam tuam, et extende manum tuam super aquas Aegypti, et super fluuios eorum, et riuos ac paludes et omnes lacus aquaram, ut uertantur in sanguinem: et sit cruor in omni terra Aegypti, tam in ligneis uasis quam in saxeis. Feceruntque ita Moyses et Aaron sicut preceperat Dominus, etc.  Quod uero aque fluminis uertuntur in sanguinem, satis conuenienter aptatur, ut fluuius cui Hebreorum  paruulos crudeliter necandos tradiderant, auctoribus sceleris redderet poculum sanguinis.  Mystice autem aque Aegyptie erratica et lubrica philosophorum sunt dogmata, que merito in sanguinem uertuntur, quia in rerum causis carnaliter sentiunt. Sed ubi crux Christi mundo huic lumen ueritatis ostendit, huiusmodi eum correptionibus arguit, ut ex qualitate penarum proprios agnoscant errores. Foderunt autem omnes Aegyptii per circuitum fluminis aquam, ut biberent. Non enim poterant bibere de aqua fluminis. Quid significat quod Aegyptii postquam aque fluminis uerse sunt in sanguinem, foderunt per circuitum fluminis, querentes aquam ut biberent, nisi quod gentilitas, confusa de meditatione secularis philosophie, cum uiderit nichil  uitale ac salubre sibi illam prebere, istum et inuestigando ac salubriter tractando usquequaque querere sapientie haustum, quem tunc ueraciter non inueniet, nisi perueniat ad fontem uite, qui ait: Qui sitit, ueniat ad me et bibat, et de uentre eius fluent aque uiue .



CAPUT XIu. De ranarum productione.

Dixitque Dominus ad Moysen: Dic ad Aaron, Extende manum tuam super fluuios, et super riuos ac paludes, et educ ranas super terram Aegypti. Extendit Aaron manum super aquas Aegypti, et ascenderunt rane, operueruntque terram Aegypti . [Ex Isidoro.] In secunda uero plaga rane producuntur, quibus indicari figuraliter arbitrantur carmina petarum,  qui inani quadam et inflata modulatione, uelut ranarum sonis et cantibus, mundo huic deceptionis fabulas intulerunt. Rana enim est loquacissima uanitas. Hoc enim animal ad nichil aliud utile est, nisi quia sonum uocis, improbis et importunis clamoribus, reddit. Fecerunt autem et malefici per incantationes suas similiter, eduxeruntque ranas super terram Aegypti. uocauit autem Pharao ad Moysen et Aaron, et dixit eis: Orate Dominum ut auferat ranas a me et a populo meo, et dimittam populum ut sacrificet Domino.  Fecerunt autem similiter et incantatores Aegyptiorum ueneficiis suis, et eduxerunt ranas super terram Aegypti. Queritur unde, si iam ubique factum erat. Sed similis questio est, unde et aquam in sanguinem uerterint, si tota aqua  Aegypti in sanguinem conuersa iam fuerat. Proinde intelligendum est, regionem ubi filii Isrel habitabant, plagis talibus non fuisse percussam, et inde potuerunt incantatores uel aquam haurire, quam in sanguinem uerterent, uel ab aquis ranas educere ad solam demonstrationem magice potentie: quanquam potuerunt etiam postea quam illa compressa sunt facere; sed Scriptura cito narrando coniunxit quod etiam postea fieri potuit. Egressique sunt Moyses et Aaron a Pharaone, et clamauit Moyses ad Dominum pro sponsione ranarum quam condixerat Pharaoni. Fecitque Dominus iuxta uerbum Moysi, et mortue sunt rane de domibus et de uillis et de agris: congregaruntque eas in immensos aggeres, et compulruit  terra. uidens autem Pharao quod data esset requies, ingrauabat cor suum, et non audiuit eos sicut preceperat Dominus.  Et uidit, inquit, Pharao, quia facta est refrigeratio, et ingrauatum est cor eius, et non exaudiuit eos sicut dixerat Dominus. Hic apparet non illas tantum fuisse causas obdurationis cordis Pharaonis, quod incantatores eius similia faciebant, uerum etiam ipsam Dei patientiam qua parcebat. Patientia enim Dei secundum corda hominum quibusdam utilis ad penitendum, quibusdam inutilis ad resistendum Deo, et in malo perseuerandum; non tamen per seipsam inutilis est, sed secundum cor malum sicut iam diximus. Hoc et Apostolus dicit: Ignoras quia patientia Dei ad penitentiam te adducit? Secundum autem duritiam cordis  tui et cor impenitens, thesaurizas tibi iram in die ire et reuelationis iusti iudicii Dei, qui reddet unicuique secundum opera eius . Nam et alibi cum diceret: Christi bonus odor sumus in omni loco, etiam illud adiunxit: et in his qui salui fiunt, et in his qui pereunt . Non dixit Christi bonum se odorem esse his qui salui fiunt, malum autem his qui pereunt, sed tantum bonum odorem se dixit. Illi uero tales sunt, ut et bono odore pereant, secundum sui cordis, ut sepe dictum est, qualitatem, que mutanda est bona uoluntate in Dei gratia, ut incipiant ei prodesse iudicia Dei que malis cordibus nocent. Unde inde mutato in melius corde cantabat: uiuet anima mea et laudabit te, et iudicia tua adiuuabunt me . Non dixit munera tua et  premia tua, sed iudicia tua. Multum est autem ut sincera fiducia dici possit: Proba me, Domine, et tenta me, ure renes meos et cor meum . Et ne sibi aliquid ex suis uiribus tribuisse uideretur, continuo addidit: Quoniam misericordia tua ante oculos meos est, et complacui in ueritate tua . Factam erga se commemorat misericordiam ut placere possit in ueritate, quomodo uniuerse uie Domini misericordia et ueritas.



CAPUT Xu. De sciniphibus.

Dixitque Dominus ad Moysen: Loquere ad Aaron, extende uirgam tuam, et percute puluerem terre, et sint sciniphes in uniuersa terra Aegypti. Feceruntque ita, et extendit Aaron manum uirgam tenens: percussitque  puluerem terre, et facti sunt sciniphes in hominibus et in iumentis: omnis puluis terre uersus est in sciniphes per totam terram Aegypti . [Ex Isidoro.] Post hec sciniphes producuntur. Hoc animal pennis quidem suspenditur per era uolitans, sed ita subtile est et minutum, ut oculi uisum nisi acute cernentis effugiat. Corpus autem cui insederit acerbissimo terebrat stimulo, ita ut quem uoluntate [uolantem] uidere quis non ualeat, sentiat statim aduenientem. Hoc ergo animalis genus subtilitati heretice comparatur, que subtilibus uerborum stimulis animas terebrat, tantaque calliditate circumuenit, ut deceptus quisque nec uideat nec intelligat unde decipiatur. Feceruntque similiter malefici  incantationibus suis, ut educerent sciniphes et non potuerunt; erantque sciniphes tam in hominibus quam in iumentis. Et dixerunt malefici ad Pharaonem, Digitus Dei est hic. Induratumque est cor Pharaonis, et non audiuit eos sicut preceperat Dominus.  Quod dixerunt magi ad Pharaonem, digitus Dei est hic. Quomodo non potuerunt educere sciniphes? Senserunt profecto cum artium suarum nefariarum scirent potentiam, non talibus artibus, uelut potentior in eis esset Moyses, suos conatus fuisse frustratos, ut non possent educere sciniphes, sed digito Dei, qui utique operatur per Moysen. Digitus Dei autem sicut Euangelium manifeste loquitur, Spiritus sanctus intelligitur. Nam quod uno euangelista ita narrante uerba Domini, ut diceret, Si ego in  digito Dei eiicio demonia , alius euangelista, idipsum narrans, exponere uoluit quid sit digitus Dei et ait: Si ego in Spiritu Dei eiicio demonia . Cum itaque magi faterentur, quorum Pharao potentie confidebat, digitum Dei esse in Moyse, in quo superabantur et eorum ueneficia frustrabantur, tamen induratum est cor Pharaonis nunc mirabili omnino duritia. Cur autem in tertia ista plaga magi defecerunt  et sentire et explicare difficile est. Poterant enim et in primo signo deficere, ubi in serpentem uirga conuersa est, et in prima plaga, ubi aqua in sanguinem commutata est, et in secunda de ranis, si hoc fuisset digitus Dei, id est spiritus Dei. Quis enim dementissimus  dixerit, digitum Dei in hoc signo potuisse conatus magorum impedire, et in superioribus nequiuisse? Omnino ergo certa causa est quare illa facere hucusque permissi sunt. Commendatur enim fortasse Trinitas: et quod uerum est, summi philosophi gentium, quantum in eorum litteris indagatur, sine Spiritu sancto philosophati sunt, quamuis de Patre et Filio non tacuerunt, quod etiam Didymus in libro suo meminit quem scripsit de Spiritu sancto.  Mystice autem, sicut conciliatus et placatus Spiritus sanctus requiem prestat mitibus et humilibus corde, ita contrarius et aduersus, immites ac superbos inquietudine exagitat. Quam inquietudinem musce ille breuissime significauerunt, sub quibus magi Pharaonis defecerunt dicentes: Digitus  Dei est hic.



CAPUT XuI. De muscis prolatis.

Dixit quoque Dominus ad Moysen: Consurge diluculo, et sta coram Pharaone. Egredietur enim ad aquas, et dices ad eum: Hec dicit Dominus: Dimitte populum meum ut sacrificet mihi. Quod si non dimiseris eum, ecce ego immitam in te et in seruos tuos, in populum tuum et in domos tuas, omne genus muscarum: et implebuntur omnes domus Aegyptiorum muscis diuersi generis: et uniuersa terra in qua fuerint: faciamque mirabilem in die illa terram Gessen, in qua populus meus est, ut non sint ibi musce; et scias quoniam ego Dominus in medio terre; ponamque  diuisionem inter populum meum et inter populum tuum . [Ex Augustino.] Quod hic Scriptura aperuit, ne ubicunque diceret intelligere debemus, sed in posterioribus et in prioribus signis factum esse, ut terra in qua habitabat populus Dei nullis plagis talibus uexaretur. Opportunum autem fuit ut ibi hoc aperte poneretur, unde iam incipiunt signa, quibus magi similia nec conati sunt facere. Procul dubio enim quia ubique fuerant sciniphes in regno Pharaonis, non autem fuerant in terra Gessen, ubi conati sunt magi similiter facere et minime potuerunt. Quousque ergo deficerent, nichil de illius terre segregatione dictum est; sed ex quo ceperunt ea fieri, ubi iam illis similia facere nec conari auderent, ibi commemoratum est.  Quarto autem  loco Aegyptus muscis percutitur. Musca enim nimis insolens et inquietum animal est, in qua quid aliud quam insolentes cure desideriorum carnalium designantur? Aegyptus ergo muscis percutitur, quia eorum corda qui hoc seculum diligunt, desideriorum suorum inquietudinibus feriunt. Porro Septuaginta interpretes cynomyam, id est caninam muscam posuerunt: per quam canini mores significantur, in quibus humane mentis uoluntas et libido carnis arguitur. Potest quidem hoc loco significare etiam musca canina forensem hominum eloquentiam, qua uelut canes alterutrum se lacerant. uocauit autem Pharao Moysen et Aaron, et ait illis: Ite, sacrificate Deo uestro in terra hac. Nolebat enim eos ire quo dicebant, sed ut illic in Aegypto immolarent, uolebat.  Hoc ostendunt uerba Moysi que sequuntur, ubi dicit, non posse fieri propter abominationes Aegyptiorum. Sic enim scriptum est: Et ait Moyses: Non potest ita fieri: Abominationes Aegyptiorum immolabimus Domino Deo nostro. Ac si diceret: Non possumus ea animalia que abominantur Aegyptii, presentibus illis Domino Deo nostro immolare. Oues enim Aegyptii edere dedignantur. Unde et in Genesi scriptum est: Omnes pastores ouium detestantur Aegyptii . Quod autem adiecit, Quod si mactauerimus ea que colunt Aegyptii coram eis lapidibus nos obruent. Suggillat ipsos gentiles, eo quod animalium figuram pro Deo summo colebant ligno et lapidibus impressam. Nam Ammonem Iouem in ariete uenerabantur; Anubem in cane; Apin quoque  colentes in tauro, et cetera portenta magis quam numina, que ipsa Aegyptus cultu credebat uenerari diuino; ideoque Moyses et Aaron dicebant se ire uelle ubi Aegyptii non uiderent abominationes suas immolari.  Hoc autem intelligendum est mystice significari, quod supra diximus, quia erant Aegyptiis oues et pastores earum abominabiles et ideo separatam terram Isrelite acceperunt cum uenerunt in Aegyptum. Sic enim et sacrificia Isrelitarum abominationes sunt Aegyptiis, sicut iniquis uita iustorum.  Sancti quippe uiri Domino oues offerunt, quia simplicitates suas omnipotenti Deo sacrificium ostendunt. Sed oues abominantur Aegyptii, quia ciues huius seculi aspernantur  et despiciunt simplicitatem bonorum. Sicut ergo sunt abominationes malorum operum quas detestantur boni, ita bonorum operum cause abominationes sunt reprobis. Unde scriptum est: Abominantur iusti uirum impium, et abominantur impii eos qui in recta sunt uia .



CAPUT XuII. Ubi uestis ualida immittitur in animantia Aegyptiorum.

Dixit autem Dominus ad Moysen: Ingredere ad Pharaonem, et loquere ad eum: Hec dicit Dominus Deus Hebreorum: Dimitte populum meum, ut sacrificet mihi. Quod si adhuc renuis et retines eos, ecce manus mea erit super agros tuos, super equos et asinos, et camelos, et boues, et oues, pestis ualde grauis  . Quod uero quinto in loco animalium nece uel pecorum Aegyptus uerberatur, uecordia hic arguitur uel stultitia hominum mortalium, qui tanquam irrationabilia pecora cultum et uocabulum Dei imposuerunt figuris, non solum hominum, sed et pecorum, ligno, metallis atque lapidibus impressis; et ea que ipsi credebant cultu honorari diuino in his uiderent miseranda exerceri supplicia. Mortuaque sunt omnia animantia Aegyptiorum. De animalibus uero filiorum Isrel nichil omnino periit. Et misit Pharao ad uidendum: nec erat quidquam mortuum de his que possidebat Isrel. Ingrauatumque est cor Pharaonis, et non dimisit populum.  Quomodo e contrariis causis facta est hec ingrauatio cordis Pharaonis? Si enim et pecora Isrelitarum  morerentur, tunc uideretur causa competens qua cor eius grauaretur ad contemnendum Deum, tanquam si et magi eius pecora Isrelitarum fecissent mori. Nunc uero unde debuit ad timendum uel credendum moueri, uidens nullum pecus mortuum ex pecoribus Hebreorum? Hinc ingrauatum est, id est, illa ingrauatio etiam hucusque progressa est. Et dixit Dominus ad Moysen et Aaron: Tollite plenas manus cineris de camino: et spargat illum Moyses in celum coram Pharaone: sitque puluis super terram Aegypti. Erunt enim in hominibus et iumentis ulcera et uesice turgentes in uniuersa terra Aegypti.  Quid est quod dicit Deus ad Aaron et Moysen, Sumite uobis plenas manus fauille de fornace, et aspergat Moyses in celum coram Pharaone, et  coram seruis eius, et fiat puluis in tota terra Aegypti? Signa enim superiora uirga fiebant, quam non Moyses sed Aaron extendebat super aquam, uel ad terram percutiebat. Nunc uero interpositis duobus signis de cynomya et pecorum mortibus, ubi nec Aaron nec Moyses aliquid manu operati sunt, dicitur ut Moyses fauillam spargat in celum de fornace, et hanc ambo sumere iubentur, sed ille spargere non in terram sed in celum; tanquam Aaron qui datus erat ad populum, terram percutere deberet, uel in terram siue in aquam manum extendere: Moyses uero, de quo dictum est: Erit tibi in his que ad Deum, in celum iubetur fauillam spargere. Quid duo illa superiora signa, ubi nec Moyses nec Aaron  manu aliquid operantur? quid sibi uult ista diuersitas? neque enim nichil. Tuleruntque cinerem de camino, et steterunt coram Pharaone: et sparsit illum Moyses in celum: factique sunt ulcera uesicarum turgentium in hominibus et in iumentis; nec poterant malefici stare coram Moyse, propter ulcera que in illis erant et in omni terre Aegypti.  In ulceribus arguitur dolosa huius seculi et purulenta malitia; in uesicis, tumens et inflata superbia; in feruoribus, ira furoris et insania. Hucusque enim talia per errorum suorum figuras mundum supplicia temperant. Post hec uero, uerbera ueniunt de supernis: uoces scilicet, tonitrua et grando et ignis discurrens, sicut in sequentibus ostendetur. Dixit quoque Dominus ad Moysen: Mane consurge et sta  coram Pharaone, et dices ad eum: Hec dicit Dominus Deus Hebreorum: Dimitte populum meum, ut sacrificet mihi, quia in hac uice mittam omnes plagas meas super cor tuum, et super seruos tuos, et super populum tuum, ut scias quia non sit similis mei in omni terra. Nunc enim extendens manum, percutiam te et populum tuum peste, peribisque de terra. Idcirco autem posui te, ut ostendam in te fortitudinem meam: et narretur nomen meum in omni terra. Hec Scripture uerba et Apostolus posuit, cum in eodem loco perdifficili uersaretur. Ibi autem et hoc ait: Si autem uolens Deus ostendere iram et demonstrare potentiam suam, sustulit in multa patientia uasa ire, parcendo utique his quos malos futuros esse prescierat, que uasa dicit perfecta in perditionem: et ut  notas, inquit, faceret diuitias glorie sue in uasa misericordie . Unde uasorum misericordie uox est in psalmis: Deus meus, misericordia eius preueniet me. Deus meus demonstrauit mihi bona coram inimicis meis . Nouit ergo Deus bene uti malis; in quibus tamen humanam naturam non ad malitiam creat, sed profert eos patienter quousque scit oportere: non inaniter, sed utens eis ad admonitionem uel exhortationem bonorum. Ecce enim ut annuntiaretur nomen Dei in uniuersa terra, uasis misericordie utique prodest. Ad eorum itaque utilitatem Pharao seruatus est, sicut et Scriptura testatur et exitus docet. Mitte ergo iam nunc, et congrega iumenta tua, et omnia que habes in agro. Homines enim et iumenta, et uniuersa que inuenta fuerint  foris, nec congregata de agris, cecideritque super ea grando, morientur.  Quid est quod mandat Deus Pharaoni, cum se facturum magnam grandinem minaretur, ut festinet congregare pecora sua, et quecunque illi essent in campo, ne grandine intereant. Hoc enim non tam indignanter quam misericorditer uidetur admonere. Sed hoc non facit questionem, quando Deus etiam irascens temperat penam. Illud est quod merito mouet, quibus nunc pecoribus consulatur, si omnia mortua fuerant plaga superiore ubi scriptum est quod discreuit Deus inter pecora Hebreorum et Aegyptiorum, ita ut illinc nullum moreretur, omnia uero Aegyptiorum pecora morerentur. An ea soluitur questio, quod predixerat  ea moritura, que in campo fuissent, ut hec accipiantur omnia; intelligantur autem euasisse que in domibus erant, que potuerunt etiam a dubitantibus colligi, et in domo tenere, ne forte uerum esset quod Moyses Dominum facturum esse predixerat; et ex his esse in campis iterum poterant, que modo admonet et congregari in domos, ne grandine pereant? Maxime quia sequitur Scriptura, et dicit: Qui timuit uerbum Domini seruorum Pharaonis, congregauit pecora sua in domos. Qui autem non intendit mentem in uerbum Domini, dimisit pecora sua in campo. Hoc ergo fieri potuit, quando etiam mortem pecorum minatus est Deus, quamuis id Scriptura tacuerit.



CAPUT XuIII. De grandinis immissione.

 Et dixit Dominus ad Moysen: Extende manum tuam in celum, et erit grando in omni terra Aegypti . Ecce iterum non in terram, sed in celum manum iubetur extendere, sicut superius de fauilla. Extenditque Moyses uirgam in celum, et Dominus dedit tonitrua et grandinem, ac discurrentia fulgura super terram; et reliqua.  Septimo loco super Aegyptum uerbera ueniunt de supernis, uoces scilicet et tonitrua, et grando et ignis discurrens. In tonitruis enim increpationes ac diuine correptiones intelliguntur, quia non cum silentio uerberat, sed dat uoces; et doctrinam celitus mittit, per quam possit culpam suam, celitus castigatus, agnoscere mundus. Dat et grandinem, per quam tenera adhuc uastentur nascentia uitiorum; dat et ignem, sciens  esse spinas et tribulos, quos debeat ignis ille depasci; de quo dicit Dominus, Ignem ueni mittere in terram . Per hunc enim incentiua uoluptatis et libidinis consumuntur. Misitque Pharao, et conuocauit Moysen et Aaron dicens ad eos: Peccaui etiam nunc, Dominus iustus; ego et populus meus, impii. Orate Dominum, ut desinant tonitrua Dei et grando, et dimittam uos, et nequaquam hic ultra maneatis. Ait Moyses: Cum egressus fuero de urbe, extendam palmas meas ad Dominum, et cessabunt tonitrua, et grando non erit: ut scias quia Domini est terra. Noui autem quod et tu et serui tui, nec dum timeatis Dominum Deum, et reliqua .  Cum fragore celi qui uehemens erat in grandine, Pharao tertius rogauit Moysen ut oraret  pro illo, confitens iniquitatem suam, et populi sui; Moyses ei dixit: Et tu et serui tui scio quod nondum timetis Dominum. Qualem timorem querebat, cui timor iste nondum erat Domini timor? Facile enim est penam timere, sed hoc non est Deum timere, illo scilicet timore pietatis, que commemorat Iacob ubi dicit: Nisi Deus patris mei Abraham, et timor Isaac esset mihi, nunc me inanem dimisisses. Et dixit Dominus ad Moysen: Ingredere ad Pharaonem. Ego enim induraui cor eius et seruorum illius, ut faciam signa mea hec in eo: et narres in auribus filii tui et nepotum tuorum, quoties contriuerim Aegyptios, et signa mea fecerim in eis: et sciatis quia ego Dominus Deus , et reliqua. Quod Dominus dicit ad  Moysen: Intra ad Pharaonem: Ego enim grauaui cor eius et seruorum eius, ut ordine superueniant , signa mea hec super eos, non sic accipiendum est, tanquam opus habeat Deus cuiusquam malitia. Sed sic intelligendum est ac si diceret: Ego enim patiens fui super eum et seruos eius ut non eos auferrem, ut ordine superueniant signa mea super eos. Qua patientia enim Dei obstinatior fiebat malus animus, ideo pro eo quia in eum fuit, dicitur grauari cor eius.



CAPUT XIX. De locustis.

Dixit autem Dominus ad Moysem: Extende manum tuam super terram Aegypti ad locustam, ut ascendat super eam: et deuoret omnem herbam que residua  fuit grandini. Et extendit Moyses uirgam super terram Aegypti . [Ex Isidoro.] Quod locustarum octauo in loco fit mentio, putatur a quibusdam, per hoc genus plage, dissidentis a se et discordantis, humani generis inconstantia confutari. Alio quoque sensu locuste pro mobilitate leuitatis accipiende sunt tanquam uage et salientes anime in seculi uoluptates. Et Dominus induxit uentum urentem tota illa die ac nocte, et, facto mane, uentus urens leuauit locustas, que ascenderunt super uniuersam terram Aegypti, et sederunt in cunctis finibus Aegyptiorum innumerabiles, quales ante illud tempus non fuerunt, nec postea future sunt; operueruntque uniuersam superficiem terre, uastantes omnia. Deuorata est igitur herba terre, et quidquid pomorum in arboribus fuit,  que grando dimiserat: nichilque omnino uirens relictum est in lignis et herbis terre, in cuncta Aegypto,  uentus, inquit, urens leuauit locustas, que ascenderunt super uniuersam terram Aegypti, operueruntque uniuersam faciem terre, uastantes omnia. Deuorata est igitur herba terre et quidquid pomorum in arboribus fuit. Exhibite celitus Aegypti plage, que exigentibus meritis corporaliter semel illate sunt, que mala prauas mentes quotidie feriant, spiritualiter signauerunt. Eis enim Aegyptus plagis affecta est, in quibus exteriore percussione commota, dolensque perpenderit, que deuastationis damna interius negligens tolerarit, ut dum foris perirent minima, amplius delicta cernerent per eorum speciem, et que intus tolerant grauiora sentirent.  Quid ergo per significationem locuste portendunt, que plusquam cetera minuta queque animantia, humanis frugibus nocent, nisi linguas aduolantium, que terrenorum hominum mentes, si quando bona aliqua proferre conspiciunt, hec immoderatius laudando corrumpunt. Fructus quippe Aegyptiorum est opera cenodoxorum quam locuste exterminant, dum adulantis lingue ad appetendas laudes transitorias, cor operantis inclinant. Herbas uero locuste comedunt, quando adulatores quique uerba loquentium fauoribus extollunt. Poma quoque arborum deuorant, quando uanis laudibus quorumdam iam quasi fortium opera eneruant. Egressus est Moyses de conspectu Pharaonis, et orauit Dominum, qui flare fecit  uentum ab occidente uehementissimum, et arreptam locustam proiecit in mare Rubrum. Non remansit ne una quidem in cunctis finibus Aegypti. Et indurauit cor Pharaonis, nec dimisit filios Isrel.  Beneficium certe Dei commemorauit Scriptura, quod abstulit locustas, et secuta dixit indurasse Deum cor Pharaonis. Beneficio itaque suo et patientia sua, qua illa fiebat obstinatio, dum ei parceretur, sicut omnia mala corda hominum, patientia Dei male utendo durescunt.



CAPUT XX. De tenebrarum immissione.

Dixit autem Dominus ad Moysem: Extende manum tuam in celum, et sint tenebre super terram Aegypti, tam dense ut palpari queant. Extendit Moyses manum  in celum, et facte sunt tenebre horribiles in uniuersa terra Aegypti. Tribus diebus nemo uidit fratrem suum, nec mouit se de eo loco in quo erat . [Ex Isidoro.] Nona plaga tenebre facte sunt: siue ut mentis eorum cecitas arguatur, siue ut intelligant diuine dispensationis et prouidentie obscurissimas esse rationes. Posuit enim tenebras latibulum suum: quas illi audacter et temere perscrutari cupientes, et alia ex aliis asserentes, in crassas et palpabiles tenebras ignorantie deuoluti sunt.



CAPUT XXI. De nouissima plagarum decem, hoc est, de primitiuorum interitu, et mystica decem plagarum expositione.

Et dixit Dominus ad Moysem: Adhuc una plaga tangam Pharaonem et Aegyptum, et post hec dimittet  uos, et exire compellet . [Ex Isidoro.] Ad ultimum primitiuorum infertur interitus. Delentur enim primogenita Aegypti, siue principatus et potestates eorum, et huius mundi rectores: siue auctores et inuentores falsarum que in hoc mundo fuerunt religionum: quas Christi ueritas cum suis exstinxit auctoribus et deleuit. Hec quantum ad locum mysticum spectant, prolata sunt. Iam uero si etiam moralis nobis figura tractanda est, dicemus quod unaqueque anima in hoc mundo dum in erroribus uiuit et in ignorantia ueritatis, in Aegypto posita est. Huic si appropinquare ceperit lex Dei, aquas ei uertit in sanguinem, id est, fluidam et lubricam iuuentutis uitam conuertit ad sanguinem ueteris uel Noui Testamenti. Tum deinde educit ex ea uanam  et inanem loquacitatem, et aduersum Dei prouidentiam, ranarum similem querelam. Purgat etiam malignas cogitationes eius, et sciniphum mordacitati similes, calliditatis aculeos discutit. Libidinum quoque morsus cynomye spiculis similes depellit; stultitiam in ea et intellectum pecudibus similem delet, per quam homo cum in honore esset non intellexit, sed comparatus est iumentis insipientibus et similis factus est illis. Arguit eius et ulcera, peccatorum atque arrogantie tumorem feruoremque in ea furoris exstinguit. Adhibet post hec etiam uoces filiorum tonitrui, id est, euangelicas apostolicasque doctrinas. Sed et castigationem grandinis admouet, ut luxuriam uoluptatesque cerceat. Adhibet simul et ignem penitentie,  tentie, ut ipse dicat: Nonne cor nostrum erat ardens intra nos ? Nec locustarum ab ea subduxit exempla, quibus mordeantur et depascantur omnes inquieti motus eius et turbidi: quo et ipse dicat quod Apostolus docet, ut omnia sua secundum ordinem fiant . Ubi uero sufficienter fuerit castigata pro moribus et pro emendatioris uite correctione cercita, cum auctorem uerberum senserit, et confiteri iam ceperit quia digitus Dei est, et parum quid agnitionis acceperit, tunc precipue gestorum suorum tenebras uidet; tunc errorum suorum caliginem sentit. Cumque in hoc uenerit, tunc merebitur, ut exstinguantur in ea primogenita Aegypti: in quo tale aliquid intelligi posse arbitror. Omnis anima cum ad supplementum etatis aduenerit,  et uelut naturalis in ea quedam lex ceperit sua iura defendere, primos sine dubio motus secundum desiderium carnis producit, quos ex concupiscentie uel ire fomite incentiua commouerit. Unde quasi precipuum et quod non sit commune cum ceteris hominibus, de solo Christo Propheta dicit: Butyrum et mel manducabit . Priusquam faciat aut proferat maligna, eliget bonum: quam priusquam sciat puer bonum aut malum, resistet malitie ut eligat quod bonum est. Alius autem Propheta tanquam de semetipso loquens, dicebat: Delicta iuuentutis mee et ignorantie mee ne memineris . Quia ergo primi isti anime motus secundum carnem prolati, in peccatum ruunt, merito immortali loco Aegyptiorum primitiua ponunt: que eatenus exstinguuntur,  si relique uite conuersio emendatiorem dirigat cursum. Sic ergo in anima quam lex diuina ab erroribus susceptam castigat et corrigit, etiam primogenita Aegyptiorum intelliguntur esse deleta; nisi post hec omnia, in infidelitate perduret, et nolit iungi Isrelitice plebi, ut exeat de profundo, et uadat incolumis, sed in iniquitate permaneat, et descendat tanquam plumbum in aquam ualidissimam. Iniquitas enim, secundum Zacarie prophete uisum, super talentum plumbi sedet : et ideo qui permanet in iniquitate, tanquam plumbum demergi dicitur in profundum. Sane quod in superioribus obseruauimus quedam prodigia per Aaron, quedam per Moysem, quedam uero per ipsum Dominum ministrata, intelligi eatenus possunt ut agnoscamus  in quibusdam per sacrificia sacerdotum et obseruationes pontificum non esse purgandos, quod Aaron persona designat; in quibusdam uero per scientiam diuine legis emendandos, quod Moysi designat officium; in aliis autem sine dubio que difficiliora sunt, ipsius Domini egre uirtute. Sed ne illud quidem putandum est nobis inaniter obseruatum quod primo quidem Moyses non int at ad Pharaonem, sed occurrit ei exeunti ad aquas, postmodum uero intrat ad eum. Post hec nec intrat, sed accersitus accedit et in hoc ita ut arbitror intelligi posse, quod siue nobis in uerbo Dei et religionis assertorem certamen est aduersum Pharaonem, siue etiam obsessas ab eo animas, de potestate eius conamur  eripere, et est nobis in disputatione luctamen, non statim in prima fronte ingredi debemus ad ultima questionum loca; sed occurrendum nobis est aduersario, et occurrendum ad aquas suas. Aque enim sue sunt auctores gentilium philosophorum. Ibi ergo nobis primo disputare uolentibus occurrendum est ut ipsos arguamus, et ipsos errare doceamus; post hoc iam ingrediendum est nobis ad interiora certaminis. Dicit enim Dominus: Nisi quis prius alligauerit fortem, non potest introire in domum eius, et uasa eius diripere . Prius ergo nobis alligandus est fortis, et questionum uinculis constringendus: et ita intreundum ad diripiendum uasa eius, et liberandas animas quas deceptionis fraude possederat. Quod cum sepius fecerimus, et steterimus  contra ipsum, steterimus autem eo modo quo Apostolus dicens: State ergo succincti lumbos uestros in ueritate ; et iterum: State in Domino et uiriliter agite ; cum ergo hoc modo steterimus aduersus ipsum, ille artifex antiquus et callidus etiam uinci se simulauit et cedere; si forte per hoc negligentiores nos efficiat ad certamen. Sed et penitentiam simulabit et deprecabitur nos discedere quidem, sed non longe discedere. uult nos enim esse sibi aliqua ex parte uicinos; uult nos a suis finibus non longe discedere, sed nos nisi ab eo longius recedamus et transeamus mare, et dicamus: Quantum interiacet ortus ab occasu, elongauit a nobis iniquitates nostras, salui esse non possumus. Possunt preterea et he decem plage quibus Aegyptus  uerberata est propter Isrelitas, Romani regni comparari temporibus, quia hec in figuram nostri facta sunt. Uterque populus, id est, Isreliticus et Christianus, unius Dei est, una populi utriusque causa. Subdita fuit Isrelitarum Synagoga Aegyptiis, subdita Christianorum Ecclesia Romanis; persecuti sunt Aegyptii, persecuti sunt et Romani. Decem ibi contradictiones aduersus Moysen; decem ibi edite aduersus Christum. Diuerse enim plage Aegyptiorum; diuerse hic calamitates Romanorum. Nam ut etiam ipsas inter se plagas, in quantum tamen figura forme comparari potest, conferam. Ibi prima correptio habuit sanguinem uulgo uel emanasse de puteis, uel in fluminibus concurrisse: hic prima sub Nerone exigit plaga ut ubique morientium  sanguis esset, uel morbis in urbe correptus, uel bellis in orbe profusus. Ibi sequens plaga prodit perstrepentes persultantesque in penetrabilibus ranas, inedie propemodum causa habitatoribus atque exitu fuisse hic sequens sub Domitiano pena, similiter quando satellitum militumque eius improbis effrenatisque discursibus cruentissimi iussa principis exsequentium, ad inopiam pene omnes Romanos ciues adactos, exsilioque dispersos cegit. Ibi tertia uexatio habuit sciniphes, musculas scilicet paruissimas seuissimasque: que mediis sepe estibus per loca squalida coadunatim uibrando densate, et in illo uolatu allabi solent, capillisque hominum ac pecudum setis cum urente morsu infarri:  hic itidem sub Traiano plaga Iudeos excitauit: qui cum atque ubique dispersi, ita iamque non essent quiescerent, repentino quoque calore permoti, in ipsos inter quos erant toto orbe seuierant, absque immanibus multarum urbium ruinis, quas crebri terremotus iisdem temporibus subruerunt. Ibi in quarta plaga musce canine fuerunt, seue alumne putredinis uermiumque matres; hic itidem quarta sub Marco Antonio plaga, lues plurimis infusa prouinciis, Italiam quoque cum urbe Roma uniuersam, exercitumque Romanorum, per longinquos limites in diuersa hiberna dispersum, morte dissolutum, putredini simul ac uermibus dedit. Ibi quinta correptio pecorum ac iumentorum repentino interitu expleta est; hic similiter quinta ultio sub Seuero  persecutore, creberrimis ciuilibus bellis, propria uiscera et adiumenta reipublice, hoc est, plebes prouinciarum, et religiones militum comminute sunt. Ibi sexta uexatio intulit uesicas efferuescentes, ulceraque manantia: hic eque sexta punitio que post Maximi persecutionem fuit, qui specialiter episcopos et clericos omissa turba populari, hoc est, ecclesiarum primates cruciari imperauerat; intumescens crebro ira atque inuidia, non per uulgi cedem, sed per uulnera morientium principum ac potentum exaltata est. Ibi septima plaga numeratur coacta agere grando profusa, que hominibus iumentisque satis exitio fuit: hic similiter septima sub Gallo et uolusiano, qui persecutori Decio mox interfecto successerant, plaga exstitit. Nam tunc pestis  infusa est per omnia Romani regni ab oriente ad occidentem spatia, cum omne propemodum genus hominum neci dedit; tunc etiam corrupit latus, infuditque pabula tabo. Ibi octauam Aegypti contritionem facere, excitate undique locuste, terrentesque omnia; hic octauam eque in subuersionem Romane urbis excitate, undique intulere gentes, que cedibus atque incendiis cunctas prouincias deleuerunt. Ibi nona turbatio diuturnas, crassas ac penetrabiles tenebras habuit: plus omnino periculi comminata quam fecit; hic eadem correptio fuit, cum Aureliano persecutionem decernenti diris turbinibus, terribile ac triste fulmen sub ipsius pedibus ruit, ostendens quid cum ultio talis exigeret, tantus possit ultor, nisi et clemens esset et patiens: quanquam  intra sex hic menses, tres occidi imperatores, hoc est, Aurelianus, Tacitus et Florianus, diuersis causis interfecti sunt. Ibi postremo decima plaga, que nouissima omnium fuit, interfectio filiorum quos primos quique genuerunt: hic nichilominus decima, id est, nouissima pena est, omnium perditio idolorum, que primitus facta, in primis amabant. Ibi rex potentiam Dei sentit, et probauit et credidit, ac per hoc populum Dei ire permisit: hic per potentiam Dei sentit et probauit et credidit, ac per hoc populum Dei ire liberum esse permisit. Ibi nunquam postea populus Dei ad seruitutem retractus: hic nunquam postea populus Dei ad idololatriam coactus est. Ibi Aegyptiorum uasa pretiosa Hebreis tradita  sunt. Hic Ecclesie Christianorum precipua paganorum templa cesserunt. Sane illud, ut dixi, denuntiandum puto, quia sicut Aegyptus post has decem plagas dimissos Hebreos persequi, molientibus irruit per superductum mare eterna perditio: ita et nos quidem libere peregrinantes, superuentura quandoquidem persecutio gentilium manet, donec mare Rubrum, id est, ignem iudicii, ipso Domino duce et iudice, transeamus. Hi uero in quos Aegyptiorum forma transfunditur, permissa ad tempus potestate seuientes grauissimis quidem permissu Dei Christianos cruciatibus persequuntur: uerumtamen iidem omnes inimici Christi cum rege suo Antichristo, accepto stagno ignis eterni, quod magna impediente caligine dum non uideretur, intratur, perpetuam  perditionem immortalibus arsuri suppliciis patientur.



CAPUT XXII. Mandatum Domini per Moysen ad filios Isrel datum, ut petant a uicinis suis et amicis uasa aurea et argentea.

Locutus est Dominus ad Moysen, dicens: Dic ergo omni plebi ut postulet uir ab amico suo, et mulier a uicina sua, uasa aurea et argentea. Dabit autem Dominus qratiam populo suo coram Aegyptiis . Non hinc quisque sumendum exemplum putare debet ad exspoliandum isto modo proximum.  Hoc enim Deus iussit, qui nouerat quid quemque pati oporteret; nec Isrelite furtum fecerunt, sed Deo iubenti ministerium prebuerunt:  quemadmodum cum minister iudicis occidit eum quem iudex iussit occidi, profecto si id sponte fiat, homicida est etiam si eum occidat quem scit occidi a iudice debuisse. Est etiam ista nonnulla questio: Si seorsum habitabant Hebrei in terra Gessen, ubi nec plage fiebant quibus regnum Pharaonis affligebatur, quomodo petit quisque a proximo uel a proxima aurum, et argentum, et uestem, presertim quia ubi primum hoc mandatur per Moysen, sic positum est: et mulier a uicina sua, et concellaria uel concellania, si ita dicendum est, uel cohabitatrice sua. Unde intelligendum est etiam in terra Gessen non solos Hebreos habitasse, sed eis aliquos Aegyptios in illa terra cohabitatores fuisse, ad quos potuerunt merito Hebreorum etiam illa beneficia peruenire,  ut hic eos et diligerent iidem Aegyptii cohabitatores, et quod petebant facile commendarent: nec tamen Deus iudicauit ita illos alienos fuisse ab iniuriis et contradictionibus quas populus Dei pertulit, ut nec isto damno ferirentur, qui plagis illis propter quod terre illi parcebatur percussi non erant.  Hic quoque diligenter considerandum est quod mentes usui uite carnalis inherentes, euelli ab infimis non possunt, nisi gradatim ducta predicatione proficiant. Hinc quippe est quod in Aegypto positis, pio iustoque moderamine, latente concupiscentia condescenditur, et uicinorum suorum uasis aureis argenteisque sublatis, discedere iubentur. Qui ad Sina montem ducti, accepta lege oculum pro oculo,  dentem pro dente , precipiuntur exigere; et quandoque tamen reuelante gratia percussi in maxillam unam, alteram iubentur prebere . Quia enim semper plus ira in uindicta exigit quam iniuria accipit, dum discunt mala non multiplicius reddere, quando discerent ea et multiplicata sponte tolerare. Hinc est quod eumdem rudem populum a quibusdam prohibuit, quedam uero ei in usu pristino seruauit; sed hec ipsa tamen in meliori uite figura composuit. Bruta namque animalia idolis in Aegypto mactabant eique in usu postmodum animalium uictima fuit: ut dum de usu suo aliquid admitterent, consolarentur eius infirmi per hoc quod de usu suo aliquid haberent. Mira autem dispensatione consilii, quod ei Dominus de consuetudine carnali retinuit,  hoc in figura spiritus potentius uertit. Quid enim sacrificia illorum animalium, nisi Unigeniti mortem designant? Quid sacrificia illorum animalium, nisi exstinctionem carnalis uite nostre significant? Unde ergo imbecillitati populi rudis condescendens dicitur, inde ei per obumbratas allegoriarum species maior fortitudo spiritus nuntiatur.



CAPUT XXIII. De sanctione Pasche in terra Aegypti.

Dixit quoque Dominus ad Moysen et Aaron in terra Aegypti: Mensis iste uobis principium mensium, primus erit in mensibus anni. Loquimini ad uniuersum cetum filiorum Isrel, et dicite eis: Decima die mensis huius tollat unusquisque agnum per familias et domos suas. Sin autem minor est numerus ut sufficere  non possit ad uescendum agnum, assumet uicinum suum qui coniunctus est domui sue: iuxta numerum animarum que sufficere possunt ad esum agni. Erit autem agnus absque macula, masculus, anniculus. Iuxta quem ritum tolletis et hedum: et seruabitis eum usque ad quartam decimam diem mensis huius: immolabitque eum uniuersa multitudo filiorum Isrel ad uesperam . Mensis enim iste uobis principium mensium, primus erit in mensibus anni. Mensem primum uocat Nisan secundum Hebreos in quo creatum est celum et terra, et mundi exstitit exordium. Cuius mensis plenilunium, post equinoctium uernale semper debet attendi in eo, et plebs Isrelitarum a seruitute Aegyptiorum liberata est, et genus humanum per Christi sanguinem a potestate diaboli ereptum  atque translatum est. Decima die mensis agnus assumi iubetur et seruari usque ad quartam decimam diem mensis eiusdem ad uesperam, et sic immolari: ita et Redemptor noster decima die, hoc est, ante quinque dies Pasche Ierosolymam ueniens, in templo atque in conuentu insidiantium Iudeorum uerbum Dei docens, exspectauit quartam decimam diem, in quo Pascha mysticum cum discipulis suis celebrans, per Iudam proditorem in manus Iudeorum traditus est, atque sequenti die in cruce est pro redemptione nostra immolatus. Quod autem decima die mensis agnus tollitur, sed non immolatur usque ad quartam decimam diem, significat quod per legem quidem Christi passio prefigurabatur, tamen non  nisi Euangelii coruscante gratia completur. Denarius enim numerus propter decalogum ad legem pertinet, et quaternarius propter quatuor Euangelia Nouum exprimit Testamentum. Hoc igitur quod unicuique agnum iubet sumere per familias et domos suas, et si minor sit numerus edentium qui non possit agni carnem consumere, mandat uicinum suum qui iunctus est domui eis assumere, quatenus sufficiens sit numerus ad esum agni, typice designat quod non solum ex Iudeis, sed etiam ex gentibus, conuocandi erant ad fidem Christi et ad ueri Agni immolationem. Non enim sola sufficiebat gens Iudea ad spirituale Pascha celebrandum; quin etiam gentes que uicine fuerunt domui Iude, adhibende erant, quatenus domus Dei conuiuantium numero impleretur,  et agni carnes digne comeste, fidelibus in pastum uite eterne uerterentur. Quod autem idem agnus uespere comedi iubebatur, significat Christi passionem in nouissima etate seculi esse complendam. Denique quod hedus similiter assumi iubetur, et seruari usque ad quartam decimam diem, non immerito incarnationis Christi mysterio accipitur. Quid enim opus erat ouem uel agnum ab ouibus, et hedum ab hedis accipiendum moneri, nisi ille figuraretur cuius caro non solum ex iustis, uerum etiam ex peccatoribus propagata est: quanquam conentur Iudei etiam hedum intelligere accipiendum ad celebrandum Pascha, et hoc esse dictum putant, ab ouibus et hedis accipere, tanquam diceret uel ab agnis agnum, uel ab hedis hedum, si illud desit, sumi oportere.  Apparet tamen in Christo, rebus impletis, quid illo precepto fuerit figuratum: Et sument de sanguine, ac ponent super utrumque postem, et in superliminaribus domorum, in quibus comedent illum: et edent carnes nocte illa assas igni, et azymos panes cum lactucis agrestibus. Non comedetis ex eo crudum quid, nec coctum aqua, sed assum tantum igni. Caput cum pedibus et intestinis uorabitis, nec remanebit ex eo quidquam usque mane. Si quid residui fuerit, igne comburetis. Que autem superauerint, inquit, ab eo in mane, igne concremabitis.  Queri potest quomodo aliquid superauit, cum hoc premoniti fuerunt, ut si domus non habuerit consumendo pecori idoneam multitudinem, uicini assumantur. Sed intelligitur quoniam dictum est, Os non comminuetis  ex eo, remansura utique fuisse ossa que igne concremarentur: Sic autem comedetis illum: Renes uestros accingetis, calceamenta uestra habebitis in pedibus, tenentes baculos in manibus, et comedetis festinantes. Est enim Phase, id est transitus Domini. Et transibo per terram Aegypti nocte illa, percutiamque omne primogenitum in terra Aegypti, ab homine usque ad pecus, et in cunctis diis Aegypti faciam iudicia: ego Dominus.  Hec uidelicet cuncta magnam nobis edificationem pariunt, si fuerint mystica interpretatione discussa. Quis namque sit sanguis agni, non audiendo sed bibendo didicimus. Qui sanguis super utrumque postem ponitur, quando non solum ore corporis, sed etiam ore cordis hauritur.  In utroque etenim poste agni sanguis est positus quando sacramentum passionis illius cum ore ad redemptionem sumitur, ad imitationem quoque intenta mente cogitatur. Nam qui sic Redemptoris nostri sanguinem accipit, ut imitari passionem illius necdum uelit, in uno poste sanguinem posuit. Qui etiam in superliminaribus domorum ponendus est. Quid enim spiritualiter domos, nisi mentes nostras accipimus, in quibus per cogitationem inhabitamus? Cuius domus superliminare, est ipsa intentio, que supereminet actioni. Qui ergo intentionem cogitationis sue ad imitationem Dominice passionis dirigit, in superliminare domus agni sanguinem ponit. uel certe domus ipsa sunt corpora, in quibus quousque uiuimus, habitamus, et in superliminare domus agni  sanguinem ponimus, quia crucem passionis illius in fronte portamus. De quo agno adhuc subditur: Et edent carnes nocte illa assas igni. In nocte quippe agnum comedimus, qui in sacramento modo Dominicum corpus accipimus, quando adhuc ab inuicem nostras conscientias non uidemus. Que tamen carnes agni assande sunt, quia nimirum dissoluit carnes quas aqua coxerit; quas uero ignis sine aqua excoquit, roborat. Carnes itaque agni nostri ignis coxit, quia eum uis passionis illius ad resurrectionem ualentiorem reddidit, atque incorruptionem roborauit. Que enim ex morte conualuit, uidelicet carnes illius ab igne diruerunt. Unde etiam per Psalmistam dicit: Exaruit uelut testa uirtus mea .

Quid namque est testa ante ignem, nisi molle lutum?  sed ei ex igne agitur ut solidetur. uirtus ergo humanitatis eius uelut testa exaruit, quia ab igne passionis ad uirtutem incorruptionis creuit. Sed sola Redemptoris nostri percepta sacramenta ad ueram solemnitatem mentis non sufficiunt, nisi eis quoque et bona opera iungantur. Quid enim prodest corpus et sanguinem illius ore percipere, et ei peruersis moribus contraire? Unde bene adhuc ad comedendum subditur: Et azymos panes cum lactucis agrestibus. Panes quippe sine fermento comedit, qui recta opera sine corruptione uane glorie exercet; qui mandata misericordie sine admixtione peccati exhibet, ne peruerse diripiat quod quasi recte dispensat. Hoc quoque peccati fermentum bone sue actioni miscuerunt, quibus prophete uoce per increpationem Dominus  dicit: uenite ad Bethel, et impie agite. Atque post pauca: Et sacrificate de fermento laudem . De fermento namque laudem immolat, qui sacrificium Deo de rapina parat. Lactuce uero agrestes ualde amare sunt; carnes uero agni cum lactucis agrestibus sunt edende, ut cum corpus Redemptoris accipimus, nos pro peccatis nostris in fletibus affligamus, quatenus ipsa amaritudo penitentie abstergat a mentis stomacho peruerse amorem uite. Ubi et subditur: Non comedetis ex eo crudum quid, neque coctum aqua. Ecce iam non ipsa uerba historie ab intellectu historico repellunt. Nunquid Isreliticus ille populus in Aegypto constitutus agnum comedere crudum consueuerat ut illi lex dicat, Non comedetis  ex eo crudum quid? ubi et additur, neque coctum in aqua. Sed quid aqua nisi humanam scientiam designat? Iuxta hoc quod per Salomonem sub hereticorum uoce dicitur: Aque furtiue dulciores sunt . Quid crude agni carnes, nisi inconsideratam ac sine reuerentia cogitationis reiectam illius humanitatem significant? Omne enim quod subtiliter cogitamus, hoc mente coquimus. Sed agni caro nec cruda edenda est, nec aqua cocta, quia Redemptor noster, nec purus homo estimandus est, neque per humanam sapientiam qualiter incarnari Deus potuit, cogitandus. Omnis enim qui Redemptorem nostrum purum hominem credit, quid iste aliud quam agni carnes crudas comedit, quas uidelicet coquere per diuinitatis eius intelligentiam noluit? Omnis uero incarnationis  eius mysteria iuxta humanam sapientiam discutere conatur, carnes agni aqua uult coquere, id est dispensationis mysterium, per dissolutam uult scientiam penetrare. Qui igitur paschalis gaudii solemnitatem celebrare desiderat, agnum neque aqua coquat, neque crudum comedat; ut neque per humanam sapientiam profunditatem incarnationis illius penetrare appetat, neque in eum tanquam in hominem purum credat; sed assatas igni carnes comedat, ut dispensari omnia per sancti Spiritus potentiam sciat. De quo adhuc recte subiungitur: Caput cum pedibus et intestinis uorabitis. Quare Redemptor noster est et . Deus uidelicet ante secula, et homo in fine seculorum. Caput ergo agni uorare, est diuinitatem illius fide percipere. Pedes uero agni uorare, est uestigia  humanitatis eius amando et imitando perquirere. Quid uero sunt intestina, nisi uerborum illius occulta et mystica mandata? Que tunc uoramus, cum uerba uite cum auiditate sumimus. In quo deuorationis uerbo, quid aliud quam nostre pigritie torpor reprehenditur, qui eius uerba atque mysteria, et per nosmetipsos non requirimus, et dicta ab aliis audimus inuiti? Non remanebit ex eo quidquam usque mane, quia eius dicta magna sunt sollicitudine discutienda, quatenus priusquam dies resurrectionis appareat, in hac presentis uite uocatione omnia mandata illius intelligendo et operando penetrentur. Sed quia ualde est difficile ut omne agni eloquium possit intelligi, et omne eius mysterium penetrari, recte subiungitur: Si quid autem remanserit, igni comburetis. Quod ex  agno remanet igni comburimus, quando hoc quod de mysterio incarnationis eius intelligere et penetrare non possumus, potestati Spiritus sancti humiliter reseruamus, ut non superbe quis audeat uel contemnere, uel denuntiare quod non intelligit; sed hoc igni tradit, cum Spiritui sancto reseruat.

Quia igitur qualiter edendum sit pascha cognouimus, nunc qualiter edi debeat, agnoscamus. Sequitur: Sic autem comedetis illum: renes uestros accingetis. Quid in renibus nisi delectatio carnis accipitur? Unde et Psalmista postulat, dicens: Ut renes nostros . Si enim uoluptatem libidinis in renibus esse nesciret, eos uri minime petisset. Unde quia potestas diaboli in humano genere maxime per luxuriam  preualuit, de illo uoce Dominica dicitur: Potestas eius in lumbis eius . Qui ergo pascha comedit, habere renes accinctos debet, ut qui solemnitatem resurrectionis atque incorruptionis agit, corruptioni iam per uitia nulli subiaceat, uoluptates edomet, carnem a luxuria restringat. Neque enim cognouit que sit solemnitas incorruptionis, qui adhuc per incontinentiam corruptionis subiacet. Hec quibusdam dura sunt, sed angusta porta est que ducit ad uitam, et habemus iam non multa exempla continentium: Calceamenta habebitis in pedibus. Quid sunt etenim pedes nostri nisi opera? Quid uero calceamenta nisi pelles mortuorum animalium? Calceamenta autem pedes muniunt. Que uero sunt mortua animalia ex quorum pellibus nostri muniantur pedes,  nisi antiqui Patres qui nos ad eternam patriam precesserunt, quorum dum exempla conspicimus, nostri operis pedes munimus? Calceamenta ergo in pedibus habere est mortuorum uitam conspicere, et nostra uestigia a peccati uulnere custodire. Tenentes baculos in manibus. Quid lex per baculum, nisi pastoralem custodiam designat? Et notandum quod prius precipimur renes accingere, postmodum baculos tenere: quia illi debent curam pastoralem suscipere qui iam in suo corpore sciunt fluxa luxurie domare, ut cum aliis fortia predicant, ipsi desideriis mollibus eneruiter non succumbant. Bene autem subditur: Et comedetis festinantes. Notandum uero quod dicitur festinantes, nos admonere quo mandata Dei, mysteria Redemptoris, celestis Patris gaudia cum festinatione  cognoscamus, et precepta uite cum festinatione implere curemus. Quia enim adhuc hodie licet bene agere scimus, utrum cras liceat, ignoramus. Festinantes ergo pascha comedamus, id est solemnitatem patrie celestis anhelemus. Nemo in huius uite itinere torpeat, ne in patria locum perdat. Pascha enim nostrum Christus est, Paulo attestante qui ait: Etenim pascha nostrum immolatus est Christus . Porro quod sequitur, in diis eorum fecit iudicium, illud Hebrei autumant quod nocte qua egressus est populus, omnia in Aegypto templa destructa sunt, siue motu terre, siue tactu fulminum. Spiritualiter autem dicimus quod egredientibus ex Aegypto errorum idola corruant, et omnis peruersorum dogmatum cultura quatiatur. Erit autem sanguis uobis in  signum in edibus in quibus eritis. Et uidebo sanguinem ac transibo uos, nec erit in uobis plaga disperdens, quando percussero terram Aegypti. Sanguis Christi in signum est credentibus ne noceat eis exterminator, quia maxima tutela contra hostes est Christianis memoria passionis Christi. Quod autem idem sanguis, tincto fasciculo hyssopi, aspergi in superliminare, et in utrumque postem iubetur, significat, quod secundum fidem catholicam passionis Christi sacramentum celebrare debemus. Hyssopus enim herba est humilis radicibus, adherens petre, et purgandis pulmonibus apta: sic et fides Christi, quam in Euangelio  ipse Dominus grano sinapis comparat, humili deuotione suscepta, et firmiter  in corde retenta, omnes interiores animi affectus purgat et emundat, ac sacramentorum celestium habilem hominem efficiet. Habebitis autem hunc diem in monumentum, et celebrabitis eum solemnem Domino, in generationibus uestris cultu sempiterno.  Quod scriptum est, Et facietis diem hunc in progenies uestras legitimum eternum, uel eternalem, quod Grece dicitur , non sic accipiendum est tanquam possit istorum pretereuntium dies esse ullus eternus, sed illud eternum est quod iste significat dies, uelut cum dicimus ipsum Deum eternum, non utique istas duas syllabas eternas dicimus, sed quod significant. Quanquam diligenter scrutandum sit quomodo appellare Scriptura soleat eternum, ne forte ita dixerit solemniter eternum,  quem nefas habeant pretermittere aut sua sponte mutare. Aliud est enim quod precipitur, quousque fiat sicut preceptum est, ut septies muros Iericho circuiret arca; aliud cum precipitur sic obseruari aliquid, ut nullus terminus prefiniatur obseruationis, siue quotidie, siue per menses, siue per annos solemniter, siue per multorum, siue aliquorum annorum certa interualla. Aut ergo sic appellauit eternum, quod non sua sponte audeant desinere celebrare; aut sicut dixi, ut non ipsa signa rerum, sed res que his significantur eterne intelligantur. Septem diebus azyma comedetis. In die primo non erit fermentum in domibus uestris. Quicunque comederit fermentatum, peribit anima illius de Isrel, a primo die usque ad diem septimum. Quid est quod Pascha  celebraturos septem diebus azyma iubet comedere, nisi quod omnes qui passionis Christi et resurrectionis eius mysteria fide uera celebrant, oportet ut sine fermento malitie et nequitie presentem uitam, que septenario dierum numero discurrit, totam incontaminatam ducant? Unde et sequitur: Dies, inquit, prima erit sancta atque solemnis: et dies septima eadem festiuitate uenerabilis. Nihil operis facietis in eis, exceptis his que ad uescendum pertinent; et seruabitis azyma. Diem primam initium credulitatis, et diem septimam finem presentis uocat. Omne enim tempus presentis uite conuenit ueris Isrelitis festiuum ducere, hoc est in passionis et resurrectionis Christi mysterio honorare; nichilque operis in illis facere, exceptis his que ad uescendum pertinent:  quia non licet eis in mundi concupiscentia et peccatorum opere laborare, sed in meditatione sanctarum Scripturarum atque in bonis operibus qua eternam in celis refectionem sanctis preparant, continuo desudare. Unde sequitur: Primo mense, quarta decima die mensis ad uesperam, comedetis azyma, usque ad diem uigesimum primum eiusdem mensis ad uesperam. Quid significat uespera quarta decima diei primi mensis, in quo Pascha celebratum est, et agni immolatio perfecta, nisi depositionem ueteris hominis, et initium conuersationis noue quod in baptismo Christi morte figurante inchoatur? Unde et Apostolus: Quicunque, inquit, baptizati sumus in Christo Iesu, in morte ipsius baptizati sumus. Consepulti enim sumus  cum illo per baptismum in morte; ut quomodo resurrexit Christus a mortuis per gloriam Patris, ita et nos in nouitate uite ambulemus . Ergo a uespera quarte decime diei primi mensis, per integram uidelicet septimanam, azyma iubemur comedere, quia a perceptione sacri baptismatis, usque ad finem uite simpliciter et sine dolo debemus uiuere. Unde et Petrus ait: Deponentes omnem malitiam et omnem dolum, et simulationes et inuidias et omnes detractiones, sicut modo geniti infantes, rationabile et sine dolo lac concupiscite, ut in eo crescatis in salutem. Sequitur: Quicunque comederit fermentum, peribit anima eius de celis Isrel, tam de aduenis quam de indigenis terre. Quia nimirum omnis qui dolose uiuit, et erronea doctrina pollutus, presentem uitam  usque ad finem perduxerit, tunc separatus de cetu sanctorum, perpetuis cruciatibus sine fine puniendus, in eternum peribit. Incuruatusque populus adorauit. Et egressi filii Isrel fecerunt sicut preceperat Dominus Moysi et Aaron. Fit Pascha in occisione agni; occiditur Christus, de quo in Euangelio dicitur: Ecce Agnus Dei, ecce qui tollit peccata mundi . uespere immolatur agnus; in uespera mundi, passus est Christus. Prohibentur qui Pascha faciunt ossa frangere; non franguntur in cruce ossa Domini, attestante euangelista, qui dicit: Os eius non comminuetis. Sanguine agni illiniuntur Isrelitarum postes, ne uastator angelus audeat inferre perniciem; signantur signo Dominice passionis in frontibus fideles populi ad tutelam salutis, ut hi soli ab interitu liberentur,  qui cruore Dominice passionis corde et fronte signati sunt; qui etiam opere loquuntur: Signatum est super nos lumen uultus tui, Domine . Unde appellatur ista solemnitas phase, quod nos transitum possumus uocare, eo quod de peioribus ad meliora pergentes, tenebrosam Aegyptum derelinquamus.



CAPUT XXIu. De transitu Domini in noctis medio per terram Aegypti, et percussione primitiuorum.

Factum est autem in noctis medio, percussit Dominus omne primogenitum in terra Aegypti, a primogenito Pharaonis qui sedebat in solio eius, usque ad primogenitum captiue, que erat in carcere, et omne primogenitum iumentorum. Surrexitque Pharao nocte  et omnes serui eius, cunctaque Aegyptus: et ortus est clamor magnus in Aegypto, neque enim erat domus in qua non iaceret mortuus . Factus est, inquit, clamor magnus in terra Aegypti, non enim fuerat domus in qua non iaceret mortuus. Nonne potuit esse aliqua domus que primogenitum non haberet?  Cum ergo primogeniti tantummodo morerentur, quomodo nulla erat que non haberet mortuum? An et hoc diuinitus prescientia Dei fuerat procuratum, ut in omnibus omnino essent domibus primogeniti, in quibus percuterentur Aegyptii? Ab hac sane plaga non putandi sunt immunes fuisse Aegyptii qui habitabant in terra Gessen, hominum quippe erat uel animalium, non terre, id est,  homines et animalia primogenita moriebantur occulto et angelico percussu: non aliquid in celo uel in terra factum erat, sicut rana, uel locusta, uel tenebre, unde qui habitabant affligerentur; a talibus enim plagis cum terra Gessen fuisset aliena, procul dubio perueniebat beneficium ad eos Aegyptios qui in eadem terra cum Hebreis morabantur: hac uero primogenitorum omnes percussi sunt. Filii autem Isrel fecerunt sicut preceperat illis Moyses, et petierunt ab Aegyptiis uasa aurea et argentea et uestem: et Dominus dedit gratiam populo suo coram Aegyptiis, et commodauerunt illis, et predati sunt Aegyptios. Iam hoc factum fuerat ante mortes primogenitorum Aegyptiorum, sed nunc per recapitulationem repetitur. Nam narratum est quando factum est. Modo  enim fieri quomodo posset ut in tanto luctu ex mortibus suorum accommodarent ista filiis Isrel, nisi forte quis dicat etiam ista plaga non fuisse percussos Aegyptios qui cum Hebreis inhabitabant terram Gessen.  Quid uero hec prefigurauerunt, nisi quod in auro et argento ac ueste Aegyptiorum significate sunt quedam doctrine que ex ipsa consuetudine  gentium, non inutili studio discuntur. Sed siue hoc significet, siue illud quod ex ipsis gentibus anime pretiose tanquam uasa aurea et argentea, cum suis utique corporibus quod uestem significant, adiungunt se populo Dei, ut simul de hoc seculo, tanquam de Aegypto, liberentur. Tulit igitur populus conspersam farinam antequam fermentaretur, et ligans in palliis, posuit super humeros suos. Quod uero ait fermento sublato sic profectos esse filios Isrel de Aegypto, hoc et a nobis modis omnibus, si fieri potest, elaborandum est, ut exeuntes a seculi huius illecebris, non ambulemus in fermento ueteris malitie et nequitie, sed in azymis sinceritatis et ueritatis, quod est noui hominis conuersatio, relicto pristino homine cum uitiis suis. Sane quia ab exordio  libri Exodi incrementum populi Isrelitici in Aegypto, plagasque Aegyptiis irrogatas propter inobedientiam describentes, primum librum usque ad typici Pasche celebrationem perduximus, sequentis libri exordium ab exitu filiorum Isrel de Aegypto inchoandum ratum esse arbitramur.



LIBER SECUNDUS.



PRAEFATIO.


Omnis Scriptura diuinitus instituta, secundum Apostoli sententiam , utilis est ad docendum, ad arguendum, ad corrigendum, ad erudiendum in iustitia. Quapropter quisquis sedulus earum est meditator,  interneque eas conspicit, inuenit in sermone suaue documentum, in sensu salubre consilium, in mysterio honorabile sacramentum. Neque enim solummodo sufficit lectoribus diuinorum librorum sensus historicus, sed etiam diligenter eis est considerandum quid per allegoriam eis propheticus sermo innuere uelit: sicut in presenti libro, quando per historiam audierimus propter crudelitatem exertam in filios Isrel, et propter inobedientiam qua diuino imperio contrarii exstiterunt, Aegyptios iustam promeruisse uindictam, cogitare debemus eorum Isrelitarum liberationem de spirituali Aegypto, et introductionem in terram repromissionis, ubi mel et lac spirituale credentes quique sufficienter percipiunt;  hostiumque spiritualium in baptismatis unda, per manum omnipotentis Dei, ualidam interfectionem; ut in his omnibus instructi, parati simul ad omne opus bonum. Post commemorationem ergo Pasche, sequitur sermo de transitu filiorum Isrel ex Aegypto, prolatus ita.



CAPUT PRIMUM. De profectione filiorum Isrel ex Aegypto de Ramesse in Socoth prima mansione; et ritu Pasche ibi exposito per Moysen.

Profectique sunt filii Isrel de Ramesse in Socoth, sexcenta ferme millia peditum uirorum, absque paruulis et mulieribus; sed et uulgus promiscuum innumerabile ascendit cum eis . (Ex Ambrosio.  Manifestum est homines significatos, siue in seruis, siue in mulieribus, siue in his etatibus que militie non essent idonee, ut sexcenta millia peditum in eis solis intelligamus qui possent militari agmine armari. Queri autem solet utrum ad tantum numerum Hebrei  peruenisse potuerint per eos annos in Aegypto. Dicit enim ita in sequentibus: Habitatio autem filiorum Isrel qua manserant in Aegypto fuit quadringentorum triginta annorum. Quibus expletis eadem die egressus est omnis exercitus Domini de terra Aegypti. Non enim ab introitu Iacob in Aegyptum usque ad exitum filiorum Isrel de Aegypto, quisquis Scripturas sacras diligenter inspexerit, tantum numerum annorum inuenerit. Proinde illa nimirum computatio quam secutus est Eusebius in historie sue Chronico, perspicue ueritati subnixa est. Ab illa enim promissione computat quadringentos et triginta annos, qua uocauit Deus Abraham ut exiret de terra sua in terram Chanaan; quia et Apostolus cum Abrahe  laudaret et commendaret fidem, in ea promissione qua Christum uult intelligi prophetarum, id est, qua promisit Deus Abrahe quod benedicerentur in eo omnes tribus terre. Hoc autem dico, inquit, quia testamentum a Deo confirmatum, que post quadringentos et triginta annos facta est lex, non infirmat ad euacuandas promissiones . Ex illa ergo promissione qua uocatus est Abraham et credidit Deo post quadringentos et triginta annos factam legem dicit Apostolus, non ex tempore quo Iacob intrauit in Aegyptum. Deinde etiam ipsa scriptura Exodi satis hoc significat. Non enim dixit, incolatus filiorum Isrel quem incoluerunt in terra Aegypti, anni quadringenti triginta, sed aperte dixit: quam incoluerunt  in terra Aegypti Chanaan, ipsi et patres eorum. Ac per hoc manifestum est computandum esse tempus etiam patriarcharum Abrahe, Isaac et Iacob, ex quo peregrinari cepit Abraham in terra Chanaan, id est, ex illa promissione in qua eius fidem laudat Apostolus, usque ad illud tempus quo ingressus est Isrel in Aegyptum. Toto quippe isto tempore peregrinati sunt patres in terra Chanaan, et deinde semen Isrel in Aegypto, ac sic completi sunt quadringenti triginta anni, a promissione usque ad exitum Isrel ex Aegypto quando facta est lex in monte Sina, que non infirmat testamentum ad euacuandas promissiones. Septuagesimo et quinto anno uite sue Abraham, sicut Scriptura dicit , egressus est in terram Chanaan, et genuit Isaac cum esset centum annorum.  Fiunt itaque anni uiginti quinque ex promissione usque ad natum Isaac. His adduntur omnes anni uite sue, id est, centum octoginta, et fiunt ducenti quinque; tunc erat Iacob annorum centum uiginti. Nati sunt enim sexagenario patre gemini, ipse et Esau. Post decem autem annos intrauit Iacob in Aegyptum, cum esset annorum centum triginta, Ioseph autem cum esset triginta nouem. Fiunt proinde anni a promissione usque ad ingressum Iacob in Aegyptum ducenti quindecim. Ioseph autem ab illo tricesimo et nono anno etatis sue, in quo eum pater in Aegypto inuenit, uixit septuaginta et unum annum, quia omnis etatis eius anni centum decem fuerunt. Cum itaque ad ducentos quindecim annos accesserint septuaginta unum, fiunt anni ducenti  octoginta sex. Restant centum quadraginta quatuor uel quinque quibus intelligitur seruisse in Aegypto populus Isrel post mortem Ioseph. His annis quantum multiplicari potuerunt, si fecunditas hominis consideretur, adiuuante illo qui eos uoluit ualde multiplicari, reperitur non esse mirum quod in sexcentis millibus peditum egressus est populus ex Aegypto, excepto apparatu, ubi et seruitia erant, et sexus muliebris, et imbecillis etas. Quod ergo dixit Deus ad Abraham, Sciendo scies quia peregrinum erit semen tuum in terra non propria; et in seruitutem redigent eos, et nocebunt illis quadringentis annis , non sic accipiendum est tanquam in illa durissima seruitute quadringentos annos Dei populus fuerit; sed quia scriptum est, In Isaac uocabitur tibi semen  , ex anno natiuitatis Isaac, usque ad annum egressionis ex Aegypto, computantur anni quadringenti quinque. Cum ergo de quadringentis triginta detraxeris uiginti quinque, que sunt a promissione usque ad natum Isaac, non mirum est, si quadringentos et quinque annos, summa solida quadringentos uoluit appellare Scriptura, que solet tempora nuncupare: ut quod de summa perfectioris numeri paululum excrescit aut infra est, non computetur. Non itaque, quod ait, In seruitutem redigent eos, et nocebunt illis quadringentos annos, referendum est, tanquam per tot annos eos habuerint in seruitute; sed referendi sunt quadringenti anni, ad id quod dictum est: Peregrinum erit semen tuum in terra  non propria. Quia siue in terra Chanaan, siue in Aegypto peregrinum erat illud semen, antequam in hereditatem sumeret ex promissione Dei, quod factum est, posteaquam ex Aegypto liberati sunt; ut hyperbaton hic intelligatur, et ordo uerborum sit: Sciendo scies quia peregrinum erit semen tuum in terra non propria quadringentis annis. Illud autem interpositum intelligatur: Et in seruitutem redigent eos, et nocebunt illis, ita ut ad quadringentos annos ista interpositio non pertineat. In extrema enim parte annorum summe huius, hoc est post mortem Ioseph factum est ut in Aegypto populus Dei duram perageret seruitutem. Dixitque Dominus ad Moysen et Aaron: Hec est religio phase: Omnis alienigena non comedet ex eo; omnis autem seruus emptitius circumcidetur,  et sic comedet. Aduena et mercenarius non edent ex eo. Alienigenam dicit gentilem, qui necdum sacro baptismate renatus est: cui nullo modo corpus Dominicum et sanguis tribuendus est, quia sicut extra est religione, sic debet esse et communione. Seruum uero emptitium mandat circumcidi, ut liceat ei pascha comedere. Quid est seruus emptitius nisi is qui emptus est pretio sanguinis Christi? Qui primum debet circumcidi, spirituali utique circumcisione non carnis, sed cordis, et sic agni immaculati corpus comedere. Nam talibus dicit Petrus Apostolus: Succincti lumbos mentis uestre, sobrii perfecte sperate in eam, que offertur uobis gratiam, in reuelatione Iesu Christi . Et paulo post: Scientes, inquit, quod non incorruptibilibus  auro uel argento redempti estis de uana uestra conuersatione paterne traditionis, sed pretioso sanguine quasi agni immaculati et incontaminati Christi. Precogniti quidem ante constitutionem mundi, manifestati autem nouissimis temporibus propter uos, qui per ipsum fideles estis in Deo, qui suscitauit eum a mortuis, et dedit ei gloriam, ut fides uestra et spes esset in Deo; animas uestras castificantes in obedientia caritatis, in fraternitatis amore, simplici ex corde inuicem diligentes attentius, renati non ex semine corruptibili, sed incorruptibili, per uerbum Dei uiui et permanentis . Aduena quoque et mercenarius pascha edere non possunt. Quis est aduena, nisi qui nuper uenit ad fidem, nec firmus est in catholica religione? Mercenarius autem ipse est, qui  pro terrenis tantum lucris laborat, et nullum in futuro premium requirit. Isti sane non sunt digni accipere corpus Christi, quia aut eum non firmiter credunt, aut ueraciter amant, ac ideo indigni eius participatione sunt. Sequitur: In una domo comedetur: nec efferatis de carnibus eius foras, nec os illius confringetis. In una domo agni caro comedi iubetur, quia in una Ecclesia catholica mysterium passionis eius rite celebratur; nec efferri licet de carnibus eius foras, quia nec pagani, nec Iudei, nec heretici, nec illi omnino qui extra Ecclesiam sunt ad hanc communionem admittuntur; quorum fides, doctrina et conuersatio, aliena est a regula ecclesiastice discipline. Nec os, inquit, illius confringetis.  Quid hoc significet Ioannes Euangelista narrans de passione Domini in euangelio suo, ostendit dicens: Iudei ergo quoniam parasceue erat, ut non remanerent in cruce corpora sabbato  rogauerunt Pilatum, ut frangerentur eorum crura et tollerentur. uenerunt ergo milites, et primi quidem fregerunt crura, et alterius, qui crucifixus est cum eo. Ad Iesum autem cum uenissent, ut uiderunt eum iam mortuum, non fregerunt eius crura: sed unus militum lancea latus eius aperuit, et continuo exiuit sanguis et aqua. Et qui uidit testimonium perhibuit: et uerum est testimonium eius; et ille scit, quia uera dicit, ut et uos credatis. Facta sunt enim hec, ut Scriptura impleretur: Os non comminuetis ex eo. Et iterum alia  Scriptura dicit: uidebunt in quem transfixerunt . Aliter: Os agni non comminuere est in dispensatione incarnationis Christi, robur diuinitatis per blasphemiam non corrumpere: quia Deus et homo unus est Christus. Comminuit ergo ossa agni, qui Christum dicit de Maria uirgine purum hominem natum, et non uerum Christum. Omnis cetus filiorum Isrel faciet illud. Quod si quis peregrinorum in uestram uoluerit transire coloniam, et facere phase Domini, circumcidetur prius omne masculinum eius, et tunc rite celebrabit; eritque sicut indigena terre. Quod est aperte dicere ueris Isrelitis et populo ecclesiastico uerum pascha celebrantibus: Si quis infidelis et externus a cultu Christiano, ad hanc communionem se sociare uoluerit,  exspoliet prius ueterem hominem cum actibus eius, et induat nouum, qui secundum Deum creatus est in iustitia et sanctitate ueritatis. Sicque digne sociabitur conuiuis celestibus, uesceturque rite epulis spiritalibus. Eadem lex erit indigene et colono, qui peregrinatur apud uos. Quia personarum non est acceptor Deus: sed in omni gente, qui timet Deum et operatur iustitiam, acceptus est illi. Non enim est distinctio Iudei atque gentilis, serui et liberi; sed omnia et in omnibus Christus . Locutusque est Dominus ad Moysen, dicens: Sanctifica mihi omne primogenitum, quod aperit uuluam in filiis Isrel, tam de hominibus, quam de iumentis: Mea sunt enim omnia , et reliq. Commendat populo per Moysen Dominus ereptionis sue  memoriam habendam, et Aegyptiorum interfectionis, ut scirent debitores se esse, primogenita sua et primogenita iumentorum suorum Domino offerre, qui in eorum liberatione omnia primogenita Aegyptiorum exstinxit. Unde in sequentibus ipse populus dicturus est: Occidit Dominus omne primogenitum in terra Aegypti, a primogenito hominis usque ad primogenitum iumentorum. Idcirco immolo Domino omne quod aperit uuluam masculini sexus, et omnia primogenita filiorum meorum pretio redimo . Mystice autem primogenita nostra Domino offerimus, cum primordia operum nostrorum illi sanctificamus. Quidquid enim ex uulua bone uoluntatis ac bone cogitationis, in apertum sani sermonis  et bone operationis processerit, iure Domino competit, qui dedit ipsum bonum uelle et perficere pro bona uoluntate. Quidquid, inquit, habueris masculini sexus, consecrabis Domino. Primogenitum asini mutabis oue. Quod si non redemeris, interficies. Omne primogenitum masculinum, id est, uirile et perfectum opus, diuine gratie debemus applicare non nobis: quidquid femineum et molle atque infirmum est in nostra conuersatione, nostre debemus hoc fragilitati deputare, non Domino.  Quid per asinum nisi immunditia, et quid per ouem nisi innocentia designatur? Asini ergo primogenita oue mutare, est immunde uite primordia ad innocentie simplicitatem conuertere, ut postquam illa peccator egit que immunda Dominus respuit,  ea iam agendo proferat, que Dei sacrificio imponat. Omnes enim homines nati in peccatis sumus, atque ex carnis delectatione concepti, culpe nobiscum originem traximus. Unde fit ut etiam ex uoluntate nostra peccatis implicemur. Sed quisquis malitia carnis ad innocentiam conuertit cordis, primogenitum asini mutat oue, quia prioris uite immunditiam ad innocentiam conuertit. Qui enim qualis prius fuit esse desinit, et apprehensa carnis munditia innocentiam custodit, in oblatione Dei primogenitum asini ad ouem mutauit. Erit igitur quasi signum in manu tua, et quasi appensum quid ob recordationem intra oculos tuos: eo quod in manu forti eduxerit uos Dominus de Aegypto.  Quid est quod ait, cum de pascha preciperet,  Erit tibi quasi signum in manu tua: siue iuxta alia exemplaria, super manum tuam? an intelligitur super opera tua, id est, quod preferre debeas operibus tuis? Pertinet enim pascha propter occisionem ouis ad fidem Christi et sanguinem quo redempti sumus. Hec enim fides operibus preponenda est: ut sit quodammodo super manum aduersus illos qui in operibus legis gloriabantur. De qua re Apostolus loquitur. Et multum agit fidem operibus anteponere, ut ex illa pendeant opera bona, atque ab ea preueniantur, ut non ipsa uelut meritis bonorum operum retribui uideatur. Illa enim ad gratiam pertinet. Si autem gratia, iam non ex operibus, alioquin gratia iam non est gratia . Igitur cum emisisset Pharao populum, non eos duxit  Dominus per uiam terre Philistihim, que uicina est, reputans non forte peniteret eum, si uidisset aduersum se bella consurgere, et reuerteretur in Aegyptum; sed circumduxit per uiam deserti, que est iuxta mare Rubrum.  Hic ostenditur omnia fieri debere, que consilio recte fieri possunt, ad euitanda que aduersa sunt, etiam cum Deus apertissime adiutor est. Sepe conuersi, qui in ipso adhuc aditu inchoationis sue uel tranquillitatem pacatissimam carnis, uel dona prophetie, uel predicamenta doctrine, uel signorum miracula, uel gratiam curationis accipiunt: post hec autem duris tentationum probationibus fatigantur, a quibus tentationibus adhuc cum inciperent, ualde liberos se  esse crediderunt, quod diuina gratia dispensatorie agitur: ne inchoatione sua tentationum asperitate tangantur; quia si eorum initia amaritudo tentationis exciperet, etiam facile ad ea que reliquerant redirent; a quibus nec longius discesserunt, cum tentati prius uitiis quasi iuxta positis, replicantur. Unde scriptum est: Cum dimisisset Pharao populum, non eos duxit Dominus per uiam terre Philistihim que uicina est, reputans ne forte peniteret eum si uidisset aduersum se bella consurgere, et reuerteretur in Aegyptum. Ex Aegypto itaque exeuntibus e uicino bella subtrahuntur, quia derelinquentibus seculum, quedam prius tranquillitas ostenditur; ne in ipsa sua teneritudine atque inchoatione turbati, ad hoc territi redeant, quod euaserunt. Prius ergo  securitatis suauitatem sentiunt; prius pacis qui enutriuntur; post cognitam uero dulcedinem tanto iam tolerabilius tentationum certamina sustinent, quanto Deum altius cognouerunt. Et armati ascenderunt filii Isrel de terra Aegypti.  Aquila namque, qui non contentiosius ut quidam putant, sed studiosius uerbum interpretatur ad uerbum, in eo loco ubi Septuaginta posuerunt, Quinta autem generatione ascenderunt filii Isrel de terra Aegypti. Ita transtulit: Et armati ascenderunt filii Isrel de terra Aegypti: licet pro eo quod armati nos diximus secundum Greci sermonis ambiguitatem, instructi siue muniti, propter supellectilem qua Aegyptios exspoliauerant, possit intelligi. uerum ubi Septuaginta, quinta generatione posuerunt, illi qui Hebreorum  libros diligenter inspexerunt, non quinta generatione, sed quinta tantum ibi scriptum asserunt: ut sit quasi sensus. Quinta autem ascenderunt filii Isrel de terra Aegypti. Quod quia minus uidebatur intelligi, adiuncta generatio est. Aquilam uero et in ceteris et in hoc maxime loco propria transtulisse, omnis Iudea conclamat, et synagogarum consonant uniuersa subsellia. Si autem secundum Septuaginta quis scire uoluerit quomodo quinta generatione filii Isrel ascenderint de Aegypto, per horum generationes supputari debet, id est, ut ab ipso Iacob, qui intrauit in Aegyptum, usque ad Moysen qui cum populo egressus est, ut aliqui uolunt, generationes quinque numerentur. Iacob enim primus, secundus Leui, tertius Caath, quartus Amram, quintus Moyses  inuenitur. Has autem dicit progenies Latinus interpres quas Greci uocant: que in Euangelio generationes appellantur: nec numerantur nisi per successiones hominum, non per numerum annorum. Alii autem non Iacob per Leui usque ad Moysen, sed per tribum Iude numerant, que fuit tribus regalis: ita ut a Phares filio Iude, qui cum Iuda patre suo ingressus est Aegyptum, usque ad Salmon, qui in ipsa tribu dux, terram repromissionis introiit, sint quinque generationes. Phares genuit Esrom; Esrom genuit Aram; Aram genuit Aminadab; Aminadab autem genuit Naasson; Naasson autem genuit Salmon.



CAPUT II. De secunda mansione, hoc est de Socoth in Etham, et de columna nubis et ignis.

Profectique de Socoth, castrametati sunt in Etham, in extremis finibus solitudinis. Dominus autem precedebat eos ad ostendendam uiam per diem in columna nubis, et per noctem in columna ignis: ut dux esset itineris utroque tempore. Nunquam defuit columna nubis per diem, nec columna ignis per noctem coram populo. Locutusque est Dominus ad Moysen dicens: Loquere filiis Isrel: Reuersi castrametentur e regione Phihahiroth, que est inter Magdalum et mare contra Beelsephon. In conspectu eius castra ponetis super mare . Ex Ramesse, que interpretatur commotio tinee uel tonitrui, uenerunt,  inquit, in Socoth. Socoth tabernacula intelligi apud Hebreos tradunt interpretes nominum.  Cum ergo uoce Euangelii commonitus, derelinquens Aegyptum, discusseris abs te tineas totius corruptele, et uitiorum incitamenta reieceris, habitabis in tabernaculis. Habitabis enim in tabernaculis, ex quibus nolumus exspoliari, sed superuestiri. Habitatio autem tabernaculorum, expeditum et absque ullis impedimentis indicat esse eum, qui festinat ad Deum. Sed nec in hoc quidem standum est: urgenda est profectio, mouenda sunt castra etiam de Socoth, et festinandum est ut ueniatur in Etham. Etham siue Othon, in nostram linguam uerti dicunt, fortitudo siue signa eius. Et merito. Hic enim audis dici, quia Deus antecedebat  eos per diem in columna nubis, et per noctem in columna ignis. Non hoc inuenis factum apud Ramesse, nec apud Socoth, que secunda proficiscentibus castra dicuntur; sed tertia castra sunt, in quibus fiunt signa diuina. Recordare que superius lecta sunt cum dicebat Moyses ad Pharaonem: Iter trium dierum ibimus in deserto, et immolabimus Domino Deo nostro. Hoc ergo erat triduum, ad quod festinabat Moyses: et contradicebat Pharao. Illi enim dicebat. Non eatis longius. Non permittebat Pharao ad locum signorum peruenire filios Isrel; non permittebat eos interim proficisci, ut possint tertii diei mysteriis perfrui. Audi enim propheta quid dicit: Resuscitabit Deus nos post biduum, et in die tertia resurgemus, et uiuemus in conspectu eius  . Prima dies nobis passio Saluatoris est; secunda qua descendit in infernum; tertia autem resurrectionis est dies. Et ideo in die tertia Deus antecedebat eos per fidem in columna nubis, per noctem autem in columna ignis. Quod si secundum ea que superius diximus, in his uerbis recte nos Apostolus docet baptismi mysteria contineri, necessarium est ut qui baptizantur in Christo, in morte ipsius baptizentur, et ipsi consepeliantur, et cum ipso die tertia resurgant a mortuis. Quos et secundum hoc quod dicit Apostolus, simul secum suscitauit, simulque fecit sedere in celestibus. Cum ergo tibi tertii diei mysterium fuerit susceptum, incipiet te deducere Deus, et ipse post hec tibi  uiam salutis ostendere. Sed uideamus quid post hec dicitur ad Moysen: que uia precipitur eligenda. Reuersi, inquit, castrametentur e regione Phihahiroth, et reliqua. De Ethan quippe Domino iubente reuersi filii Isrel, castrametati sunt e regione Phihahiroth, que est inter Magdalum et mare, contra Beelsephon, castra ponentes super mare. Phihahiroth, os nobilium: Magdalum, turris: Beelsephon, Dominus aquilas. Et bene est ut ore doctorum instructus, ascendas turrim uirtutum, et memineris tibi contra Dominum aquilonis, id est diabolum principem infidelium, semper esse pugnandum. Iuxta aliam autem editionem ita legitur: De Othon, inquit, conuersi, iter facite inter Epauleum, et inter Magdalum, quod est contra Beelsephon. Hec  autem interpretantur Epauleum quidem ascensio tortuosa: Magdalum turris. Beelsephon ascensio specule uel habens speculam. Tu fortassis credebas quia iter quod Dominus ostendit planum esset et molle, et nichil prorsus haberet difficultatis aut laboris. Ascensio est, et ascensio tortuosa: non enim procliue iter est, quo tenditur ad uirtutes, sed ascenditur. Audi etiam Dominum in Euangelio dicentem: Quam arcta et angusta uia est, que ducit ad uitam . Est ergo iter quo incedunt, ascensio tortuosa, et ascensio specule, uel habens speculam. Ascensio ad actus pertinet, specula ad fidem. Ostendit ergo quia et in actibus et in fide multa est difficultas, et multus labor. Multe enim nobis tentationes occurrunt: multa offendicula uolentibus  agere quedam sunt. Tum deinde in fide multa inuenies tortuosa, plurimas questiones, multas obiectiones hereticorum, multas contradictiones infidelium. Hoc iter agendum est sequentibus Deum; sed est et turris in hoc itinere. Que est ista turris? Illa nimirum quam dixit in Euangelio. Dicit quippe: Quis uestrum uolens turrim edificare: nonne prius sedebit et computabit sumptus, si habet unde perficiet ? [Ex Isidoro.] Ista est ergo turris, sedes ardua et excelsa uirtutum. Iam tum uidetur Dominus nocte in columna ignis, et per diem in columna nubis precedens populum, et dux factus itineris. Nubes ista precedens Christus est. Idem etiam columna, quia rectus et firmus, et fulciens infirmitatem nostram; per noctem lucens, per diem  non lucens: ut qui non uident, uideant; et qui uident, ceci fiant. Potest etiam non incongrue accipi Christi sacramentum, tanquam in terrore nocturno, quia tunc erit magna tribulatio seculi tanquam ignis, et lucebit iustis, et ardebit iniustis. Rursum de hac columna ignis et nubis subtili inuestigatione discussum intelligi et aliter potest. Quid est ergo quod columna nubis, que in eremo preibat populum, splendore ignis non in die, sed in nocte radiabat, nisi quia Redemptor noster, sue conuersationis exemplo ducatum sequentibus se prestans, de iustitia sua confidentibus nulla luce claruit, peccatorum suorum tenebras agnoscentibus ignes sui amoris infulsit? Sequitur: Dicturusque est Pharao  super filiis Isrel: Coarctati sunt in terra, conclusit eos desertum: et indurabo cor eius, et persequetur uos, et reliqua. Non enim iter uite sine tentationum fluctibus agitur, sicut Apostolus dicit: Omnes qui uolunt pie uiuere in Christo, persecutionem patiuntur . Aestimat Pharao cum ingerit persecutiones et coarctat tribulationibus, quod cito possit subuertere a fide Christianum: sed si Moysen, id est legem Dei, sequens agas hoc iter, Aegyptius te quidem persequitur et insectatur. Sed uide quid fiat. Leuauit se, inquit, angelus Domini, qui antecedebat castra Isrel, et abiit post illos: et cum eo pariter columna nubis, priora dimittens, post tergum stetit inter castra Aegyptiorum et Isrelitarum. Hec columna nubis populo quidem Dei efficitur murus, Aegyptiis  uero obscuritatem imponit et tenebras. Non enim transfertur columna ignis ad Aegyptios, ut uideant lucem; sed in tenebris permanent, quia dilexerunt magis tenebras quam lucem. Et tu ergo, si ab Aegyptiis recedas, potestatem demonum fugias, uide quanta tibi diuinitus preparantur auxilia, uide quantis adiutoribus uteris: tantum est ut permaneas fortis in fide, nec te Aegyptiorum equitatus et quadrigarum formido perterreat; nec reclames contra Moysen, hoc est legem Dei, et dicas sicut quidam ex illis dixerunt: Tanquam non essent sepulcra in Aegypto, ita eduxisti nos, ut in deserto hoc moriamur. Melius fuerat nos seruire Aegyptiis quam mori in deserto hoc. Hec fatiscentis in tentatione animi uerba sunt. Sed quis ita beatus est qui sic  tentationum pondus expediat, ut nulla eius menti cogitatio ambiguitatis obrepat? uide magno illi Ecclesie fundamento et petre solidissime, super quam Christus fundauit Ecclesiam, quid dicatur a Domino: Modice, inquit, fidei, quare dubitasti ? uerum tamen quia dicunt, Melius fuerat nos seruire Aegyptiis quam mori in eremo, tentationis et fragilitatis hec uerba sunt, alioquin falsum est, longe enim melius est in eremo mori, quam seruire Aegyptiis. Qui enim in eremo moritur, hoc ipso quod separatus est ab Aegyptiis et discessit a rectoribus tenebrarum et de potestate Satane, habuit aliquem profectum, etiamsi ad integrum peruenire non potuit.

Melius est enim perfectam uitam querenti in itinere  mori, quam ne proficisci quidem ad perfectionem querendam.

Unde et eorum falli uidetur opinio qui dum nimis arduum iter uirtutis exponunt, dumque multas eius difficultates multaque pericula et lapsus enumerant, ne ineundum quidem id aut incipiendum iudicant. Sed multo melius est, ne in hoc itinere uel mori, si ita necesse est, quam inter Aegyptios permanentem necari, et falsis atque amaris fluctibus obrui.



CAPUT III. De transitu filiorum Isrel ad mare Rubrum, et Aegyptiorum suffocatione in aquis.

Et ait Moyses ad populum: Nolite timere; state et uidete magnalia Domini que facturus est hodie. Aegyptios  enim, quos nunc uidetis, nequaquam ultra uidebitis usque in sempiternum, etc. . [Ex Augustino.] Quomodo accipienda sunt hec uerba, cum uiderint postea Isrelite Aegyptios? an quia isti, qui tunc uidebant, non eos ulterius non uiderunt, quia et illi sunt mortui, qui consequebantur: et isti omnes, unusquisque die mortis sue? Nam posteri eorum uiderunt posteros illorum. Annon eos uidebitis sicut hodie, intelligendum est? Non sicut hodie persequentes inimicos, et tanto post uos agmine uenientes, ut omnino nulla sit questio, nec de eterno tempore quod hic posuit, quia et si uidebunt se utique tempore resurrectionis, non sic uidebunt utique ut hodie.  Sed interim clamat Moyses ad Dominum. Quomodo  clamat? Nulla eius uox clamoris auditur, et tamen dicit ad eum Deus: Quid clamas ad me? uelim scire quomodo sancti sine uoce clamant ad Dominum. Apostolus docet , quia Deus dedit spiritum Filii sui in cordibus nostris, clamantem, Abba Pater. Et addidit: Ipse Spiritus interpellat pro nobis gemitibus inenarrabilibus. Et iterum : Qui autem scrutatur corda, scit quid desiderat Spiritus, quia secundum Deum postulat pro sanctis. Sic ergo interpellante Spiritu sancto apud Deum, per silentium sanctorum clamor auditur. Et quid post hoc? Iubetur Moyses uirga percutere mare, ut ingredienti populo Dei dehiscat et cedat, ac uoluntati diuine elementorum famulentur obsequia, et aque que timebantur, dextra leuaque famulis Dei murus effecte,  non solum perniciem nesciant, sed et munimen exhibeant. Sequitur: Cumque extendisset Moyses manum super mare, abstulit illud Dominus, flante uento uehementi et urenti tota nocte, et uertit in siccum, etc. Quid est Moysen manum extendere super mare, nisi solam legem per Scripturam demonstrare, in aquis effectum esse diuine potentie? Abstulit illud Dominus flante uento uehementi et urenti, illo utique uento de quo in psalmis dictum est: In spiritu uehementi conteres naues Tharsis . Et in Actibus apostolorum scriptum est quod recumbentibus in cenaculo Sion discipulis in die Pentecostes, subito factus est sonus de celo, tanquam spiritus uehementis, et impleuit totam domum ubi  erant sedentes, et apparuerunt illis dispertite lingue tanquam ignis, seditque super singulos eorum, et reliqua . Abstulit ergo Dominus mare flante uento uehementi et urenti tota nocte, et uertit in siccum, cum per omne tempus istius uite, quod nox significat, Spiritus sancti gratia aquas baptismatis meabiles credentibus facit, ut illis per eas transeuntibus de spirituali Aegypto in terram repromissionis, hostium in eodem elemento subsequens suffocetur exercitus. Necnon et illa hora noctis, qua iste transitus factus est, bene congruit diuino sacramento. Nam sequitur: Aduenerat uigilia matutina: et ecce respiciens Dominus super castra Aegyptiorum per columnam ignis et nubis, interfecit exercitum eorum, et subuertit rotas curruum, ferebanturque  in profundum, et reliqua. Dictum est supra quod columna ignis et nubis significaret ipsum Mediatorem Dei et hominum, blandum iustis, terribilem peccatoribus, fulcientem pios et interficientem impios. Ergo uigilia matutina, quando Saluator noster triumphator mortis ab inferis ascendens, resurrexit in gloria, bene dictum est quod in uigilia matutina Dominus aspiciens super castra Aegyptiorum per columnam ignis et nubis, interfecit exercitum eorum. Interfecit quippe exercitum spiritualium Aegyptiorum cum uero Pharaone, quando diabolum et satellites eius, cum tota spirituali nequitia et multitudine peccatorum in aquis spiritualibus, ubi credentes per similitudinem mortis eius baptizati a morte peccatorum resurgunt, submersit et eterno damnauit  interitu; nec eis ueros Isrelitas, qui predestinati sunt ad uitam eternam, sub sua potestate ulterius habere licebit, quia quos prescientia diuina predestinauit, hos et uocauit; et quos uocauit, illos et iustificauit: quos autem iustificauit, illos et glorificauit.

Fugientibusque Aegyptiis, occurrerunt aque, et inuoluit eos Dominus in mediis fluctibus; reuerseque sunt aque, et operuerunt currus et equites cuncti exercitus Pharaonis, qui sequentes ingressi fuerunt mare. Ne unus quidem superfuit ex eis.  Cogitur enim fluctus in cumulum, et unda in semetipsam repressa curuatur, soliditatem recipit liquor, et solum maris arescit in puluerem. Bonitatem Dei creatoris intellige, si uoluntati eius obtemperes; si legem eius sequaris, ipsa tibi elementa  etiam contra sui naturam seruire compellit. Filii autem Isrel perrexerunt per medium sicci maris, et aque eis erant quasi pro muro a dextris et a sinistris. Audiui a maioribus traditum quod in ista digressione maris singulis quibusque tribubus Isrel singule aquarum diuisiones facte sint, et propria unicuique tribui in mari aperta sit uia, idque ostendi ex eo quod in psalmis scriptum est: Qui diuisit mare Rubrum in diuisiones , per quod plures diuisiones docentur facte, non una. Sed et per hoc quod dicitur, Ibi Beniamin iuuenior in stupore. Principes Iuda, duces eorum: principes Zabulon, principes Nephthalim , nichilominus unicuique tribui proprius enumerari uidetur  ingressus. Hec a maioribus obseruata in Scripturis diuinis, religiosum credidi non tacere. Quid ergo nos docemur per hec que iam superius diximus, qui sit in his Apostoli sensus? Baptismum hoc nominat in Moysen consummatum in nube et in mari, ut et tu qui baptizaris in Christo in aqua et Spiritu sancto scias insectari postea Aegyptios, et uelle te reuocare ad seruitium suum: rectores scilicet huius mundi et spirituales nequitias, quibus ante deseruisti, que conantur quidem insequi, sed tu descendis in aquam, et euadis incolumis, atque ablutis sordibus peccatorum, homo nouus ascendis, paratus ad cantandum canticum nouum. Aegyptii uero post te insequentes demergentur in abyssum, etiamsi uidentur rogare Iesum, ne eos interim  mittat in abyssum. Sed et alium ex his accipere possumus intellectum. Si Aegyptum fugias, si ignorantie tenebras relinquas, et sequaris legem Dei Moysen, obuiet autem tibi mare, et contradicentium fluctus occurrat, percute tu obluctantes undas uirga Moysi, id est, uerbo legis et uigilantia Scripturarum; iter tibi ipsi disputando per aduersarios pande, cedent unde continuo et superati fluctus locum uictoribus, mirantibus et attonitis ac stupore defixis his qui paulo ante aduersabantur. Legitimis tu disputationum lineis rectum fidei iter secabis, et in tantum doctrine uerbo proficies, ut auditores tui, quos in uirga legis erudisti, ipsi iam contra Aegyptios uelut fluctus maris insurgant, et non solum impugnent eos, sed et superent et exstinguant. Exstinguunt namque  Aegyptum, qui non agunt opera tenebrarum. Exstinguunt Aegyptum, qui non carnaliter, sed spiritualiter uiuunt. Exstinguunt Aegyptum, qui cogitationes sordidas et impuras uel depellunt ex corde, uel omnino non recipiunt, sicut et Apostolus dicit: Assumentes scutum fidei, ut possitis omnia maligni iacula ignita exstinguere . Hoc ergo modo possumus etiam hodie Aegyptios uidere mortuos et iacentes ad littus, submergi quadrigas eorum et equos. Possumus etiam ipsum Pharaonem uidere submergi, si tanta fide uiuamus, ut Deus conterat Satanam sub pedibus nostris uelociter, per Iesum Christum Dominum nostrum.



CAPUT Iu. De cantico quod cecinit Moyses et filii Isrel Domino  post transitum maris Rubri.

Tunc cecinit Moyses et filii Isrel carmen hoc Domino, et dixerunt: Cantemus Domino, gloriose enim magnificatus est: equum et ascensorem deiecit in mare . [Ex Origene.] Multa quidem cantica ferri legimus in Scripturis diuinis. Horum tamen omnium primum istud est canticum quod, Aegyptiis et Pharaone submerso, populus Dei post uictoriam cecinit. Moris quippe sanctorum est, ubi aduersarius uincitur, tanquam qui sciant non sua uirtute, sed Dei gratia uictoriam paratam, hymnum Deo gratulationis offerre: accipiunt tamen hymnum cantantes etiam tympana in manibus suis, sicut de Maria sorore Moysi et Aaron refertur. Et tu ergo si mare Rubrum transieris, si Aegyptios submergi  uideris, et exstingui Pharaonem, atque in abyssi profundum precipitari, potes hymnum cantare Deo, potes uocem gratulationis emittere et dicere: Cantemus Domino, gloriose enim honorificatus est: equum et ascensorem proiecit in mare. Melius autem et dignius hec dicis, si habueris tympanum in manu tua, id est, si carnem tuam crucifixeris cum uitiis et concupiscentiis, et si mortificaueris membra tua que sunt super terram: et tamen uideamus quid dicit, Cantemus Domino, gloriose enim glorificatus est. Et quidem, quantum possumus coniicere, uidetur enim mihi quod aliud sit glorificari, aliud gloriose glorificari. Nam Dominus iehsu Christus, cum carnem ex uirgine pro salute nostra suscepit, glorificatus  est quidem, quia uenit querere quod perierat, non tamen gloriose glorificatus est. Dicitur enim de ipso: quia uidimus eum, et non habebat speciem neque decorem, et uultus eius ignobilis super filios hominum . Glorificatus, et cum ad crucem uenit, et pertulit mortem; sed, ut ita dicam, humiliter non gloriose glorificatus est. uerum quia hec oportebat pati Christum, et sic intrare in gloriam suam, cum uenerit in gloria Patris et sanctorum angelorum, cum uenerit in maiestate sua iudicare terram, quando et uerum Pharaonem, id est, diabolum, interficiet spiritu oris sui. Cum ergo refulgebit in maiestate Patris sui, et post aduentum humilitatis, secundum in nobis glorie ostendit aduentum, tunc non solum glorificatur Dominus, sed  gloriose glorificatur, cum omnes ita glorificant Filium sicut honorificant Patrem. Equum et ascensorem proiecit in mare. Fortitudo et laus mea Dominus, et factus est mihi in salutem. Homines qui nos insequuntur equi sunt: et, ut ita dicam, omnes qui in carne nati sunt, figuraliter equi sunt, sed hi habent ascensores suos. Sunt equi quos Dominus ascendit, et circumeunt omnem terram. De quibus dicitur: Et equitatus tuus salus. Sunt autem equi qui ascensores habent diabolum et angelos eius. Iudas equus erat; sed donec ascensorem habuit Dominum, de equitatu salutis fuit. Cum ceteris etenim apostolis missus, egrotis salutem et sanitatem languentibus prestitit. Sed ubi se diabolo substrauit ,  ascensor ipsius effectus est Satanas; et illius habenis ductus, aduersum Dominum et Saluatorem nostrum cepit equitare. Omnes enim qui persequuntur sanctos, equi sunt hinnientes; sed habent ascensores, quibus aguntur, angelos malos, et ideo feroces. Dominus ergo equum et ascensorem proiecit in mare, et factus est mihi in salutem. Hic Deus meus et honorificabo eum: Deus Patris mei, et exaltabo eum. Hic ergo et meus est Deus, et Patris mei. Pater noster, qui nos fecit et genuit, Christus est; et ipse dicit: uado ad Patrem meum et Patrem uestrum, Deum meum et Deum uestrum . Si ergo agnoscam quod Deus meus sit Deus, glorificabo eum. Si uero etiam istud agnoscam quomodo Patris mei Christus sit Deus, exaltabo eum. Dominus  conterens bella, Dominus nomen est illi. Nolo putes quia tantum uisibiles pugnas conterit Dominus, sed et illas conterit que nobis sunt non aduersum carnem et sanguinem, sed aduersum principatus et potestates et aduersum mundi huius rectores tenebrarum. Dominus enim nomen est illi, et non est ulla creatura cuius Dominus non sit. Quadrigas Pharaonis et exercitum eius proiecit in mare: electos ascensores, ternos statores demersit in Rubrum mare. Pharao uero uelut potentior in malitia, et regnum nequitie tenens, quadrigas agit. Non illi satis est uni equo ascendere; plurimos simul agitat, plurimos simul plagis torti uerberis cogit. Quoscunque uideris in luxuria turpiores, in incredulitate seuiores,  in auaritia tetriores, in impietate flagitiosiores, scito hos de quadrigis esse Pharaonis: ipsis sedet, ipsos currui suo subiungit, in ipsis fertur et uolitat, et apertos scelerum campos effusis eos agit habenis. Sunt alii electi ascensores, electi sine dubio ad malitiam. Sed iam de ascensoribus supra diximus, nunc etiam qui sint terni statores uideamus. Mihi uidentur terni statores pro eo dici quod triplex est hominibus peccandi uia. Aut enim in facto, aut in dicto, aut in cogitatione peccatur, et ideo terni statores per singulos quosque dicuntur qui tres istas in nobis peccandi obsideant uias; et speculentur semper atque insidiis agant, ut aut ille ex misero homine sermonem malum eliciat, aut ille iniquum opus extorqueat, aut ille cogitationem pessimam rapiat. Denique et  semen uerbi Dei, ubi cadit et deperit, triplex describitur locus: unus secus uiam refertur, qui conculcatur ab hominibus, alius in spinis, alius in petrosis, et e contrario terra bona afferre dicitur triplicem fructum, uel centesimum, uel sexagesimum, uel tricesimum . Isti ergo terni statores sunt angeli nequam de exercitu Pharaonis, qui stant in huiuscemodi uiis, obseruantes unumquemque nostrum per hec agere in peccatum: quos demerget Dominus in mare Rubrum, et ignitis eos in iudicii die fluctibus tradet, ac penarum pelago teget. Abyssi operuerunt eos. Abyssi utique illi de quibus in Iob, ubi de Leuiatham narratur scriptum est: Aestimauit abyssum quasi senescentem. Et in Euangelio rogabant demones Iesum ne imperaret illis ut in abyssum irent. Descenderunt  in profundum quasi lapis.  Quare ceciderunt in profundum tanquam lapis? Quia non erant tales lapides de quibus suscitari possent filii Abraham, sed tales qui amarent profundum et liquidum diligerent elementum, id est, qui amaram et fluxam presentium rerum cuperent uoluptatem. Dextera tua, Domine, magnificata est in fortitudine: dextera tua, Domine, percussit inimicum. Que est ista dextera nisi illa de qua in psalmo scriptum est, Dextera Domini fecit uirtutem, dextera Domini exaltauit me ? Que inimicum uerum et antiquum hostem per crucis mysterium interfecit, et per mortem destruxit eum qui habebat mortis imperium, id est diabolum, alligans fortem et uasa eius diripiens, atque draconem, serpentem uidelicet  antiquum: qui cauda sua detraxit tertiam partem siderum, et misit in stagnum ignis ardentis, qui paratus est sibi et angelis eius. Unde sequitur: Et in multitudine glorie tue deposuisti aduersarios meos. Gloria utique resurrectionis Dominice, confusio fuit diaboli, qui cum Iudeis meditatus est mortem Christi. Misisti iram tuam, que deuorauit eos sicut stipulam. Ultio nouissima que diabolo et angelis eius infligitur, uidetur patientibus iam iram esse; sed tamen ab illo qui uniuersa cum tranquillitate iudicat, sine perturbatione animi sui iuste peccatoribus irrogatur, que eos sicut stipulam deuorat, quia fortiter deuastat et ex omni parte cruciat. Et in spiritu furoris tui congregate sunt aque. Stagnum utique  sulfuris condignum meritis eorum impenditur, sub quo demersi gemunt in perpetuum. Sed quia hec pena ad integrum in nouissimo examine persoluenda erit, et hora uindicte adhuc protelatur, hostibus uidentur occasionem persequendi tribuere: qui patientia Dei abutuntur, thesaurizantes sibi iram in die ire et reuelationis iusti iudicii Dei, cum ipse tamen certissime ueniet sanctis suis reddere premia eterne beatitudinis et aduersariis suis dare uindictam in flamma ignis. Unde sequitur: Stetit unda fluens, congregate sunt abyssi in medio mari. Dixit inimicus, Persequar et comprehendam, diuidam spolia, implebitur anima mea. Euaginabo gladium meum, interficiet eos manus mea. Flauit spiritus tuus et operuit eos mare: submersi sunt quasi plumbum in  aquis uehementibus.  Misisti spiritum tuum, et cooperuit eos mare. Ecce quinto iam commemoratur spiritus Dei, ut in hoc numero accipiamus quod dictum est: Digitus Dei est hic . Primo ubi scriptum est, spiritus Dei ferebatur super aquas . Secundo, ubi dicitur, non permanebit in istis hominibus spiritus meus, quoniam carnes sunt. Tertio ubi Pharao dicit ad Ioseph, quoniam spiritus Dei est in te . Quarto ubi incantatores Aegyptiorum dicunt: Digitus Dei est hic. Quinto in hoc cantico: Misisti spiritum tuum, et cooperuit eos mari. Memineris autem spiritum Dei non solum ad beneficia, uerum etiam ad uindictam commemorari. Nam quid aliud etiam supra dixit, Per spiritum ire tue diuisa est aqua? Iste itaque spiritus Dei in Aegyptios  fuit spiritus ire eius: quibus nocuit aquarum diuisio, ut intrantes possent aquis redeuntibus obrui: filiis uero Isrel, quibus profuit, quod aqua diuisa est, non fuit ille spiritus ire Dei. Unde significatur propter diuersas operationes et effectus, spiritum Dei dissimiliter appellari, cum sit unus atque idem ille duntaxat, qui etiam Spiritus sanctus in unitate Trinitatis accipitur. Proinde non arbitror alium quam eumdem significari, ubi dicit Apostolus. Non enim accepistis spiritum seruitutis iterum in timore; sed accepistis spiritum adoptionis, in quo clamamus, Abba Pater . Quia eodem spiritu Dei, id est digito Dei, quo lex in tabulis lapideis conscripta est, timor incussus est eis qui gratiam nondum intelligebant, ut de sua infirmitate atque peccatis per legem  conuincerentur, et lex fieret illis pedagogus quo perducerentur ad gratiam, que est in fide Iesu Christi. De hoc autem spiritu adoptionis et gratie, id est de hoc opere spiritus Dei, quo impartitur gratia et regeneratio in uitam eternam, dicitur: Spiritus autem uiuificat; cum supra diceretur, Littera occidit , id est conscripta tantummodo iubens sine adiutorio gratie.  Demersi sunt, inquit, tanquam plumbum in aquam ualidissimam. Peccatores graues sunt. Denique et iniquitas super talentum plumbi sedere monstratur, sicut Zacarias propheta dicit. uidi, inquit, mulierem sedentem super talentum plumbi, et dixi: Que est hec? Et respondit, Iniquitas . Inde est ergo quod iniqui  in profundum demersi sunt sicut plumbum in aqua ualidissima. Sancti autem non demerguntur, sed ambulant super aquas, quia leues sunt et peccati pondere non grauantur. Denique Dominus et Saluator super aquas ambulauit. Ipse enim est qui uere peccatum nescit. Ambulauit et discipulus eius Petrus, licet paulum trepidauerit. Non enim tantus erat et talis, qui nichil omnino de specie plumbi habuerit admixtum. Ignis decoquat et resoluat, ut efficiantur omnes aurum bonum, quia aurum terre illius bonum esse dicitur, quam habituri sunt sancti. Et sicut fornax probat aurum, ita homines iustos tentatio. ueniendum est ergo omnibus ad ignem. ueniendum ad conflatorium. Sed et enim Dominus et conflat et purgat filios Iuda. Sed illuc cum uenitur,  si quis multa opera bona et parum aliquid iniquitatis attulerit, illud parum tanquam plumbum igni resoluitur ac purgatur, et totum remanet aurum purum. Et si quis plus illuc plumbi detulerit, plus exuritur, ut amplius decoquatur, ut si parum aliquid auri, purgatum tamen resideat. Quod si aliquis illuc totus plumbeus uenerit, fiet de illo hoc quod scriptum est: Demergitur in profundo tanquam plumbum in aqua ualidissima. Quis, inquit, similis tibi in diis, Domine? quis similis tibi, gloriosus in sanctis, mirabilis in maiestatibus, faciens prodigia? Quod dicit, Quis similis tibi in diis, non simulacris gentium comparat Deum, nec demonibus qui sibi falso deorum nomen assiscunt; sed deos illos dicit qui per gratiam et participationem Dei appellantur  dii. De quibus et alibi Scriptura dicit: Ego dixi, Dii estis . Et iterum: Deus stetit in congregatione deorum . Sed hi quamuis capaces sint Dei, et hoc nomine donari per gratiam uideantur, nullus tamen Deo similis inuenitur, uel in potentia, uel in natura. Et licet Ioannes apostolus dicat: Filioli, nondum scimus quid futuri sumus. Si autem reuelatum nobis fuerit, de Domino scilicet, similes illi erimus . Similitudo tamen hec non ad naturam, sed ad gratiam reuocatur: uerbi causa ut si dicamus picturam similem esse eius cuius imago in pictura uidetur expressa, quantum ad gratiam pertinet, uisus similis dicitur; quantum ad substantiam, longe dissimilis. Illa enim species carnis est et corporis uiui, ista colorum  fucus est, et cetera, tabulis sensu carentibus superposita.

Nullus ergo in diis similis Domino. Nullus enim inuisibilis, nullus incorporeus, nullus immutabilis, nullus sine initio et sine fine, nullus creator omnium, nisi Pater cum Filio et Spiritu sancto. Extendisti dexteram tuam, et deuorauit eos terra.  Terra pro aqua nimirum est posita. Tota quippe pars ista extrema uel infirma mundi terre nomine censetur, secundum id quod sepe dicitur? Deus qui fecit celum et terram ; et in illius psalmi distributione, commemoratis celestibus, Laudate, inquit, Dominum de terra: et ea exsequitur in laude que etiam ad aquas pertineant.   Impios quidem et hodie deuorat terra. An non tibi uidetur a terra deuorari ille qui semper de terra cogitat, qui semper terrenos actus habet, qui de terra loquitur, de terra litigat, terram desiderat, et omnem spem suam ponit in terra, qui ad celum non respicit, qui futura non cogitat, qui iudicium Dei non meruit, nec beata eius promissa desiderat, sed semper de presentibus cogitat et terrena suspirat. Talem cum uideris, dicito quia deuorauit eum terra. Sed et si quemdam uideris luxurie carnis et uoluptatibus corporis deditum, in quo animus nichil ualet, sed totum libido carnis obtinuit, dicito et de hoc quia deuorauit eum terra. Adhuc me mouet quod ait: Extendisti dexteram tuam, et deuorauit eos terra, quasi ut deuorarentur  a terra, hec causa fuerit quod extendit Dominus dexteram suam. Si consideres quomodo Dominus, exaltatus in cruce, tota die extendit manus suas ad populum non credentem et contradicentem, et qualiter infidelem populum, qui clamauit, Crucifige, crucifige eum , mors admissi sceleris oppressit, euidenter inuenies quomodo extendit dexteram suam, et deuorauit eos terra: nec tamen penitus desperandum est. Possibile namque est ut si forte resipiscat qui deuoratus est, rursum possit euomi sicut Ionas. Deduxisti iustitia tua populum tuum hunc quem liberasti. Consolatus es uirtute tua, et in requie sancta tua. Dominus populum suum, quem liberauit per lauacrum regenerationis, deducit in iustitia: consolatur etiam eum per consolationem Spiritus  sancti in uirtute sua et in requie sua. Futurorum namque spes laborantibus requiem parit, sicut et in agone positis dolorem uulnerum mitigat spes corone.

Audierunt gentes et irate sunt: dolores comprehenderunt habitantes Philistihim. Tunc festinauerunt duces Edom et principes Moabitarum: apprehendit eos tremor, tabuerunt omnes habitantes Chanaan. Quantum ad historiam pertinet, nullum ex his gentibus interfuisse mirabilibus que facta sunt, constat. Quomodo ergo uidebuntur tremore deterrite uel festinasse, ut dicit, uel irate esse Philistihim et Moabite et Edom, et relique quas enumerat nationes? Sed si redeamus ad intelligentiam spiritualem, inuenies quia Philisthiim, id est cauentes poculo, et  Edom qui interpretatur terrenus, trepidant, et horum omnium principes cursitant et pauent constricti doloribus cum uident regna sua, que in inferno sunt, penetrata ab eo qui descendit in inferiora terre ut eripiat eos qui possidebantur a morte. Hic eos comprehendit timor et tremor, quia senserunt magni tudinem brachii eius. Hinc etiam tabuerunt omnes habitantes Chanaan, qui mutabiles interpretantur et mobiles, cum uident moueri regna sua, alligari fortem, et uasa eius diripi. ueniat ergo super eos timor et tremor magnitudinis brachii tui. Quid timent demones, quid tremunt? Sine dubio crucem Christi, in qua triumphati sunt, in qua exuti sunt principatus eorum et potestates. Timor ergo et tremor cadet  super eos, cum signum in nobis crucis uiderint fideliter fixum, et magnitudinem brachii illius quod Dominus expandit in cruce, sicut dicit: Tota die expandi manus meas ad populum non credentem et contradicentem mihi . Non te ergo aliter timebunt, nec aliter tremor tuus ueniet super eos, nisi uideant in te crucem Christi, nisi et tu poteris dicere: Mihi autem absit gloriari, nisi in cruce Domini mei Iesu Christi, per quem mihi mundus crucifixus est, et ego mundo .

Fiant tanquam lapis, donec transeat populus tuus, Domine, donec transeat populus tuus hic quem acquisisti. Fieri tanquam lapidem, non est natura esse lapidem. Non enim fieret nisi quod non erat. Hoc propter illos dicimus qui male nature Pharaonem  uel Aegyptios dicunt fuisse; et non ex arbitrii libertate in hec esse deductos, sed et propter eos qui creatorem Deum accusant tanquam seuum, quo homines uertantur in lapides. Hi ergo priusquam blasphement, considerent summa liberatione que scripta sunt. Non enim dixit, Fiant tanquam lapis, et tacuit; sed tempus statuit, et mensuram condemnationis decernit. Ait enim: donec transeat populus tuus. Quo scilicet transitu populi non sint tanquam lapides; in quo mihi uidetur prophetie aliquid latere. uideo enim quia prior populus, qui fuit ante nos, factus est tanquam lapis durus et incredulus; uerum non eatenus ut in lapidis natura permaneat, sed donec transeat populus hic, populus quem acquisisti. Cecitas enim ex parte contigit in Isrel  secundum carnem, donec plenitudo gentium subintraret. Cum enim plenitudo gentium subintroierit, tunc etiam omnis Isrel, qui per incredulitatis duritiam factus fuerat sicut lapis, saluabitur . Et uis uidere quomodo saluabitur? Potens est, inquit, Deus de lapidibus suscitare filios Abrahe. Manent ergo lapides nunc, donec transeat populus tuus, Domine, populus tuus hic quem acquisisti. Sed si ipse Dominus creator est omnium, uidendum est quomodo hic acquisisse dicatur que sua esse non dubium est. Dicitur et in alio cantico Deuteronomii: Nonne hic ipse Deus tuus, qui fecit te, et creauit te, et acquisiuit te ? uidetur enim unusquisque illud acquirere quod non fuit suum. Inde denique et heretici dicunt de Saluatore quia non erant sui quos  acquisiuit. Dato etenim pretio mercatus est homines, quos Creator fecerat; et certum est, aiunt, unumquemque illud emere quod suum non est. Apostolus enim ait: Pretio empti estis . Sed audi quid dicit propheta: Peccatis uestris uenundati estis, et pro iniquitatibus uestris dimisi matrem uestram . uides ergo quia Dei quidem creature omnes sumus, unusquisque uero peccatis suis uenundatur, et pro iniquitatibus suis a proprio Creatore discedit. Dei ergo sumus, secundum quod ab eo creati sumus; effecti uero sumus serui diaboli, secundum quod peccatis nostris uenundati sumus. ueniens autem Christus redemit nos, cum seruiremus illi domino cui nosmetipsos peccando uendidimus. Et ita uidetur  tanquam suos quidem recepisse quos creauerat, tanquam alienos autem acquisisse qui alienum sibi dominum peccando quesiuerant. Sed fortasse recte quidem dicitur redemisse nos Christus, qui pretium nostri sanguinem suum dedit. Quid tale autem ut nos mercaretur, etiam diabolus dedit? Ergo si uidetur ausculta: Homicidium pecunia diaboli est. Ille enim ab initio homicida est. Fecisti homicidium, diaboli pecuniam suscepisti; adulterium, diaboli pecunia est: diaboli enim in eo imago est et superscriptio. Commisisti adulterium, accepisti a diabolo numisma: furtum, falsum testimonium, rapacitas, uiolentia, hec omnia diaboli census est et diaboli thesaurus. Talis enim pecunia de eius moneta procedit. Hac igitur pecunia emit ille quos emit, et efficit  sibi seruos omnes, qui de huiuscemodi censu eius quantulumcunque susceperint.

Introduces et plantabis eos in monte hereditatis tue. Non uult nos Deus in Aegypto plantare, nec in deiectis et humilibus locis, sed in monte hereditatis sue uult plantare quos plantat. Propheta dicit: uineam ex Aegypto transtulisti, expulisti gentes et plantasti eam. Peruium iter fecisti, ante eam plantasti radices eius, et repleuit terram. Operuit montes umbra eius, et arbusta eius cedros Dei . Aduertis iam quomodo plantat Deus et ubi plantat? Non plantat in uallibus, sed in montibus, in excelsis et sublimibus locis. Quos enim educit ex Aegypto, quod de seculo adducit ad fidem, non uult eos iterum in humilibus collocare, sed conuersationem  eorum uult esse sublimem. uult nos in montibus habitare, sed et in ipsis nichilominus montibus non uult nos per terram repere; nec ultra uult uineam suam humi deiectos habere fructus, sed uult palmites eius sursum duci, in alto collocari, traduces fieri, et traduces non in quibuscunque humilibus arboribus, sed in excelsis et altissimis cedris Dei. Cedros Dei ego prophetas et apostolos puto: quibus nos adiungamur uitis, quam de Aegypto transtulit Deus; et per ramos eorum nostri palmites diffundantur, atque in ipsis innisi, traduces quidem efficiamur, caritatis ad inuicem uinculis nexi, fructum sine dubio plurimum afferimus. Nam omnis arbor que non facit fructum, excidetur et in ignem mittetur . In preparata habitatione tua, quam preparasti,  Domine. uide clementis Domini bonitatem: non uult te inducere ad laborem, non uult ut ipse tibi facias habitaculum, iam te ad preparatam deducit habitationem. Audi Dominum in Euangelio dicentem: Alii laborauerunt, et uos in laborem eorum introistis . Sanctimonium, Domine, quod preparauerunt manus tue. Sanctimonium Domini tabernaculum Dei, uelut templum quod ab eo sanctificantur accedentes. Hoc non dicit manu hominis factum, sed manu Dei. Quid ergo? propter te Deus et plantat et edificat: agricola efficitur, structor efficitur, ne tibi aliquid desit. Audi et Paulum dicentem: Dei agricultura, Dei edificatio estis . Quid ergo istud est sanctimonium, quod non  manu hominum factum est, sed manibus Dei paratum? Audi Sapientiam dicentem: Qui edificauit sibi domum . Ego autem hoc de incarnatione Domini rectius intelligendum puto. Non enim manu hominum factum est, id est, non opere humano templum carnis edificatur in uirgine; sed sicut supra Daniel, lapis sine manibus excisus, crescit et factus est mons magnus. Istud est sanctimonium carnis assumpte et sine manibus, id est, absque opere hominum de monte humane nature, et substantia carnis excisum.

Domine, qui regnas in seculum, et in seculum, et adhuc. Quoties in seculum dicitur, longitudo quidem temporis, sed esse finis aliquis indicatur; et si in aliud seculum dicatur, aliquis sine dubio longior  quidem, tamen ponitur finis. Et quoties secula seculorum nominantur, fortasse licet ignotus nobis, tamen a Deo statutus aliquis terminus indicatur. Quod uero addit in hoc loco, et adhuc, nullum sensum termini alicuius aut finis reliquit. Quodcunque enim illud cogitaueris in quo finem putes posse consistere, semper dicit tibi sermo propheticus, et adhuc: uelut si loquatur ad te et dicat: Putas in seculum seculi Dominum regnaturum? Et adhuc: Putas in secula seculorum? Et adhuc: Et quodcunque illud dixeris de regni eius spatiis, semper tibi dicit Propheta, et adhuc.

Intrauit equitatus Pharao cum quadrigis et ascensoribus in mare: et induxit super eos Dominus aquas maris. Filii autem Isrel ambulauerunt per siccum  in medio mari. Et tu si filius Isrel es, potes ambulare per siccum in medio mari. Si fueris in medio nationis praue et peruerse; sicut lumen solis uerbum uite continens ad gloriam, potest fieri ut in medio peccatorum incedentem te, non infundat humor peccati. Potest fieri ut transeuntem te per hunc mundum, nulla libidinis unda respergat; nullus cupiditatis estus uerberet. Qui enim Aegyptius est et sequitur Pharaonem, ille uitiorum fluctibus mergitur. Qui uero sequitur Christum, et sicut ille ambulauit, ita et ipse ambulat, atque ei murus fiunt dextra leuaque. Ipse autem media uia incedit per siccum; non declinat ad dexteram neque ad sinistram, usquequo exeat ad libertatem, et hymnum uictorie Domino concinat dicens: Cantabo Domino, gloriose  enim honorificatus est.



CAPUT u. De profectione filiorum Isrel a mari Rubro in Marata: ubi Moyses per Domini mandatum, ligno aquas amaras indulcauit, ubi et Dominus constituit eis precepta atque iudicia.

Tulit autem Moyses Isrel de mari Rubro; et egressi sunt in desertum Sur. Ambulaueruntque tribus diebus per solitudinem, et non inueniebant aquam. Et uenerunt in Marah; nec poterant bibere aquas de Marah, eo quod essent amare. Unde et congruum loco nomen imposuit, uocans illud Marah, id est, amaritudinem. Et murmurauit populus contra Moysen dicens: Quid bibemus? At ille clamauit ad Dominum, qui ostendit ei lignum. Quod cum misisset in  aquas, in dulcedinem uerse sunt . [Ex Isidor.] Egressis populis de mari Rubro, occurrit eremus: in qua tribus diebus ingredientes, non habuerunt aquam, et peruenerunt ad fontem Marah, qui ex amaritudine nomen accepit. Murmurat populus uidens aquas, et potare non sustinens. Mittit lignum Moyses in aquas: et facte sunt dulces. Intellige amaras aquas occidentis littere et legis habere figuram: quibus si immittitur confessio crucis, et passionis Dominice sacramentum iungatur, tunc efficitur aqua amara suauis; et amaritudo littere uertitur in dulcedinem intelligentie spiritualis. Unde et scriptum est: Constituit Dominus populo suo legem et iudicia, et tentauit eum . Alio quoque sensu quod aque amare ligno in  se suscepto dulcescunt indicio erat, amaritudinem gentium per lignum crucis Christi in usum dulcedinis quandoque esse uertendam.

Ibi constituit ei precepta atque iudicia, et ibi tentauit eum dicens: Si audieris uocem Domini Dei tui, et quod rectum est coram eo feceris, et obedieris mandatis eius, custodierisque omnia precepta illius, cunctum languorem quem posui in Aegypto, non inducam super te. Ego enim Dominus Saluator tuus, et reliqua.  Quod uidetur dicere quod si quis seruet mandata, nullam egritudinem patiatur, hoc est neque febrim, neque alios dolores corporis ferat. Non puto quod hec sint que promittantur diuina mandata seruantibus; alioquin indicio nobis est Iob iustissimus et totius pietatis obseruantissimus,  qui a capite usque ad pedes repletur ulcere pessimo. Non ergo his dicuntur carere infirmitatibus, qui mandata custodiunt: sed non habebunt illas infirmitates quas Aegyptii habent. Aegyptus namque mundus figuraliter appellatur. Diligere ergo mundum et ea que in mundo sunt, Aegyptius languor est. Dies obseruare et menses et tempora, signa requirere, stellarum cursibus adherere, Aegyptius languor est. Deseruire carnis luxurie, uoluptatibus operam dare, uacare deliciis, Aegyptius languor est. Caret namque infirmitatibus his et languoribus, qui mandata custodit.



CAPUT uI. De eo quod de Marath pergentes filii Isrel uenerunt in Elim; et de Elim in desertum Sin, quod est  inter Elim et Sinai; ubi et Dominus dedit illis uespere coturnices et mane pluit manna.

Post hec dicit, quia uenerunt in Elim: et erant ibi duodecim fontes aquarum et septuaginta arbores palmarum . Putas non habet aliquid rationis, quod non ante in Elim ducitur populus, ubi erant duodecim fontes aquarum, in quibus nichil amaritudinis inuenerat; imo potius, ubi erat amenitas plurima ex densitate palmarum. Sed primo ductus ad aquas falsas et amaras, quibus per lignum monstratum a Domino dulcibus effectis, postea uenitur ad fontes. Si historiam solam sequamur, non multum nos edificat scire ad quem locum primo uenerunt, ad quem secundo. Si uero rimemur in  his mysterium latens, inuenimus ordinem fidei. Primo enim ducitur populus ad litteram legis: ab hac donec permanet in amaritudine sua, recedere non potest. Cum uero per lignum uite dulcis fuerit effecta, et intelligi lex spiritualiter ceperit, tunc de ueteri Testamento transitur ad Nouum, et uenitur ad duodecim apostolicos fontes. Ibi etiam arbores reperientur septuaginta palmarum. Non enim soli duodecim apostoli fidem Christi predicauerunt, sed et alii septuaginta missi ad predicandum uerbum Dei referuntur: per quos palmam uictorie Christi mundus agnosceret.

Profectique sunt de Elim: et uenit omnis multitudo filiorum Isrel in desertum Sin, quod est inter Elim et Sinai, quinto decimo die mensis secundi, postquam  egressi sunt de terra Aegypti. Et murmurauit omnis congregatio filiorum Isrel contra Moysen et contra Aaron in solitudine. Dixeruntque ad eos filii Isrel: Utinam mortui essemus per manum Domini in terra Aegypti, quando sedebamus super ollas carnium, et comedebamus panes in saturitate. Cur eduxistis nos in desertum istud, ut occideretis omnem multitudinem fame ? [Ex Origene.] Esto propter correptionem legentium, indicetur populi peccatum; quia murmurauerit et ingratus fuerit beneficiis diuinis, cum celeste manna susciperet. Quid etiam dies scribitur, in qua die murmurauerit populus? Secundo inquit mense, decima quinta die mensis. Quod utique non absque ratione scriptum est: Recordare de legibus Pasche que dicta sunt,  et inuenies ibi hoc esse tempus, quod statuitur ac secundum Pascha faciendum his qui immundi in anima fuerunt, uel occupati negotiis peregrinis. Qui ergo non fuerunt immundi in anima, uel non longe peregrinabantur, decima quarta die primi mensis pascha fecerunt. Qui autem peregrinabantur et immundi erant, secundum Pascha in hoc tempore faciunt. In hoc tempore quo et manna de celo descendit. In die quo primum pascha fit, non descendit manna: sed in hoc quo secundum pascha fit. uideamus ergo nunc qui sit in his ordo mysterii. Primum pascha primi populi est: secundum pascha nostrum est. Nos enim fuimus immundi in anima, qui colebamus lignum et lapidem, et ignorantes Deum, his qui natura non erant dii seruiebamus.  Nos etiam eramus, qui longe peregrinabamur. De quibus dicit Apostolus: Quia fuimus hospites et peregrini, testamentorum Dei spem non habentes, et sine Deo in hoc mundo. uerumtamen non datur manna de celo in illa die, qua primum pascha fit, sed in illa qua secundum. Panis enim qui de celo descendit, non uenit ad illos, qui primam solemnitatem celebrabant, sed ad nos qui secundam suscepimus. Nostrum enim pascha immolatus est Christus, qui uerus nobis panis de celo descendit. Sed interim uideamus quid est quod in hac die gestum monstratur. Quinta decima die mensis secundi, murmurauit populus et dixit: Quia melius fuerat nos mori in Aegypto, quando edebamus super ollas carnium.  O! populus ingratus desiderat Aegyptum, qui Aegyptios uidit exstinctos. Carnes Aegypti requirit, qui Aegyptiorum carnes uidit maris piscibus, et celi alitibus datas. Murmurat ergo aduersum Moysen: imo aduersus Deum flebat. Sed hoc primo quidem ignoscitur, et secundo fortassis et tertio. uerum si non desinant, sed persistant, audi quid post hec murmurante populo consequatur. In Numerorum libro refertur, quod et in suis scriptis retexuit Apostolus dicens: Neque murmuraueritis, sicut quidam ex illis murmurauerunt et a serpentibus interierunt . Murmurantem populum uenenatus in eremo serpentum depascit morsus. uideamus nos qui hec audimus, nos inquam pro quibus scripta sunt: Illis enim ad correptionem facta  sunt: scripta sunt autem propter nos, in quos fines seculorum deuenerunt. Sed hec initia habentibus ignoscuntur; in eos qui non desinunt, grauiter uindicatur. Mittuntur namque in eos serpentes, id est, immundis spiritibus traduntur, uenenatisque demonibus, qui eos morsibus occultis ac latentibus perimant, atque internis et intra cordis penetralia conclusis cogitationibus absumant: dicit enim Deus, qui audiuit murmurationem filiorum Isrel: uidetis quia non latet Dominum murmuratio nostra; audit omnia, eo quod non statim punit, penitentiam nostre conuersionis exspectat. Sed quid post hec recitatum est? dixit autem Dominus ad Moysen: Ecce ego pluam uobis panes de celo: egrediatur populus, et colligat que sufficiant per singulos dies, ut tentem  eum utrum ambulet in lege mea an non.  Tentatio ista probatio est, non in peccatum seductio. Nec ideo probatio, ut Deus nouerit: sed ut ipsos ipsis hominibus ostendat, quo humiliores fiant ad petendum adiutorium, et agnoscendam Dei gratiam. Die autem sexta parent quod inferant: et sit duplum, quam colligere solebant per singulos dies. Quero ergo qua die ceperit manna celitus dari, et uolo comparare Dominicam nostram sabbato Iudeorum. Ex diuinis namque Scripturis apparet, quod in die Dominica primo in terris datum est manna. Sicut enim, ut Scriptura dicit, sex diebus continuis collectum est, septima autem die, que est sabbati, cessatum est, sine dubio initium eius a die prima que est Dominica fuit. Quod si ex diuinis Scripturis  hoc constat quod in die Dominica Deus pluit manna, et in sabbato non pluit, intelligant Iudei iam tum prelatam esse Dominicam nostram Iudaico sabbato; iam tunc indicabatur quod in sabbato ipsorum gratia Dei ad eos de celo nulla descenderit, panis celestis, qui est sermo Dei, ad eos nullus uenerit. Dicit enim et alibi propheta: Diebus multis sedebunt filii Isrel sine rege, sine principe, sine propheta, sine hostia, sine sacrificio, sine sacerdote . In nostra autem Dominica die, semper Dominus pluit manna de celo. Sed hodie ego dico, quia pluit Dominus manna de celo. Celestia namque sunt eloquia ista que nobis lecta sunt; et a Deo descenderunt uerba que nobis recitata sunt, et ideo nos,  qui tale manna suscipimus, semper nobis manna datur de celo. Illi infelices dolent et suspirant, et se miseros dicunt; quia manna sicut acceperunt patres ipsorum, ipsi non merentur accipere. Illi nunquam manna manducant. Non enim possunt illud manducare, quod est minutum sicut semen coriandri, et candidum sicut pruina. Nihil enim in uerbo Dei minutum, nichil subtile, nichil sentiunt spirituale, sed totum pingue, totum crassum. Incrassatum est enim cor populi illius. Sed et interpretatio nominis hoc idem sonat. Manna enim interpretatur, Quid est hoc? uide, si non ipsa nominis uirtus ad discendum te prouocat, ut cum audis legem Dei recitari, inquiras semper, et interroges et dicas doctoribus, Quid est hoc? Hoc enim est, quod indicat manna.  Tu uero si uis manducare manna, id est, si cupis suscipere uerba, scito illud minutum esse, et ualde subtile, sicut semen coriandri. Habet enim aliquid in se et oleris, quo nutrire et recreare possit infirmos: quia qui infirmus est, olera manducet . Habet aliquid et rigoris, et ideo ut pruina est. Candoris autem et dulcedinis habet plurimum. Quid enim candidius, quid splendidius eruditione diuina? Quid dulcius, quidue suauius eloquiis Domini, que sunt super mel et fauum? Sed quid est quod dicit, ut in die sexta duplum colligitur in repositione, quantum sufficiat etiam sabbato? Hoc secundum nostram intelligentiam, non otiosi nec securi preterire debemus. Sexta dies est hec, in qua nunc sumus uita. In sex enim diebus Deus fecit hunc mundum.  Hac ergo tantum reponere debemus et recondere, quantum sufficiat et in futuro die. Si quid enim hic boni operis acquiras, si quid iustitie, misericordie et pietatis recondas, hoc tibi in futuro seculo erit cibus. Aliter supernum igitur manna anima percipit, cum per uocem compunctionis eleuata, nouam speciem interne refectionis obstupescit; ut diuina dulcedine repleta, iure respondeat Quid est hoc: quia dum infima cogitatione suspenditur, eaque supernis conspicit, insolite miratur, et cum hac uoce torporis nostri sorditas rumpitur, uetustate uite protinus usus mutatur: ut anima superno spiritu afflata, et in summis appetat que contempserat, et contemnat in infimis que appetebat. Dixeruntque Moyses et Aaron ad omnes filios Isrel: uespere scietis,  quod Dominus eduxerit uos de terra Aegypti, et mane uidebitis gloriam Domini. Moyses et Aaron dicunt ad populum inter cetera: Propter quod exaudiuit Dominus murmurationem uestram qua uos murmuratis aduersum nos. Nos autem quid sumus? Non enim aduersum nos murmur uestrum est, sed aduersum Deum. Non ex hoc tantum se ualere uoluerunt, quantum Deus, dixerunt enim: Quid sumus nos? ut illi aduersus illum se scirent murmurasse, qui illos miserat, et qui per istos operabatur. Dixitque Moyses ad Aaron: Dic uniuerse congregationi filiorum Isrel: Accedite coram Domino; audiuit enim murmur uestrum. Cumque loqueretur Aaron ad omnem celum filiorum Isrel, respexerunt ad solitudinem,  et ecce gloria Domini apparuit in nube. Locutus est autem Dominus ad Moysen dicens: Audiui murmurationes filiorum Isrel; loquere ad eos, uespere comedetis carnes, et saturabimini pane: scietisque quod sim Dominus Deus uester. Deus mandat per Moysen populo: Ad uesperam edetis carnes, et mane replebimini panibus  Ecce pro omni alimento panes nominantur. Nam isto nomine et carnes comprehenduntur, quia et ipse alimenta sunt; nec tamen panes eos modo dicit, qui fiunt ex frumentis. Ipsos enim proprie panes appellare consueuimus. Manna autem panum nomine appellat. Non autem uacat, quod dicit, ad uesperam carnes, et mane panes se daturum. Tale quippe aliquid etiam in Elia significatum est, cum ei alimenta  coruus afferret. An forte carnibus ad uesperam et mane panibus ille significatur, qui traditus est propter delicta nostra, et resurrexit propter iustificationem nostram? Ad uesperam quippe mortuus ex infirmitate et sepultus est: mane autem apparuit discipulis, qui resurrexerat in uirtute. Factum est ergo uespere, et ascendit coturnix, et operuit castra. Mane quoque ros iacuit per circuitum castrorum. Cumque operuisset superficiem terre, apparuit in solitudine minutum, et quasi pilo tusum in similitudinem pruine super terram. Quod cum uidissent filii Isrel, dixerunt ad inuicem, Manhu: quod significat quid est hoc? Ignorabant enim quid esset. Quibus ait Moyses; Iste est panis, quem dedit Dominus uobis ad uescendum. Hic est sermo quem precepit Dominus:  colligat ex eo unusquisque, quantum sufficiat ad uescendum, gomor super singula capita. Iuxta numerum animarum uestrarum, que habitant in tabernaculo sic tolletis. Feceruntque ita filii Isrel, et collegerunt, alius plus, alius minus, et mensi sunt ad mensuram gomor. Nec qui plus collegerat, habuit amplius: nec qui minus parauerat, reperit minus; sed singuli iuxta id quod edere poterant congregauerunt. Dixitque Moyses ad eos: Nullus relinquat ex eo in mane. Qui non audierunt eum; sed dimiserunt quidam ex eis usque mane; et scatere cepit uermibus, atque computruit: et iratus est contra eos Moyses. Colligebant autem mane singuli, quantum sufficere poterat ad uescendum. Cumque incubuisset sol liquefiebat. In die uero sexta collegerunt cibos duplices, id est,  duo gomor per singulos homines, et reliqua.  Quid enim per uolucrum escas, nisi predicatores diuinitus missi intelliguntur, qui transcurrunt per uerba sonantia, quasi per erem uolatilia pennata; quibus per fidem pascantur hi, qui ad patriam regni celestis peruenire contendunt? Potest quidem et uolucrum esca ueteris significare legis eloquia, que plebem carnalem tanquam carne alebat per uerba diuinitus missa, quasi per uolatilia. Unde et uespere dantur, quia cuncta que carnaliter illis concessa sunt finem erant habitura. Manifestato autem lumine fidei, datur manna populo, manna utique quod est Christus, qui tanquam panis uiuus de celo descendit. Qui per  nubes euangelicas uniuerso orbe pluitur, non iam murmuranti et tentanti Synagoge, sed credenti et in illo spem ponenti Ecclesie. Hoc est autem manna indeficiens. Hic est panis uerus et celestis cibus angelorum, quod Dei uerbum corruptibiles incorruptibiliter pascit; quod ut manducaret homo, caro factum est, et habitauit in nobis , quo etiam qui uescuntur, spiritualiter uiuunt. Nam illi ueterem figuram carnaliter accipientes, mortui sunt. Non incongrue et per manna etiam celestia significantur eloquia; unde et interpretatio nominis sic sonat. Manna etiam siue manhu interpretatur, quid est hoc? Cum enim audimus legem Dei recitari in ecclesia, interrogamus doctores dicentes, Quid est hoc? Item moraliter per manna, quod populo desuper datum  est, admiratio superne dulcedinis designatur. Dulcis enim cibus, qui de supernis accipitur, manhu uocatur; Manhu enim, ut supra dictum est, dicitur, quid est hoc? Et, quid est hoc, dicimus, quando hoc quod cernimus nescientes admiramur. Supernum igitur manna anima percipiet, cum per uocem compunctionis eleuata, nouam speciem interne refectionis obstupescit, ut diuina dulcedine repleta iure respondeat, Quid est hoc? Que dum ab infima cogitatione suspenditur, ea que de supernis conspicit insolite miratur; et cum hac uoce torporis nostri sorditas rumpitur, uetuste uite protinus usus mutatur: ut anima superno spiritu afflata, et in summis appetat que contempserat, et contemnat in infimis que appetebat.  Hoc autem manna  minutum erat sicut semen coriandri, album et suaue. Quid uerbo Dei minutius, quidue subtilius, aut quid dulcius et suauius eloquiis Dei, que sunt super mel et fauum? Sed quid est quod sexta die duplum colligi iubetur, quod etiam sufficiat in sabbato? Sexta dies ista est sexta etas mundi, in qua nunc sumus. In hac ergo duplum colligit, qui propter spem uite eterne uerbum Dei et audit et facit. In hac duplum recondit, qui et bene uiuit et aliis misericordiam prebet. Quod reponebatur propter sabbatum, non corrumpebatur. Bona enim opera facta propter futuram requiem in futuro seculo permanent. Qui uero infideles erant, et preter causam sabbati seruabant de manna, ebulliebant ex eo uermes et computrescebat. Sic et qui propter presentem uitam et  amorem seculi thesaurizant, his et ille uermis ebullit qui non morietur. Isti sunt uermes, quos generat auaritia et diuitiarum ceca cupiditas. Hi sunt qui habent pecunias, et uidentes in necessitate fratres suos, claudunt ab eis uiscera sua. Sed et is qui post susceptum Dei uerbum peccat, efficitur ei ipsum Dei uerbum uermis, qui eius semper conscientiam fodiat, et arcana pectoris rodat; quanquam et uermis sit Christus, ipso loquente: Ego autem sum uermis et non homo . Sicut enim ipse est aliis in ruinam, aliis in resurrectionem, ita et ipse in manna, fidelibus quidem dulcedo mellis, infidelibus uermis efficitur. Dixitque Moyses ad Aaron: Sume uas unum, et mitte ibi manna, quantum potest  capere gomor; et pone coram Domino ad seruandum in generationes uestras, sicut precepit Dominus Moysi. Posuitque illud Aaron in tabernaculo reseruandum, et cetera.  Queri potest ubi Aaron poneret ante Deum, quando nec ullum simulacrum fuit, nec arca testamenti iam fuerat instituta. An forte ideo de futuro dixit, Repones, ut intelligeretur tunc ante Deum posse reponi, quando futura erat arca? an potius ante Deum dictum est, quod fit ipsa deuotione offerendi, in quocunque loco poneretur? ubi enim non Deus? Sed illud quod adiungat, et reposuit Aaron ante testimonium ad seruandum, priorem magis sensum aperit. Hoc enim modo Scriptura dixit per prolepsin, quod postea factum est, cum esse cepit tabernaculum testimonii. Filii autem Isrel  comederunt manna quadraginta annis, donec uenirent in terram habitabilem. Hoc cibo alili sunt usquequo tangerent fines terre Chanaan. Filii autem, inquit, Isrel ederunt manna annis quadraginta, quoadusque uenirent in terram que habitatur. Manna ederunt, quoadusque uenirent in terram Chanaan. Significauit Scriptura per prolepsin, id est, hoc loco memorando, quod etiam postea factum est non edisse filios Isrel in eremo nisi manna. Hoc est enim quod ait, usque ad terram que inhabitatur, id est, iam non est eremus. Non quia continuo ut uenerunt ad terram inhabitabilem, destiterunt uesci manna, sed quia non ante. Traiecto enim Iordane significatur manna cessare, ubi panes terre manducauerunt. Quod ergo ingressi sunt habitabilem terram, antequam  transirent Iordanem, uel tantum manna uesci, uel utroque cibo potuerunt. Hoc quippe intelligi potest, quando cessasse manna non dicitur, nisi traiecto Iordane. Cur autem in illa eremi inopia etiam carnes desiderauerunt, quando de Aegypto cum suis multis pecoribus exierunt, magna questio est; nisi forte dicatur, cum per eremum pascua tanta non essent, et ex eo minor futura uideatur fecunditas pecorum, pepercisse illis pecoribus, ne, omnibus deficientibus, etiam sacrificiis necessaria defuissent: uel si quid aliud dici potest unde questio illa soluatur. Congruentius tamen creditur non eos carnes desiderare quas de pecoribus habere poterant, sed eas, que deerant, ex aquis uidelicet. Ipsas quippe in illa eremo non inueniebant, unde illis ortygometra  data est, id est, aues, quas coturnices multi Latini interpretati sunt, cum sit aliud genus auium ortygometra, quamuis coturnicibus non usquequaque dissimile. Nouerat enim Deus quid desiderauerint, et desiderium eorum, quo carnis genere satiaret. Sed quia Scriptura concupiuisse illos carnes dixerat, nec expresserat cuiusmodi carnes, ideo questio facta est. Notandum autem quod secundum aliam editionem hic locus Scripture ita legitur: Manna ederunt filii Isrel, quoadusque uenirent in partem Phenices. Iam dixerat, quousque uenirent in terram que inhabitatur. Sed quia non expresserat proprie quam diceret, repetitione uidetur quamdam proprietatem expressisse dicendo, in partem Phenices.  Sed tunc illam terram sic credendum est appellatam. Modo enim non hoc uocatur nomine. Alia quippe est, que Phenice appellatur, regio Tyri et Sidonis, qua illos transisse non legitur: quanquam Scriptura fortasse potuerit terram Phenices appellare, ubi palmarum arbores iam esse ceperant post eremi uastitatem, quoniam palma Grece sic appellatur. Initio enim profectionis sue inuenerant locum, ubi septuaginta palmarum arbores fuerant et duodecim fontes. Sed postea eos excepit eremi prolixitas, ubi tale aliquid non fuit, quousque uenirent ad loca que colebantur. uerum ille sensus est probabilior, ut credamus sic appellatam fuisse tunc terram. Multarum enim terrarum et locorum, sicut fluminum et urbium nomina, certis existentibus  causis, antiquitate mutata sunt. Sequitur: Gomor autem decima pars est ephi; ephi ergo mensura est trium modiorum, ut in libro Ruth ostenditur; et gomor mensura est Atticorum chenicum trium; unde et in Leuitico et in Numerorum libro quotiescunque decima pars ephi in sacrificio exhiberi iubetur, mensura gomor expensa intelligitur.



CAPUT uII. De transitu filiorum Isrel a deserto Sin in Raphidin, ubi murmurauit populus pro aque penuria.

Igitur profecta omnis multitudo filiorum Isrel de deserto Sin per mansiones suas, iuxta sermonem Domini, castra metati sunt in Raphidim, ubi non erat aqua ad bibendum populo. Qui iurgatus contra Moysen ait: Da nobis aquam ut bibamus. Quibus respondit  Moyses: Quid iurgamini contra me? Cur tentatis Dominum? Sitiuit ergo populus ibi pre aque penuria, et murmurauit contra Moysen dicens: Cur nos exire fecisti de Aegypto, ut occideres et nos et liberos nostros ac iumenta siti ? Raphidim est locus in deserto iuxta montem Choreb. Sciendum autem quod omnis eremus usque ad montem Sinai Sin uocetur, et ex tota prouincia etiam locus unius mansionis nomen acceperit, sicut et Moab tam urbis quam prouincie nomen est. In hac solitudine quinque mansiones sunt: Suph et eremus, Sin et Daphea et Alus, et Raphidim. Unde breuiter in Exodo notatur quod profecta est omnis multitudo filiorum Isrel de eremo Sin per mansiones suas, iuxta os Domini, et  uenerunt Raphidim . Ex quo perspicuum est plures mansiones unius regionis uocabulo demonstrari. Clamauit autem Moyses ad Dominum dicens: Quid faciam populo huic? Adhuc paululum, et lapidabunt me. Ait Dominus ad Moysen: Antecede populum, et sume tecum de senioribus Isrel, et uirgam qua percussisti fluuium, et tolle in manu tua, et uade. Flumen Aaron legitur non Moyses uirga percussisse. Nam Moyses eadem uirga mare diuisit, non flumen.  Quid sibi ergo uult, Accipe uirgam in qua percussisti flumen? An forte mare appellauit flumen? Querendum exemplum locutionis huius, si ita est. An quod Aaron fecit Moysi potius tributum est, quia per Moysen Deus iubebat, que faceret Aaron? Quandoquidem et primis suis uerbis  Deus hoc illi ait de fratre suo: Erit tibi ad populum: tu illi que ad Dominum. En ego stabo coram te ibi super petram Horeb, percutiesque petram, et exibit ex ea aqua ut bibat populus. Fecit Moyses ita coram senioribus Isrel: et quia tentauerant Dominum dicentes: Estne Dominus in nobis, an non?  Post manna queritur populus ab ardore sitis, et fons de petra erupit: eadem autem petra, que percussa aquam commouit, Christi figuram habuit, qua aperta cuncta fluxerunt. Ad quem uelut uirga lignum passionis accessit, ut emanaret credentibus gratia. Percussa enim, fons manauit; percussus in cruce Christus sitientibus lauacri gratiam et donum Spiritus sancti effudit. Petram enim istam figuram Christi habuisse probat Apostolus, cum dicit: Bibebant, inquit,  de spirituali consequente eos petra; petra autem erat Christus . Quod autem sitiens populus pro aqua murmurat aduersus Moysen, et propterea iubet Deus ut ostendat ei petram de qua bibant, quid hoc significat, nisi quia si quis est qui legens Moysen murmurat aduersus eum, et displicet ei lex que secundum litteram est scripta, ostendit ei Moyses petram, que est Christus, et adducit eum ad ipsum, ut inde bibat et reliciat sitim suam.



CAPUT uIII. De pugna Amalec contra Isrel.

uenit autem Amalec, et pugnabat contra Isrel in Raphidim. Dixitque Moyses ad Iosue: Elige uiros, et egressus pugna contra Amalec. Cras ego stabo in uerlice collis, habens uirgam Dei in manu mea. Fecit  Iosue ut locutus ei erat Moyses, et pugnauit contra Amalec. Moyses autem et Aaron et Hur ascenderunt super uerticem collis. Cumque leuabat Moyses manus, uincebat Isrel; sin autem paululum remisisset, superabat Amalec. Manus autem Moysi erant graues. Sumentes igitur lapidem posuerunt subter eum, in quo sedit. Aaron autem et Hur sustentabant manus eius ex utraque parte, et factum est ut manus ipsius non lassarentur usque ad occasum solis. Fugauitque Iosue Amalec et populum eius in ore gladii.  Et ecce ego stabo super cacumen collis, et uirga Dei in manu mea, Moyses dicit ad Iosue, cum preciperet pugnari aduersus Amalec. Nunc ergo uirga Dei dicitur, que primum dicta est uirga Aaron, postea uero uirga Moysi. Sicut dicitur Spiritus Elie,  qui est Spiritus Dei, cuius particeps factus est Elias. Sic illa potest dici et Dei iustitia, que nostra est, sed donata a Deo. De qua loquens Apostolus, Iudeos arguit dicens: Ignorantes Dei iustitiam, et suam iustitiam uolentes constituere , id est, tanquam a se sibi paratam. Contra quales dicit: Quid enim habes, quod non accepisti? Mystice autem ascendit Moyses in montem: iehsu contra Amalec militat, tenet uirgam Moyses, brachiaque sua in modum crucis extendit. Sic hostis, id est diabolus, uiam celestis patrie intercludere uolens, signo crucis Dominice superatur. Dum leuaret manus Moyses, uincebat Isrel. Rursum, dum inclinaret, superabat Amalec. Eleuantibus enim nobis actus nostros ad  celum, rectores tenebrarum subiiciuntur. At contra remissis orantes manibus, hoc est, conuersationem terrenam sectantes, hostis uictor insequitur. Sedet Moyses super lapidem, de quo narrauit Zacarias , qui septem habebat oculos, et in Samuelis uolumine appellatur lapis adiutorii, et utramque manum Aaron et Hur, quasi duo populi aut duo testamenta, sustentant. Aliter: Moyses sedit in lapide, cum lex requieuit in Ecclesia. Sed hec eadem lex manus graues habuit, que peccantes quosque non misericorditer pertulit, sed seuera districtione percussit. Aaron uero mons fortitudinis, Hur autem ignis interpretatur. Quem itaque mons iste fortitudinis signat, nisi Redemptorem nostrum? de quo per prophetam dicitur: Erit in nouissimis  diebus preparatus mons domus Domini in uertice montium ? Aut quis per ignem, nisi Spiritus sanctus figuratur, de quo idem Redemptor noster dicit: Ignem ueni mittere in terram? Aaron ergo et Hur graues manus Moysi sustinent, atque sustentando leuiores reddunt, quia Mediator Dei et hominum cum igne sancti Spiritus ueniens, mandata legis grauia, que dum carnaliter tenerentur, portari non poterant, tolerabiliora nobis per spiritualem intelligentiam ostendit. Quasi enim manus Moysi leues reddidit, quia pondus mandatorum legis ad uirtutem confessionis retorsit. Hanc nobis sequentis misericordie promissionem innuit, cum per prophetam dicitur: Nolo mortem peccatoris, sed ut conuertatur et uiuat . Hinc iterum sub Iude  specie unicuique peccatrici anime dicitur: Si dereliquerit uir uxorem suam, et illa recedens duxerit uirum alium, nunquid reuertetur ad eum ultra? Nunquid non polluta et contaminata erit mulier illa? Tu autem fornicata es cum amatoribus multis. Tamen reuertere ad me, dicit Dominus . Ecce paradigma turpis mulieris dedit. Ostendit quod post turpitudinem recipi non possit; sed hoc ipsum paradigma quod protulit, per misericordiam uincit, cum dicit fornicantem mulierem recipi nequaquam posse, et tamen ipse fornicantem animam, ut recipiat, exspectat. Pensemus pondus tante pietatis. Dicit quod fieri non potest, et demonstrat quia hoc ipse facere etiam contra morem potest. Ecce uocat et inquinatos denuntiat, etiam hos amplecti querit a quibus  desertum esse se queritur. Inflexit ergo ad misericordiam duritiam legis, quia quos iuste ille damnat, ipse misericorditer liberat: Dixit autem Dominus ad Moysen: Scribe hoc ad monimentum in libro, et trade auribus Iosue. Delebo enim memoriam Amalec sub celo. Aedificauitque Moyses altare, et uocauit nomen eius, Dominus exaltatio mea. Iubet Dominus bellum ceptum contra Amalec in libro conscribi, et tradi auribus Iosue, predicitque quod deleturus sit memoriam Amalec. Quid hoc significat nisi quod omnipotens Deus per legem, cuius typum Moyses tenet, de Saluatore nostro prenuntiat quod ipse deleturus sit memoriam hostium spiritualium, atque sancte Ecclesie lesione compescens demersurus sit eos in  profundum abyssi, hostes uidelicet illos de quibus Propheta dicit: Periit memoria eorum cum sonitu, et Dominus in eternum permanet ? Et ut ostenderet militibus Christi, nullo tempore pigritie inertia esse torpendum, sed semper paratos esse ad prelium, paulo post subdidit dicens: Quia manus solius Domini, et bellum Dei erit contra Amalec a generatione in generationem. Manus solius Domini et bellum Dei contra Amalec est, id est, contra malignos spiritus, qui sanguinolenta et corruptibilia opera semper sitiunt. Interpretatur enim Amalec populus bruchus, uel populus lingens sanguinem. Cum Christus in membris suis, hoc est sanctis, uiriliter et sine cessatione in presenti tempore contra spirituales nequitias preliatur; a generatione uidelicet  in generationem, id est, usque ad finem mundi, quando perfecte uictoria perpetrata sancti cum triumpho ad celeste regnum comitantes regem suum Christum, intrabunt, regnum et ipsi accepturi perpetuum; tunc et illud ueraciter impletur quod Apostolus dicit: Absorpta est mors in uictoria. Et alibi scriptum est: Mors, inquit, ultra iam non erit, neque luctus neque clamor, quia prima abierunt .



CAPUT IX. De aduentu Iethro cognati Moysi in desertum cum uxore et filiis Moysi; et de consilio quod dedit Moysi pro labore iurgiorum leuigando.

Cumque audisset Iethro sacerdos Madian cognatus Moysi omnia, que fecerat Dominus Moysi et Isrel populo suo, eo quod eduxisset Dominus Isrel de  Aegypto, tulit Sephoram uxorem Moysi, quam remiserat, et duos filios eius, quorum unus uocabatur Gersam, dicente patre: Aduena fui in terra aliena. Alter uero Eliezer, Deus enim ait patris mei adiutor meus, et eruit me de gladio Pharaonis. uenit ergo Iethro cognatus Moysi, et filii eius et uxor ad Moysen in desertum, ubi erat castra metatus iuxta montem Dei. ueneruntque Aaron et omnes senes Isrel, ut comederent panem cum eo coram Domino . [Ex Augustino.] Queritur, ubi ante Deum, quando nec tabernaculum fuit, nec arca testamenti, que postea sunt instituta? Neque enim et hic de futuro dictum accipere possumus, sicut dictum est de manna, quod positum est in uase aureo. Ergo ante Deum id accipere debemus factum. Ubi enim non Deus? Altero  autem die sedit Moyses, ut iudicaret populum; qui assistebat Moysi de mane usque ad uesperam. Quod cum uidisset cognatus eius, omnia scilicet que agebat populo, ait: Quid est hoc, quod facis in plebe? Cur solus sedes, et omnis populus prestolatur de mane usque ad uesperam? Cui respondit Moyses: uenit ad me populus querens sententiam Dei; cumque acciderit eis aliqua disceptatio, ueniunt ad me, ut iudicem inter eos et ostendam precepta Dei et leges eius.  Queri potest quomodo ista Moyses dixerit, cum lex Dei adhuc nulla conscripta esset, nisi quia lex Dei sempiterna est, quam consulunt omnes pie mentes: ut quod in ea inuenerint, uel faciant, uel iubeant, uel uetent, secundum quod illa incommutabili ueritate  preceperit. Nunquid enim Moyses, quamuis cum illo loqueretur Deus, per singula credendum est quod consulere soleret Deum, si quid esset in disceptationibus tante multitudinis, que illum in hoc iudicandi negotio a mane usque ad uesperam detinebat? Et tamen nisi sue menti presidentem Dominum consuleret, legemque eius sapienter attenderet, quid iustissimum iudicare inter disceptantes posset, non inueniret. At ille: Non bonam, inquit, rem facis. Stulto labore consumeris et tu et populus iste, qui tecum est. Ultra uires tuas est negotium. Solus illud non poteris sustinere: sed audi uerba mea atque consilia, et erit Dominus tecum. In eo quod Iethro consilium dat generi suo Moysi, ne occupatus iudiciis populi, et ipse et populus consumeretur consummatione intolerabili,  prima questio est, cur hoc Deus famulum suum, cum quo ipse tanta et talia loquebatur, ab alienigena passus est admoneri. In quo Scriptura nos admonet, per quemlibet hominem detur consilium ueritatis, non debere contemni. uidendum etiam ne forte ibi uoluerit Deus ab alienigena admoneri Moysen, ubi et ipsum posset tentare superbia. Sedehat enim iudiciaria sublimitate. Nam hunc sensum indicat, cum ipse Iethro eos eligere iussit ad iudicandas causas populi, qui odissent superbiam. Deinde quam sit obseruandum, quod alibi Scriptura dicit: Fili, ne in multis sint actus tui , satis et hic apparet. Deinde uerba Iethro dantis consilium Moysi, consideranda sunt. Dicit enim: Nunc itaque audi me, et consilium dabo tibi, et erit Deus  tecum. Ubi mihi uidetur significare nimis intentum humanis actionibus animum, Deo quodammodo uacuari, quo sit tanto plenior, quanto in superna atque eterna liberius extenditur. Sequitur: Esto tu populo in his, que ad Deum pertinent, ut referas, que dicuntur ad eum, ostendasque populo ceremonias et ritum colendi, uiamque per quam ingredi debeant, et opus quod facere. Prouide autem de omni plebe uiros potentes et timentes Deum, in quibus sit ueritas, et qui oderint auaritiam: et constitue ex eis tribunos et centuriones, quinquagenarios et decanos, qui iudicent populum omni tempore. Quidquid autem maius fuerit, referant ad te, et ipsi minora tantummodo iudicent; leuiusque tibi sit partito in alios onere. Si hoc feceris, implebis imperium Domini, et precepta eius poteris  sustentare; et omnis hic populus reuertetur cum pace ad loca sua. Quod uero adiungit et dicit, esto tu populo in his que ad Deum, et referes uerba eorum ad Deum, et testaberis illi precepta Dei et legem eius, et demonstrabis illis uias in quibus ambulabunt in eis, et opera que faciant, cum populo uniuerso hec agenda esse demonstrat. Non enim ait uniuscuiusque uerba referre ad Deum, sed uerba eorum: cum supra dixisset: Esto tu populo in his que ad Deum sunt. Post hec admonet, ne singulorum negotia que inter se habent, deserantur: electis uidelicet potentibus uiris, Deum colentibus, iustis, et qui oderint superbiam: quos constitueret super millenos; alios super centenos; alios super  quinquagenos: alios super denos. Sic et ab ipso Moyse remouit graues et periculosas occupationes; nec istos grauauit, quandoquidem ipsi mille haberent unum super se, et sub illo haberent alios decem; et sub eis alios uiginti, et sub his alios centum; ut uix aliquid ad singulos quosque prepositos peruenire, quod iudicare necesse haberent, insinuantur. Hic etiam humilitatis exemplum, quod Moyses cum quo Deus loquebatur, non fastidiuit neque contempsit alienigene soceri sui consilium: quanquam et ipse Iethro cum Isrelita non fuisset, utrum inter uiros Deum uerum colentes, religioseque sapientes habendus sit, quemadmodum et Iob, cum ex ipso populo non fuisset, merito queritur, imo credibilius habetur. Ambigue quippe posita sunt uerba: uel utrum  sacrificauerit Deo uero in populo eius, quando uidit generum suum; uel utrum eum adorauerit ipse Moyses, quanquam de adoratione, etiam si expresse positum esset, honor uideretur socero redditus eo modo, quo solet hominibus honorificentie causa exhiberi: a patribus, sicut de Abraham scriptum est, quod adorauerit filios Heth . Quos autem dicat grammato isagogas post decuriones, non facile sciri potest, quoniam hoc nomen in nullo usu habemus uel officiorum uel magisteriorum; nam quidam doctores interpretati sunt, ut intelligantur magistri litterarum, qui introducunt in litteras, sicut resonat Grecum uocabulum. Hic sane significatur ante legem datam, quod habuerint Hebrei litteras, que a quo ceperint esse, nescio utrum ualeat indagari.  Non nullis enim uidetur, a primis hominibus eas cepisse et perductas esse ad Ne, atque inde ad parentes Abrahe, et inde ad populum Isrel. Sed unde hoc probari possit, ignoro.  Hoc magne admirationis est, ut diximus, quod Moyses propheta Deo plenus, qui cum Domino facie ad faciem loquebatur, ab homine gentili consilium accepit, ut faceret omnia quecumque diceret ille: nisi ut formam humilitatis populorum principibus daret, et futuri sacramenti designaret imaginem. Sciebat enim futurum quandoque quod populum ex gentibus congregatum, ea que in lege deerant, eo suggerente compleantur; bonumque et spiritualem intellectum, afferret ad legem Dei; et sciebat quia audiret eumdem populum  lex, et faceret omnia quecunque diceret; legisque diminutio suggerente Euangelio compleretur.



CAPUT X. De aduentu filiorum Isrel ad montem Sinai: ubi mandauit populo per Moysen, ut essent parati in diem tertium.

Mense tertio egressionis Isrel de terra Aegypti, in die hac, uenerunt in solitudinem Sinai. Nam profecti de Raphidim, et peruenientes usque in desertum Sinai, castra metati sunt in eodum loco; ibique Isrel fixit tentoria e regione montis. Moyses autem ascendit ad Deum uocauitque eum Dominus de monte et ait: Hec dices domui Iacob, et annuntiabis filiis Isrel, etc. .  Accessit itaque post hec  populus quadragesima septima die egressionis Isrel ex Aegypto ad montem Sina; ibique Moyses ascendit ad Deum, et Dominus ad eum descendit. Si quid est moraliter quod Moyses in montem ascendit et Dominus in montem descendit? Mons quippe, altitudo contemplationis nostre est, in qua ascendimus; ut ad ea que ultra infirmitatem nostram sunt, intuenda subleuemur. Sed in hanc Dominus descendit, quia sanctis multis proficientibus parum de se aliquid eorum sensibus aperit.

uos ipsi uidistis que fecerim Aegyptiis: quomodo portauerim uos super alas aquilarum, et assumpserim mihi. Alas aquilarum, doctrinas mystice appellat duorum Testamentorum. Bene ergo Scriptura sacra pennis aquilarum assimilatur, que nos ab infimis  suis exhortationibus eleuant, et suis consolationibus portant, suisque documentis semper ad ardua opera uirtutum, et ad celestia premia prouocant. Si ergo audieritis uocem meam, et custodieritis pactum meum, eritis mihi in peculium de cunctis populis. Mea est enim terra omnis; et uos eritis mihi regnum et gens sancta. Hoc laudis testimonium quondam antiquo Dei populo per Moysen datum est, quod postea recte gentibus dat apostolus Petrus dicens: uos autem genus electum, regale sacerdotium: gens sancta, populus acquisitionis , quia in Christum uidelicet crediderunt qui uelut lapis angularis, in eam quam in se Isrel habuerat salutem, gentes adunauit. Quas genus electum uocat propter fidem: ut distinguat ab eis qui lapidem uiuum reprobando,  facti sunt ipsi reprobi. Regale autem sacerdotium, quia illius corpori sunt uniti, qui rex summus et sacerdos est uerus, regnum suis tribuens ut rex et ut pontifex, eorum peccatum sui sanguinis hostia mundans. Regale sacerdotium eos nominat, ut et regnum se parare perpetuum et hostias immaculate conuersationis Deo semper offerre meminerint. Gens quoque sancta et populus acquisitionis uocantur, iuxta id quod apostolus Paulus prophete exponens sententiam dicentis: Iustus autem meus ex fide uiuit . Quod si subtraxerit se, non placebit anime mee. Nos autem non sumus, inquit, subractionis filii in perditionem: sed fidei, in acquisitionem anime. Et in Actibus Apostolorum. uos, ait, Spiritus sanctus posuit episcopos regere Ecclesiam Domini, quam acquisiuit  sanguine suo . Populus ergo acquisitionis facti sumus in sanguine nostri Redemptoris: quod erat quondam populus Isrel redemptus sanguine agni de Aegypto.

uenit Moyses, et conuocatis maioribus natu populi, exposuit omnes sermones quos mandauerat Dominus. Responditque uniuersus populus simul: Cuncta que locutus est Dominus, faciemus. Cumque retulisset Moyses uerba populi ad Dominum, ait ei Dominus: Iam nunc ueniam ad te in caligine nubis, ut audiat me populus loquentem ad te, et credat tibi in perpetuum. Per caliginem et omne quidquid tenebrosum in decessu Dei erat, littera legis designatur; per montem uero et omne quidquid ibi splendidum fuit,  sensus spiritualis demonstratur. Omne leue et lucidum ad fideles pertinet: omnis autem terra et tenebrositas, ad infideles terrendos. Ideo autem lex cum terrore datur, ut populus carnalis Deum timeret, et legem eius cum reuerentia conseruaret.

Nuntiauit ergo Moyses uerba populi ad Dominum, qui dixit ei: uade ad populum et sanctifica eos hodie et cras; lauentque uestimenta sua, et sint parati in diem tertium. Die enim tertio, descendet Dominus coram omni plebe super montem Sinai. Hac quidem die reperitur dari lex, que in tabulis lapideis scripta est digito Dei: sicut consequentia docent. Dies autem iste tertius apparet tertii esse mensis ab exitu ex Aegypto. Ex die ergo quo pascha fecerunt, id est, agnum immolauerunt et ederunt, qui  fuit quartus decimus primi mensis, usque ad istum quo lex datur, dies quinquaginta numerantur: decem et septem scilicet primi mensis: reliqui ab ipso XIu, deinde omnes XXX secundi mensis, qui fiunt XLuII. Et tertius tertii mensis, qui est a solemnitate occisi agni quinquagesimus. Ac per hoc in ista umbra futuri secundum agni immaculati diem festum, sicut quinquagesimo die lex data est, que conscripta est digito Dei, ita ipsa ueritate Noui Testamenti, a festiuitate agni immaculati Christi Iesu, quinquaginta dies numerantur: ut Spiritus sanctus de altissimis datus est. Digitum autem Dei esse Spiritum sanctum supra iam diximus teste Euangelio. Quod autem Dominus precepit Moysi, ut populum sanctificet hodie et cras, utque ipsi lauent uestimenta sua, et sint parati  in diem tertium, mystice significat quod omnis qui ad conspectum Dei peruenire desiderat, sanctificare se debet, id est, sana fide et digna conuersatione preparare; et uestimenta sua lauare, id est, opera sua mundare; in presenti uidelicet et in futuro tempore, quod significat hodiernus et dies crastinus: quatenus ad gloriam resurrectionis et immortalitatis Dominice pertingere possit. Hoc quoque insinuat dies tertius, quia Christus die tertia a mortuis resurrexit. Constituesque terminos populo per circuitum et dices: Cauete ne ascendatis in montem, nec tangatis fines illius. Omnis qui tetigerit montem, morte morietur. Manus non tanget eum: sed lapidibus opprimetur, aut confodietur iaculis: siue iumentum fuerit, siue homo, non uiuet. Quid est quod legem daturus  Dominus, in igne fumoque descendit, nisi quia humiles per claritatem sue ostensionis illuminat, et superborum oculos per caliginem erroris obscurat? Prius ergo mens ab appetitu glorie temporalis, atque ab omni carnalis concupiscentie delectatione tergenda est; et tunc ad aciem contemplationis erigenda. Unde et cum lex accipitur, populus a monte prohibetur; ut uidelicet qui infirmis adhuc mentibus terrena desiderant, considerare sublimia non presumant. Ubi et recte dicitur: Si bestia tetigerit montem, lapidabitur. Bestia etenim montem tangit, cum mens irrationabilibus desideriis subdita, ad contemplationis alta se erigit. Sed lapidibus percutitur, quia summa non sustinens, ipsis superni ponderis ictibus necatur. Qui  ergo culmen apprehendere perfectionis nituntur, contemplationis arcem tenere desiderant, prius se in campo operis per exercitium probent, ut sollicite sciant, si nulla iam mala proximis irrogant; si subirrogata a proximis, equanimiter portant; si obiectis bonis temporalibus, nequaquam eos letitia soluit; si subtractis, non nimio merore sauciantur, ac deinde perpendant, si cum ad semetipsos introrsus redeunt, in eo quod spiritualia rimantur, nequaquam secum rerum corporalium umbras trahunt: uel fortasse tractas, manu discretionis abigunt, si incircumscriptum lumen uidere cupientes, cunctas circumscriptionis sue imagines deprimunt: et in eo quod super se contingere appetunt, uincunt quod sunt.

 Cum ceperit clangere buccina, tunc ascendant in montem. Quid est quod prius prohibet populum ne ascendat in montem, nec tangat fines illius, minaturque transgressoribus mortem, nunc autem iubet ut quando ceperit clangere buccina, tunc ascendant in montem: nisi quod humanam audaciam compescens premit, et ad obediendum diuine iussioni, mentem erigit? Ad sonitum ergo buccine ascendere oportet in montem, quia ad sacre predicationis uocem se erigere debet ad superna, mens auditorum. Nec enim inordinate ad inuestigationem sacramentorum celestium animus pertinax se immittere debet, irrationabili motu presumptionis sue instigatus; sed ad uocationem diuinam promptus ac deuotus subsequi, quo prouocat gratiam largitoris.

 Cumque lauassent uestimenta sua, ait ad eos: Estote parati in diem tertium, nec appropinquetis uxoribus uestris. Quid est quod post lauationem uestimentorum prohibet accessum uxorum, nisi ut ostendat nobis, non sufficere ad uirtutem contemplationis, mundationem operum per penitentie lamentum, sine castitate tam corporum, quam etiam animarum? Oportet ergo ut mundemus actus nostros preteritos per compunctionem lacrymarum, et puritatem integram seruemus precordiorum, quia aliter non sufficimus ad contemplationem Dei, et ad perceptionem uere sapientie. Hinc ipsa ueritas ait: Beati mundo corde, quoniam ipsi Deum uidebunt . Et in Salomone scriptum est: Spiritus sanctus discipline effugiet fictum, et in animam maleuolam  non introibit sapientia .



CAPUT XI. De eo quod die tertio ceperant audiri tonitrua, micare fulgura, et nubes operire montem, clangorque buccine uehementius perstrepere, cum Dominus descendisset de monte

Iam aduenerat dies tertius et mane inclaruerat; et ceperunt audiri tonitrua, ac micare fulgura, et nubes densissima operire montem: clangorque buccine uehementius perstrepebat .  Quinquagesima die post actum pascha, data est lex Moysi; ita et quinquagesimo die post passionem Domini, quam pascha illud prefigurabat, datus est Spiritus sanctus promissus paracletus descendens super apostolos,  et qui cum eis erant. In centesimo uigesimo Mosaice etatis numero constitutis et diuisis linguis credentium, totus Euangelica predicatione mundus impletus est. Dicitur illic scripta lex digito Dei, et Dominus dicit de Spiritu sancto: In digito Dei eiicio demonia . Aspicit illuc cunctus populus uoces et lampades montemque fumantem, tonitrua et fulgura, clangoremque buccine perstrepentem. In uocibus namque et tonitruis, clamor predicationum intelligitur; in lampadibus, claritas miraculorum; in sonitu buccine, predicatio fortis sanctorum. Que omnia in aduentu Christi et sancti Spiritus completa sunt, quando omnes discipuli Christi in uarietate linguarum, preceptis et signis intonuerunt. Interpretatur autem Sinai rubus, quod significat  Ecclesiam, in qua et Dominus Moysi loquitur. Quod autem legem daturus Dominus, in igne fumoque descendit, hoc significat quia et fideles claritas sue ostensionis illuminat, et infideles oculos per fumum erroris obscurat. Quod uero uidetur in caligine, hoc significat quia impii qui terrena sapiunt, caliginem malitie eum descendentem, id est, in humilitate nascentem, non agnouerunt. Alias in caligine uisus, legem dedit, quia ueritatem sue legis non secuturis infidelibus, quasi per caliginem dixit, ut uidentes non uideant.

Timuit populus qui erat in castris. Cumque eduxisset eos Moyses in occursum Dei de loco castrorum, steterunt ad radices montis. Intueri libet quomodo sacra eloquia in exordiis narrationum qualitates exprimunt  terminosque causarum. Aliquando namque a positione loci, aliquando a positione corporis, ali quando a qualitate eris, aliquando a qualitate temporis signant quid de uentura actione subiiciant. A positione locorum diuina Scriptura exprimit subsequentium merita finesque causarum: sicut de Isrele dicit quia uerba Dei in monte audire non potuit, sed precepta in campestribus accepit; subsequentem nimirum infirmitatem populi indicans, quia ascendere ad summa non ualuit, sed semetipsum in infimis, neglecte uiuendo, laxauit. A positione corporis futura denuntiat, sicut in Actibus apostolorum Stephanus, Iesum a dextris uirtutis Dei stantem  se uidisse manifestat. Stare quippe pugnantis est uel iuuantis. Et recte stare cernitur,  qui in bello certaminis opitulatur. A qualitate eris res subsequens demonstratur, sicut euangelista cum predicante Domino nullos tunc ex Iudea credituros diceret, premisit dicens: Hiems autem erat . Scriptum namque est: Abundauit iniquitas, refrigescit caritas multorum . Idcirco ergo hiemis curauit tempus exprimere, ut inesse auditorum cordibus malitie frigus indicaret. Hinc est quod negaturo Petro premittitur quia frigus erat, et stans ad prunas calefaciebat se. Iam namque intus a caritatis calore torpuerat, et ad maiorem presentis uite, quasi ad persecutorum prunas, in firmitate estuante recalebat. A qualitate quoque temporis, finis exprimitur actionis; sicut non rediturus ad ueniam,  et ad traditionis perfidiam nocte Iudas exisse perhibetur, cum egrediente illo ab euangelista dicatur: Erat enim nox . Hinc enim et iniquo diuiti dicitur: Hac nocte repetunt animam tuam abs te . Anima quippe que ad tenebras ducitur, non in die repeti, sed in nocte memoratur. Hinc est quod Salomon, qui sapientiam non perseueraturus accepit, in somnis hanc et nocte accepisse describitur. Hinc est quod angeli ad Abraham meridie ueniunt; punituri autem Sodomam, ad eam uespere uenisse memorantur.

Totus autem mons Sinai fumabat, eo quod descendisset Dominus super eum in igne: et ascenderet et fumus ex eo quasi de fornace. Eratque omnis mons terribilis, et sonitus buccine paulatim crescebat in  maius et prolixius tendebatur. Quid per montem nisi ipsa nostra contemplatio designatur, in qua nos ascendimus ut ad ea que ultra infirmitatem nostram sunt uidenda subleuemur? Sed in hunc Dominus descendit, quia nobis multum proficientibus, parum de se aliquid nostris sensibus aperit; si tamen dici in illo uel parum uel aliquid potest, qui unus semper et idem intelligi particulariter non potest, et tamen a suis fidelibus participari dicitur, cum in eius substantia pars nullatenus admittatur. Sed quia hunc exprimere perfecto sermone non possumus, humanitatis nostre modulo, quasi infantie imbecillitati prepediti, eum aliquatenus balbutiendo resonamus. Sonitus inquit buccine paulatim crescebat in maius, et prolixius tendebatur. Sonitus buccine  est sermo predicatorum, qui secundum auditorum intellectum formari debet, ut cuique persone uidetur expedire. Non enim eodem tenore doctrine imbuenda est ruditas neophytorum, qua instruenda est capacitas eruditorum. Unde et Paulus quibusdam suis auditoribus dixit: Non potui loqui uobis quasi spiritualibus, sed quasi carnalibus: tanquam paruulis in Christo, lac uobis dedi, non escam, et reliqua . Et alibi: Loquimur, inquit, sapientiam inter perfectos, quam nemo principum huius seculi cognouit .

Descenditque Dominus super montem Sinai, in ipso montis uertice, et uocauit Moysen in cacumen eius. Ecce Dominus descendere in montis uerticem dicitur, et uocare Moysen in cacumen eius, in quo  ostenditur quod ipse Dominus profectum sanctorum suorum semper ad sublimiora et perfectiora prouocat, quibus ipse summa perfectio est, quia eius uisio perpetua consummatio est omnium uirtutum.

Quo cum ascendisset, dixit ad eum: Descende et contestare populum, ne forte uelint transcendere terminos ad uidendum Dominum, et pereat ex eis plurima multitudo. Contestatur populum Dominus, ne forte uelint transcendere terminos prestitutos ad uidendum Dominum, quia magna discretione cuique opus est, ne uelit ultra quam debet et quam possit de ipsa diuina natura rimari ac tractare conetur. Unde et Scriptura dicit: Qui maiestatem scrutatur, opprimitur a gloria . Et alibi ipsa Sapientia  dicit: Mel inuenisti, comede quod sufficit tibi; ne forte satiatus, euomas illud, et periures nomen Dei tui .

Locutusque est Dominus Moysi cunctos sermones hos: Ego sum Dominus Deus tuus, qui eduxi te de terra Aegypti, de domo seruitutis . [Ex Origene.] Omnis qui dicit se contemnere presens seculum, quod figuraliter Aegyptus appellatur, et peruerbum Dei, ut secundum Scripturas dicam translatus est, et non inuenitur quia ad seculum futurum festinat ac tendit, de huiusmodi anima dicit Deus: Ego sum Dominus Deus tuus, qui eduxi te de terra Aegypti. Non ergo hec ad illos tamen dicuntur, qui de Aegypto profecti sunt, sed multo magis ad te qui nunc audis ista; si tamen proficiscaris ex Aegypto,  et Aegyptiis ultra non seruias, dicit hec Deus: Ego sum Dominus Deus tuus qui eduxi te de terra Aegypti, de domo seruitutis. uide si non negotia seculi et actus carnis domus est seruitutis; sicut rursus e contrario, relinquere secularia et secundum Deum uiuere, domus est libertatis, sicut Dominus in Euangeliis dicit: Si permanseritis in uerbo meo, uos agnoscetis ueritatem, et ueritas liberabit uos . Ergo Aegyptus domus est seruitutis, Iudea uero et Ierusalem domus est libertatis. Audi et Apostolum de his secundum sapientiam que ei in mysterio data fuerat, pronuntiantem: Que autem sursum est, inquit, Ierusalem, libera est, que est mater omnium nostrum . Sicut ergo Aegyptus ista terrena prouincia filiis Isrel domus dicitur seruitutis,  ad comparationem Iudee et Ierusalem que eis domus efficitur libertatis, ita ad comparationem celestis Ierusalem, que, ut ita dicam, mater est libertatis, totus hic mundus, et omnia que in mundo sunt, domus est seruitutis. Et quoniam de paradiso libertatis pro pena peccati ad huius mundi uentum fuerat seruitutem, idcirco primus sermo decalogi, id est prima mandatorum Dei uox, de libertate profertur dicens: Ego sum Dominus Deus tuus, qui eduxi te de terra Aegypti, de domo seruitutis. Hanc uocem in Aegypto positus audire non poteras, etiamsi tibi iniungatur ut Pascha facias, etiamsi accingaris lumbos et sandalia accipias in pedibus, etiamsi uirgam teneas in manu, et azyma cum amaritudine comedas. Et quid dico, in Aegypto positus hec audire  non poteras? Sed ne inde quidem profectus, in prima statim mansione hec audire potuisti, nec in secunda nec in tertia, nec cum transieris mare Rubrum, etiamsi ad Maram ueneris, et fuerit tibi amaritudo in dulcedinem uersa; etiamsi in Elim ueneris ad duodecim fontes aquarum et septuaginta arbores palmarum; etiamsi Raphidim preterieris, ceterosque profectus ascenderis, nondum ad eiuscemodi uerba idoneus iudicaris, sed cum ueneris ad montem Sina. Multis ergo ante laboribus peractis, multis erumnis et tentationibus superatis, uix aliquando mereberis precepta suscipere libertatis, et audire a Domino: Ego sum Dominus Deus tuus, qui eduxi te de terra Aegypti, de domo seruitutis. uerum hic  sermo nondum sermo mandati est, sed qui sit qui mandat ostendet. Nunc ergo uideamus quod sit initium decem mandatorum legis, et si non occurrimus omnia initia, saltem, prout Dominus dederit, explicemus.



CAPUT XII. Sermo Dei ad populum, decalogum legis proferens.

Primum ergo mandatum est: Non erunt tibi dii alii preter me; et post hec sequitur: Non facies tibi sculptile, neque omnem similitudinem que est in celo desuper, et que in terra deorsum, nec eorum que sunt in aquis sub terra. Non adorabis ea neque coles . [Ex Origene.] Hinc puto et apostolum Paulum sumpsisse illud quod ad Corinthios scribit dicens: Siquidem sunt qui dicuntur dii, siue  in celo siue in terra . Et addidit: Sicut et sunt dii multi et domini multi; sed nobis unus Deus Pater, ex quo omnia et nos ab isto; et unus Dominus iehsu Christus, per quem omnia et nos per ipsum. Tale etenim est quod dicit: Licet sint multi domini qui aliis gentibus dominentur, et dii multi qui ab aliis colantur, sed nobis unus est Deus et unus Dominus. Non facies tibi idolum: neque omnem similitudinem eorum que sunt in celo, uel que in terra, etc. Aliud ergo est facere idolum, aliud similitudinem. Et siquidem Dominus nos ad ea que dicenda sunt, illuminare dignetur, ego sic arbitror accipiendum quod, uerbi causa, si quis in quolibet metallo auri, uel argenti, uel ligni, uel lapidis, faciet speciem quadrupedis alicuius, uel serpentis, uel  auis, et statuam illam adorandam, non idolum, sed similitudinem fecit: uel etiam si picturam ad hoc ipsum statuat, nichilominus similitudinem fecisse dicendus est. Idolum uero facit ille qui, secundum Apostolum dicentem quia idolum nichil est, facit quod non est. Quid est autem quod non est? Species quam non uidit oculus, sed ipse sibi animus pingit. uerbi gratia, ut si quis humanis membris caput canis aut arietis formet, uel rursum in uno hominis habitu duas facies fingat, aut humano pectori postremas partes equi et piscis adiungat. Hec et his similia qui facit, non similitudinem, sed idolum facit. Facit enim quod non est, nec habet aliquid simile sui; et idcirco hec sciens Apostolus dicit quia idolum nichil est in mundo. Non enim aliqua ex rebus  exstantibus assumitur species, sed quod ipsa sibi otiosa mens et curiosa reperit. Similitudo uero, cum aliquid ex his que sunt uel in celo uel in terra uel in aquis, formatur sicut superius diximus. uerumtamen non sicut de his que in terra sunt uel in mari similitudinibus, in promptu est pronuntiare. Ita etiam de celestibus, nisi quis dicat de sole et luna et stellis hoc posse sentiri, et horum namque formas exprimere gentilitas solet. Sed quia Moyses eruditus erat in omni sapientia Aegyptiorum, etiam ea que apud illos erant in occultis et reconditis prohibere cupiebat.

Ego enim sum Dominus Deus tuus, Dominus zelans. uide benignitatem Dei, quomodo ut nos doceat et  perfectos faciat, ipse fragilitatem humanorum non recusat affectuum. Quis enim audiens Deum zelantem, non continuo miretur, et humane fragilitatis uitium putet? Sed omnia propter nos et agit et patitur Deus: et ut possimus edoceri, notis et usitatis nobis affectibus loquitur. uideamus ergo quid est quod dicit, quia Dominus zelans ego sum. Sed ut contemplari facilius possint diuina de humanis, secundum ea que superius disseruimus, doceamus exemplis. Omnis mulier aut sub uiro est et subiecta est legibus uiri, aut meretrix, et utitur libertate peccandi. Qui ergo ingreditur ad meretricem, scit se ad eam ingressum esse mulierem, que prostituta est, et cunctis uolentibus patet; et ideo indignari non potest, si cum ea etiam alios uideat amatores.  Qui uero legitimo utitur matrimonio, non patitur uti uxorem potestate peccandi, sed accenditur zelo ad castitatem matrimonii conseruandam, quo possit ex ea fieri legitimus pater. Hoc ergo exemplo intelligamus omnem animam, aut prostitutam esse demonibus, et habere plurimos amatores, ita ut intret ad eam modo quidem spiritus fornicationis; illo discedente, intret spiritus auaritie; post hunc ueniat superbie spiritus, inde ire, inde inuidie, post etiam, uane glorie; aliique cum eis plurimi. Isti omnes ita cum infideli anima meretricantur, ut alter alteri non inuideant: nec zelotypia moueantur ad inuicem. Et quid dico quod alter alterum non excludat? Imo et inuitant se inuicem et sponte conuocant: sicut paulo ante iam diximus, quod in Euangelio scriptum  est de illo spiritu qui exiit ab homine, et regressus adduxit secum septem alios nequiores se spiritus , ut in una anima simul habitarent. Sic ergo nullam zelotypiam amatorum suorum patitur anima que demonibus prostituta est. Si uero legitimo coniuncta sit uiro, illi uiro cuius matrimonio Paulus animas coniungit et sociat, sicut et ipse dicit, Statui enim uos uni uiro, uirginem castam exhibere Christo . Et de quo in Euangeliis scriptum est, quia rex quidam fecit nuptias filio suo . In huius ergo uiri nuptias cum se anima dederit, et legitimum cum eo sortita fuerit matrimonium, etiamsi fuit aliquando peccatrix, etiamsi meretricata est, tamen si se huic uiro tradidit, ultra eam peccare non patitur: non potest ferre ut rursum anima que  se sortita est uirum, alludat adulteris; excitatur super eam zelus eius, defendit coniugii castitatem. Et zelans dicitur Deus, quia animam sibi mancipatam non patitur demonibus admisceri. Alioquin, si eam uiderit temerantem iura coniugii, et occasiones querere ad peccatum, tunc, ut scriptum est, dat ei libellum repudii, et dimittit eam dicens: Ubi est libellus repudii matris uestre, quo dimisi eam ? Quibus etiam addit et dicit: Ecce peccatis uestris uenundati estis, et propter iniquitates uestras, dimisi matrem uestram .

uisitans iniquitatem patrum in filiis in tertiam et quartam generationem eorum, qui oderunt me; et faciens misericordiam in millia his qui diligunt me  et custodiunt precepta mea, etc. Nunc ergo uideamus secundum hanc quam diximus progeniem, quomodo Deus peccata patrum reddat in filios in tertiam et quartam progeniem, et in ipsos non reddat patres. Nihil enim de patribus dixit. Diabolus ergo quia peccandi iam modum excessit, sicut propheta dicit, quemadmodum uestimentum in sanguine concretum, non erit mundum, ita et ipse non erit mundus in hoc seculo, neque corripitur pro peccato, neque flagellatur. Omnia namque ei seruata sunt in futurum. Unde et ipse sciens sibi illud statutum tempus esse penarum, dicebat ad Saluatorem: Quid uenisti ante tempus torquere nos ? Dum ergo stat hic mundus, peccata sua non recipit diabolus, qui est peccantium pater. Redduntur autem in filios,  id est in eos quos genuit per peccatum. Etenim homines in carne positi corripiuntur a Domino, uerberantur, flagellantur. Non enim uult Dominus mortem peccatoris, sed ut reuertatur et uiuat. Et propterea benignus et misericors Dominus reddit peccata patrum in filios, ut quomodo patres, id est diabolus et angeli eius, ceterique principes mundi ac rectores tenebrarum harum , quomodo, inquam, patres isti indigni sunt qui in presenti seculo corripiantur, sed in futuro recipiunt que merentur, filii eorum, id est, quos peccare persuaserint, et qui nichilominus per ipsos asciti fuerint ad consortium societatemque peccati, hi recipiunt que gesserunt: ut purgatiores ad futurum seculum pergant,  et ultra diabolo socii non efficiantur in pena. Quia ergo misericors est Dominus, et omnes homines uult saluos fieri, propterea dicit: uisitabo in uirga facinora eorum, et in flagellis peccata eorum. Misericordiam autem meam non auferam ab eis . uisitat igitur Dominus animas et requirit, quas ipse pessimus persuasione peccati pater genuerit, et dicit ad unamquamque earum: Audi, filia, et uide, et inclina aurem tuam, et obliuiscere populum tuum, et domum patris tui . uisitat ergo tempus peccatum et commonet te: et in flagello et in uirga te uisitat pro peccato, quod tibi diabolus pater subiecit, ut reddat illud tibi in signum, id est, dum in corpore degis: et sic completur, reddi peccata patrum in sinus filiorum in tertiam et quartam  progeniem. Dominus enim zelans est et animam quam sibi despondit in fide, non uult illam permanere in contaminatione peccati, sed uult eam cito purgari, et uelociter abiicere omnes immunditias suas, sicuti forte surreptum est. Si uero permanet in peccatis et dicit, Non audiemus uocem Domini, sed facientes faciemus uoluntates nostras, et incendemus thura regine celi, sicut exprobratur per prophetam, tunc seruantur etiam ipsi ad illam Sapientie sententiam que dicit: Quoniam quidem uocabam et non audiebatis, sed irridebatis sermones meos, itaque et ego uestram perditionem irridebo . uel illa que posita est illis in Euangelio, dicente Domino: Discedite a me in ignem eternum,  quem preparauit Deus diabolo et angelis eius . Possumus et alio modo hanc sententiam intelligere, quia dicit Deus, quod uisitet iniquitatem patrum in filios in tertiam et quartam generationem, ut in his qui peccata patrum sequuntur, iuste sententie damnatio permaneat. Nam quasi iniustitia uideretur alium peccare, et alium luere peccata. Sed ex eo quod sequitur, his qui me oderunt, comminationis siue precepti scandalum soluitur. Non ideo enim puniuntur in tertia et quarta generatione, quia deliquerunt patres eorum, cum patres potius qui fuerunt peccatores puniri debuerunt; sed quia patrum exstiterunt emulatores, et oderunt Deum, hereditario malo et impietate perierunt, in ramos quoque de radice crescente. Sunt qui hoc quod nunc in Exodo  scriptum est, Reddens iniquitates patrum super filios in tertiam et quartam generationem, ita edisserant, ut ad animam humanam sententiam referant: patrem in nobis, leue punctum sensuum et incentiua uitiorum esse dicentes, filium uero si cogitatio peccatum conceperit. Nepotem, si quod cogitaueris atque conceperis, opere perpetraris. Pronepotem autem, hoc est, generationem quartam, si non solum feceris quod malum est et scelestum, sed in tuis sceleribus glorieris, secundum illud quod scriptum est: Impius cum in profundum malorum uenerit, contemnit . Quod autem iuxta Ezechielem Dominus dicit: Quid est quod inter uos parabolam uertitis in prouerbium istud in terra Isrel dicentes, Patres comederunt uuam acerbam, et dentes filiorum  obstupuerunt: uiuo ego, dicit Dominus Deus, si erit uobis ultra parabola hec in prouerbium in Isrel. Ecce omnes anime mee sunt: ut anima patris, ita et anima filii mea est. Anima que peccauerit, ipsa morietur . Manifestat quod iustus iudex unicuique secundum propria reddet merita. Sicut enim peccata filiorum non nocent patribus qui non prauum exemplum peccati filiis prebuerunt, ita peccata patrum iniquorum non redundant ad filios, si eorum imitatores in malo non fiunt; sed anima que peccauerit, ipsa morietur. Non abolitione utique substantie, sed ex eius consortii priuatione qui dicit, Ego sum uita . Et alibi loquitur: Omnis qui uiuit et credit in me, non morietur in eternum. Amen, amen dico uobis, qui sermonem  meum seruauerit, mortem non uidebit in eternum . uita enim nostra abscondita est cum Christo in Deo , quia uicturi sumus, quando Christus apparuerit uita nostra in gloria. Et implebitur illud quod scriptum est: Amen, amen dico uobis, qui sermonem meum audit, et credit ei qui me misit, habet uitam eternam, et in iudicium non uenit, sed transibit a morte in uita . [Ex Isidoro.] Primum decalogi mandatum ad Deum Patrem pertinet dum dicit:

Dominus Deus tuus, Deus unus est. Utique hec audiens, unum Deum patrem colas, et in multos fictos deos fornicationem tuam non effundas. Secundum preceptum ad filium pertinet dum dicit:

 Non assumes nomen Dei tui in uanum. Id est, ne estimes creaturam esse Filium Dei, quoniam omnis creatura uanitati subiecta est; sed credas eum equalem esse Patri, Deum deorum, uerbum apud Deum, per quem omnia facta sunt . Tertium mandatum de sabbato ad Spiritum pertinet sanctum, cuius dono requies nobis sempiterna promittitur. Nam quia Spiritus sanctus dicitur, propterea et septimum diem sanctificauit Deus. In aliis enim diebus operum, non est nominata sanctificatio, nisi in sabbato, ubi dicitur: requieuit Deus . Proinde igitur hoc mandatum pertinet ad Spiritum sanctum, tam propter nomen sanctificationis, quam etiam propter eternam requiem ad donum sancti Spiritus pertinentem. Dicitur enim ibi:

 Memento ut diem sabbati sanctifices. Sex diebus operaberis, et facies opera tua. Septimus autem dies sabbatum est Domini Dei tui: non facies omne opus. In sex dierum opere sex etatum operatio continetur. In septimo uero requies, beati illius regni tempus ostenditur, quod carnaliter Iudei celebrantes peccant: et hoc ut non nos ad fidem mendacii fallentes aptemus clamat per prophetam dicens: Neomenias et sabbata uestra odiuit anima mea . Quomodo ergo sanctificata erant sabbata illa que odiuit Deus? Illud ergo sabbatum est sanctificatum, ubi post bona huius uite opera requies nobis eterna promittitur. Ideoque quidquid agimus, si propter futuri seculi requiem facimus, ueraciter sabbatum obseruamus. Post hec precepta septenarius succedit  numerus mandatorum ad dilectionem pertinens proximi, et incipit ab honore parentum, quod tamen in ordine quartum est:

Honora patrem tuum et matrem tuam. A parentibus enim suis homo aperit oculos, et hec uita ab eorum dilectione sumit exordium. Inde hoc mandatum primum est in septem, sicut Dominus ait in Euangelio: Honora patrem tuum et matrem tuam, quod est mandatum primum . Sed quomodo primum quia quartum, nisi quia predictum est, in septenario numero, qui pertinet ad dilectionem proximi, primum est in altera tabula? Nam ideo due tabule legis date sunt. Iubetur ergo in hoc precepto filios honorare parentes, neque contumeliosos  illis existere, sed officio pietatis debitam reuerentiam prestare. Nam qui parentibus honorem deferre non nouit, quibus parcere potest qui suos odit? Quintum:

Non mechaberis, id est, ne quisquam preter matrimonii federa, aliis feminis misceatur, ad implendam suam libidinem. Nam specialiter adulterium facit, qui preter suam, ad alteram accedit uxorem. Sextum:

Non occides. Etenim non solum opere perpetrans homicidium facit, sed etiam et qui incurrit in eum esurientem uel nudum, qui mori possit nisi indumentum cibumque porrigendo subueniat, et idem homicida tenebitur. Septimum:

 Non furtum facies. Quod est uitium rapacitatis. Octauum:

Non falsum testimonium dices. Quod est crimen mendacii et falsitatis. Nonum:

Non concupisces uxorem proximi tui In hoc precepto uetat intentionem adulterine cogitationis. Nam aliud est facere aliquid tale preter uxorem, aliud appetere alienam uxorem. Ideo duo precepta sunt, Non mechaberis, et, Non concupisces uxorem proximi tui. Decimum:

Non concupisces rem proximi tui. In quo precepto damnat ambitionem seculi, et refrenat concupiscentiam rerum. Itaque horum primum prohibet subreptionem, secundum errorem, tertium interficit seculi amorem, quartum impietatem, quintum  allidit fornicationem, sextum crudelitatem, septimum rapacitatem, octauum perimit falsitatem, nonum adulterii cogitationem, decimum mundi cupiditatem.  Et notandum quia sicut decem plagis percutiuntur Aegyptii, sic decem preceptis conscribuntur tabule, quibus regantur populi Dei, et demones occidantur. Sed ad plagas decem non pertinet, quod primum factum signi causa, ut uirga in serpentem conuerteretur. Aditus enim ipse erat ad Pharaonem, quo commendabatur Moyses educturus ex Aegypto populum Dei. Nondum enim contumaces feriebantur, sed diuino signo iam terrebantur. uirga significabat regnum Dei, idemque regnum Dei esse, utique populum Dei. Serpens autem, tempus mortalitatis huius: mors enim a serpente propinata  est. Tanquam ergo cadentes de manu Domini in terram, mortales facti sunt: unde proiecta uirga ex manu serpens effecta est. Fecerunt et magi Pharaonis similiter. uirgis eorum proiectis, serpentes facti sunt: sed prius serpens Moysi, id est, uirga Moysi, deuorauit omnes serpentes magorum. Tunc demum cauda comprehensa, identidem uirga facta est: et regnum remeauit ad manum. Sunt ergo uirge magorum, populi impiorum, uicti Christi nomine: cum in eius corpus transferuntur, tanquam a serpente Moysi deuorantur, donec redeat regnum Dei ad manum Dei. Sed in fine mortalis seculi, quod significat cauda serpentis, magnum signum fiet. Audistis que debeatis desiderare; audite quid debeatis uitare.



CAPUT XIII. Comparatio decalogi ad decem plagas Aegypti.

Primum preceptum in lege de colendo uno Deo: Non erunt tibi, inquit, dii alii preter me. Prima plaga Aegyptiorum aqua conuersa est in sanguinem. Compara primum preceptum prime plage: Deum unum ex quo sunt omnia in similitudine intellige aque, ex quo generantur omnia. Quo autem pertinet sanguis, nisi ad carnem mortalem? Quid est ergo conuersio aque in sanguinem, nisi quia obscuratum est insipiens cor eorum? Dicentes enim se esse sapientes, stulti facti sunt: et commutauerunt gloriam incorruptibilis Dei in similitudinem imaginis corruptibilis hominis . Gloria incorruptibilis Dei sicut aqua: similitudo imaginis corruptibilis hominis,  sicut sanguis: et hoc quidem fit in corde impiorum, nam Deus incommutabilis manet. Neque enim quia et Apostolus dixit, Commutauerunt, ideo mutatus est Deus. Secundum preceptum: Non accipies nomen Domini Dei tui in uanum. Qui enim accipit nomen Domini Dei sui in uanum, non mundabitur. Nomen Domini nostri Iesu Christi ueritas est. Ipse enim dixit: Ego sum ueritas . ueritas ergo mandat, uanitas inquinat. Et quoniam qui loquitur ueritatem, de Deo loquitur: qui enim loquitur mendacium, de suo loquitur. ueritatem loqui, est rationabiliter loqui. uanitatem loqui, est strepere potius quam loqui. Et merito: quia secundum preceptum est dilectio ueritatis, cui contraria est dilectio uanitatis. Loquitur autem ueritas, perstrepit  uanitas. Huic precepto secundo, contrariam uidete secundam plagam. Que est illa secunda plaga? Ranarum abundantia. Habes expressam significatam uanitatem, si attendas ranarum loquacitatem. uide amatores ueritatis non accipientes in uanum nomen Domini Dei sui, loqui sapientiam inter perfectos. Etiam et inter perfectos loqui quod ipsi sapere non possunt; non est recedere a ueritate, et pergere in uanitatem. Quamuis enim imperfecti non capiant si quid paulo excelsius fuerit disputatum de uerbo Dei apud Deum per quod facta sunt omnia, possintque capere quod inter eos loquitur Paulus, tanquam inter paruulos Christi, Iesum Christum, et hunc crucifixum , non tamen illa est ueritas, et ista uanitas. uanitas autem esset, si Christum mortem  non impleuisse, sed finxisse diceremus; si uulnera illa in phantasmate fuisse, si sanguinem non uerum, sed simulatum de uulneribus emanasse; si falsas eum cicatrices tanquam post falsa uulnera demonstrasse. Cum uero ista omnia uera dicimus facta, dicemus certa, expressa, impleta credimus et predicamus. Quamuis de sublimi illius Dei incommutabili ueritate non loquamur, non tamen imus in uanitatem. Qui autem illa omnia in Christo falsa et simulata dicunt, rane sunt clamantes in palude; strepitum uocis habere possunt, doctrinam sapientie insinuare non possunt. Denique in Ecclesia loquuntur inherentes ueritati, ueritatem per quam facta sunt omnia: ueritatem uerbum carnem factum et habitare in nobis: ueritatem Christum natum de Deo:  unum de uno, unigenitum et ceternum, ueritatem accepta forma serui, natum ex uirgine Maria, passum, crucifixum, resurgentem, ascendentem, ubique ueritatem. Et quam paruulus capere non potest, ueritatem et in pane et in lacte. In pane magnorum, in lacte paruulorum. Idem quippe panis ut lac fiat, per carnem traiicitur. Qui autem huic ueritati contradicunt, et sua uanitate decepti decipiunt, rane sunt tedium inferentes auribus, non cibum mentibus. Audi denique homines rationabiliter loquentes. Non sunt loquele neque sermones, quorum non audiantur uoces eorum . Sed uoces non inanes: quia in omnem terram exiit sonus eorum: et in fines orbis terre uerba eorum. Si autem  et ranas uis e contrario intelligere, illum uersum psalmi recole: uana locuti sunt unusquisque ad proximum suum . Tertium preceptum: Memento diem sabbati sanctificare. In tertio isto precepto insinuatur quedam uocationis inditio, que est cordis tranquillitas ac mentis, quam facit conscientia. Ibi sanctificatio, quia ibi Spiritus Dei. Denique uidere uocationem, hoc est quietem. Super quem, inquit, requiescet spiritus meus, nisi super humilem et quietum et trementem uerba mea ? Inquieti ergo resiliunt a Spiritu sancto prouocatores rixarum, amatores calumniarum, seminatores contentionis, quorum precordia uanitatis sunt cupidiora quam ueritatis. Ideo inquietudine sua non ad se mittunt quietem sabbati spiritalis. Contra istorum  inquietudinem dicitur, tanquam ut sabbatum habeant in corde, sanctificationem spiritus Dei: Esto mansuetus ad audiendum uerbum, ut intelligas. Quid intellecturus sum? Deum dicentem: Cessa ab inquietudine tua; non sit tumultus quidam in corde tuo per corruptionem, uolitantibus phantasmatibus et compungentibus te. Non sit ita. Deum enim intellecturus es dicentem tibi: uacate et uidete, quoniam ego sum Dominus . Tu inquietudinem uacare non uis contentionum tuarum corruptione cecatus, exigis uidere quod non potes. Attende enim, et contrariam tertiam plagam huic precepto tertio. Sciniphes nate sunt in terra Aegypti de limo. Musce quedam sunt minutissime et inquietissime, inordinate uolitantes, in oculos  irruentes, non permittentes hominem quiescere. Dum abiguntur et irruunt, dum abiecte, rursus redeunt; sic et omnino uana phantasmata cordis contentiosorum sunt. Tenete preceptum, cauete plagam. Quartum preceptum est: Honora patrem tuum et matrem tuam. Huic contraria quarta Aegyptiorum plaga. Cynomia enim quid est? Cynomia est canina musca: Grecum uocabulum est. Caninum est parentes non agnoscere. Nihil tam caninum quam cum illi qui genuerunt, non agnoscuntur. Merito ergo ut catuli canum, ceci nascuntur. Quintum preceptum est: Non mechaberis. Quinta plaga, est mors in pecoribus Aegyptiorum. Comparemus hec. Da hominem mecari meditantem, coniugio non contentum suo, appetitum quemdam carnis in se domare non  uult, qui est nobis pecoribusque communis. Etenim concumbere et generare etiam pecudum est: ratiocinari et intelligere, humanum est. Ideo ratio que presidet in mente, motus inferiores carnis, tanquam regnans et dominans, frenare debet, non immoderate et illicite passim uagaque laxare. Ideoque ipsis pecoribus natura datum est, instituente Creatore, ut non moueantur ad feminas et ad concubitum nisi certis temporibus. Neque enim ratione se cohibet alio tempore pecus, sed omnino, ipso motu frigescente, torpescit. Homo autem ideo semper moueri potest, quia et refrenare motum potest. Tibi dominationem rationis creator dedit, tibi precepta continentie, tanquam in bestias inferiores, lora concessit.  Tenes tu quod pecus non potest. Laboras aliquantum in continendo, non laborat pecus. Sed gaudebis semper in eternitate, ad quam non peruenit pecus. Si opus fatigat, merces consoletur. Et ipsa enim patientia est interiorem motum frenare, et quod habes commune cum pecore, non tanquam pecus in omni re debes laxare. Quod si contempseris te, et imaginem Dei in qua fecit te neglexeris, uictus cupiditate insignitarum rerum, tanquam amisso homine eris pecus, non quasi conuersus in naturam pecoris, sed in hominis forma habens similitudinem pecoris; qui non audis dicentem: Nolite esse sicut equus et mulus, non habentes intellectum . Sed forte eligis tibi esse pecus, et libera uagari libidine, nulla lege appetitum carnis ad continentiam  refrenandum. Attende plagam: Si pecus es, non times, sed saltem mori times. Sextum preceptum, Non occides. Sexta plaga, pustule in corpore, et uesice bullientes et scatentes, et incendia uulnerum, et fauille fornacis. Tales sunt anime homicidales. Ardent ira, quia per iram homicidii fraternitas deperit. Ardent homines ira, ardent et gratia. Sed alius est feruor sanitatis, alius feruor ulceris. Ardentes papule per totum concepta homicidia scatent, et sanum non est; feruet, sed non de spiritu Dei. Nam et qui uult subuenire, feruet: ille precepto, iste, morbo; ille bonis operibus, iste saniei ulceribus. Si possemus uidere animas homicidarum, plus plangeremus quam putrescentia corpora ulceratorum. Sequitur:

 Non furaberis. Preceptum septimum, et plaga septima, grando in fructibus; quod contra preceptum subducis, de celo perdis. Nemo enim habet iniustum lucrum sine iusto damno. uerbi gratia: qui furatur acquirit uestem, sed celestem iudicio amittit fidem. Ubi lucrum, ibi damnum. uisibiliter lucrum, inuisibiliter damnum. Lucrum de sua cecitate, damnum de Domini nube. Neque enim aliquid sine prouidentia, karissimi: aut uere reputatis ea que patiuntur homines, dormiente Deo pati? Passim uidentur fieri hec, nubes colligi, imbres infundi, grandinem iaci, tonitruis terram concuti, coruscatione terreri, passim putantur fieri, et quasi ad diuinam prouidentiam non pertinere, contra tales cogitationes uigilat ille psalmus: Laudate  Dominum de terra. Cum laudes dicte essent de celo, dracones et omnes abyssi, ignis, grando, nix, glacies, spiritus tempestatis, que faciunt uerbum eius . Ergo qui suo malo desiderio forinsecus furantur, Dei iudicio intrinsecus grandinantur. O! si possent inspicere agrum cordis sui, profecto lugerent, dum ibi non inuenirent, quod in os mentis mitterent: et si in furto suo, inuenirent quod in auiditatem uentris mitterent, maior fames esset hominis interioris: maior fames et periculosior plaga, et grauior mors. Multi mortui ambulant, et multi facinorosi de uanis diuitiis exsultant. Denique seruum Dei Scriptura intus dicit locupletem. Absconditus, inquit, cordis uestri homo, qui est ante Deum  diues, non ante homines diues . Ubi Deus uidet, ibi diues. Quid ergo tibi prodest? ubi homo non uidet, furaris: et ubi Deus uidet, grandinaris. Octauum preceptum: Falsum testimonium non dices. Octaua plaga, locusta, animal dente noxium. Quid autem uult falsus testis, nisi nocere mordendo, et consumere mentiendo? Denique admonens homines Dei Apostolus ne se falsis criminationibus appetant, Si mordetis, inquit, et comeditis inuicem, uidete ne ab inuicem consumamini . Nonum preceptum: Non concupisces uxorem proximi tui. Nona plaga, dense tenebre. Etenim est quedam mechia contra quam supra preceptum datum est, etiam non appetenda castitate uxoris aliene. Mechus est enim, et qui mouetur ad uxorem alienam,  tantum quia non contentus est sua. Iam uero non solum post suam peccare, sed etiam alienam attentare, uere dense sunt tenebre. Nihil enim sic dolet in corde patientis, et qui hoc facit alteri, nichil sic uult pati; ad aliena paratior est omnis homo. Hoc autem nescio utrumne est, qui tolerabiliter ferat odiens has tenebras ista facientium, talia concupiscentium, uere excecantur furore horribili. Furor enim indomitus est conculcare uiri uxorem. Decimum preceptum est: Non concupisces ullam rem proximi tui: non pecus, non possessionem, non subiugium, non aliquid omnino proximi tui concupiscas. Huic mala plaga contraria est decima, mors primogenitorum. In qua plaga cum comparationem quamdam quero, nichil mihi interim occurrit. Fortassis  occurrat melius diligentiusque inquirentibus, nisi quia omnes res quas habet, heredibus seruare reprehenditur. Hic autem clamat, qui rem proximi sui concupiscit, et qui furto aufert, et qui furatur aliquid proximo, non potest nisi rem proximi furari. Sed de furto iam superius preceptum est, ubi intelligas et rapinam. Non enim de furto preciperet, et de rapina taceret Scriptura, nisi te intelligere uoluisset, quia si penale est clanculo auferre, multo maioris pene est uiolenter eripere. Auferre ergo uolens, siue occulte, siue palam, habet preceptum suum; concupiscere rem proximi, quod notat Deus in corde, etiamsi iustam ibi successionem queras, non licet. Denique qui uolunt res alienas tanquam iuste possidere, heredes se querunt fieri a morientibus.  Quid enim tam iustum uidetur quam rem sibi derelictam possidere, et habere iure communi? Quid apud te facit homo? dimissum est mihi, hereditatem consecutus sum, testamentum lego; nichil uidetur iustius ista uoce auaritie. Tu laudas quasi iure possidentem, Deus damnat iniuste concupiscentem. uide qualis es qui optas te ab aliquo heredem fieri. Non uis ut habeat heredes. In heredibus autem nichil carius primogenito; proinde in primogenitis tuis puniris, qui concupiscendo res alienas, id quod tibi iure non debebatur, quasi iuris umbra perquiris. Et facile est quidem fratres corporaliter amittere primogenitos. Moriuntur enim homines, siue ante parentes suos, siue post parentes suos mortui,  moriuntur. Illud molestum est, ne per hanc occultam et iniustam concupiscentiam primogenita cordis tui perdas. Primogenitus enim in nobis imaginem habet gratie Dei. Nouus natus, prior natus, inter omnes tanquam natos cordis nostri, primogenita fides est. Nemo enim bona operatur nisi fides precesserit. Omnia opera tua bona, filii tui sunt spirituales. Sed inter hos tibi primogenita est fides. Quisquis rem alienam occulte concupiscis, interius fidem perdis. Eris enim primo sine dubio simulator obsequens, non caritate sed fraude, ueluti amans eum a quo te cupis fieri heredem. Amando eum mori queris, et ut in re eius te uideas possessorem, illi inuides successorem.



CAPUT XIu.  De eo quod perterritus est populus, uisionis magnitudinem non ferens.

Cunctus autem populus uidebat uoces et lampades et sonitum buccine, montemque fumantem . Solet queri quomodo populus uidebat uocem, cum uox non ad uisum, sed potius ad auditum pertinere uideatur. Sed modo aliquo, ueluti dicam: uideatur de omnibus que a me dicta sunt. Sic uidere solet pro generali sensu poni, non solum corporis, uerum etiam animi. Unde est illud: Cum uidisset Iacob quia sunt esce in Aegypto ; unde utique absens erat. Quanquam nonnulli, uidere uocem, nichil aliud esse arbitrati sunt, quam intelligere: qui uisus est mentis. Cum uero hic breuiter dicendum esset quod populus uidebat uocem et lampades, et uocem  tube et montem fumantem, questio maior oriretur quomodo audiebat lampades et montem fumantem, quod pertinet ad sensum uidendi, nisi quis dicat nec tam breuiter fuisse dicendum, ut totum diceretur: audiebat uocem et uidebat lampades, et audiebat uocem tube, et uidebat montem fumantem? Duo quippe genera uocis erant de nubibus, sicut tonitrua et tuba: si tamen ipsam dixit uocem, que de nubibus edebatur, ac per hoc melius in his que ad sensum audiendi pertinebant, generalis sensus est positus, hoc est uidendi; cum breuiter totum uellet Scriptura complecti, quam ut in his que pertinent ad uidendi sensum, subintelligeretur auditus: quo more loqui non solemus. Nam uide quid sonet, solemus dicere: audi quid luceat, non solemus.

 Et perterriti ac pauore concussi, steterunt procul, dicentes Moysi: Loquere tu nobis, et audiemus: non loquatur  nobis Deus, ne forte moriamur. Multum et solide significatur ad uetus Testamentum timorem potius pertinere, sicut ad Nouum dilectionem: quanquam et in ueteri Nouum lateat, et in Nouo uetus pateat. Quomodo autem tali populo tribuatur uidere uocem Dei, si hoc accipiendum est intelligere, cum sibi loqui Deum timeant ne moriantur, non satis elucet



CAPUT Xu. Responsio Moysi ad filios Isrel.

Et ait Moyses ad populum: Nolite timere. Ut enim probaret uos, uenit Deus; et ut terror illius esset in uobis, et non peccaretis. Stetitque populus de longe. Moyses autem accessit ad caliginem in qua erat Deus . Sic illi cohibendi fuerant a peccatis,  utique timendo ne penas sensibiles paterentur, quia nondum poterant amare iustitiam; et in hoc erat illis tentatio a Domino, qua probantur; ut appareret cuiusmodi essent: non ut Deo noti fierent, quem non latebat qualescunque essent; sed ut inter se ac sibimet. Multum tamen istis terroribus Testamenti ueteris, differentia commendatur, quod etiam in Epistola ad Hebreos aptissime dictum est. Moyses autem intrauit in nebulam ubi erat Deus, id est, ubi expressiora fiebant signa quibus cognoscitur Deus. Nam quomodo nebula erat cui celi celorum non sufficiunt, nisi quemadmodum nusquam non est, qui in loco nullo est? In sacro eloquio intelligentie magna discretio est. Sepe enim in quibusdam locis illius et historia seruanda est et allegoria: et sepe  in quibusdam sola exquirenda est allegoria; aliquando uero sola necesse est ut teneatur historia. Nam in quibusdam locis, sicut diximus, historia simul tenenda est et allegoria: et ut tardiores pascantur per historiam, et uelociores ingenio per allegoriam. Unde cum loquente Deo populus lampades et sonitum buccine et montem fumigantem cerneret, perterritus petiit ut eis per Moysen Dominus loqueretur. Scriptum est: Stetit populus de longe: Moyses accessit ad caliginem in qua erat Deus. Turba quippe populi, allegoriarum caliginem non ualet penetrare, quia ualde paucorum est, spiritualem intellectum rimari. Quia enim mentes carnalium sola sepe historia pascuntur, loquente Deo, stetit populus de longe. Quia uero spirituales quique allegoriarum nubem penetrant,  ut spiritualiter Dei uerba cognoscant, Moyses accessit ad caliginem, in qua erat Deus.



LIBER TERTIUS.



PRAEFATIO.


In priore quidem libro, quem ab exitu filiorum Isrel de Aegypto inchoamus, circa finem de traditione legis in monte Sinai commemoratum est. Sed quia propter fastidium lectoris deuitandum, ibidem terminum predicti libri fieri censuimus, presentem librum de his que restant, ex mandatis Domini atque iudiciis datis per Moysen populo Isrel, texendum esse decreuimus, ut sicut coniunguntur precepta  preceptis, ita expositionis eorumdem continuentur libri.



CAPUT PRIMUM. Precepta iuris, que constituit Dominus in monte Sinai, loquens ad Moysen.

Dixit preterea Dominus ad Moysen: Hec dices filiis Isrel: uos uidistis quod de celo locutus sum uobis. Non facietis uobis deos argenteos, nec deos aureos facietis uobis. Altare de terra facietis mihi,  et offeretis super eo holocausta et pacifica uestra, oues uestras et boues. In omni loco in quo memoria fuerit nominis mei, ueniam ad te et benedicam tibi, et cetera.  Quod autem dictum est, Non facietis uobis deos argenteos et deos aureos, repetitur quod in primo precepto inculcatum est. Et ex diis argenteis et aureis, utique omnia simulacra intelliguntur, ut est illud in Psalmo: Simulacra gentium, argentum et aurum . Quod autem additur, Altare de terra facietis mihi, ostendit ob hoc tantummodo interdictis simulacris altare esse concessum fieri de terrena materia, ut uni Deo hostie et sacrificia in eo offerrentur. Mystice autem, altare de terra Deo facere, est incarnationem Mediatoris sperare. Tunc quippe a Deo nostrum  munus accipitur, quando in hoc altari nostra humilitas, id est, super Dominice incarnationis fidem posuerit, quidquid bene operatur. In altari ergo de terra oblationum munus accipimus, si actus nostros Dominice incarnationis fide solidamus. Deinde adiecit: Quod si altare lapideum feceris mihi, non edificabis illud de sectis lapidibus. Si enim leuaueris super illos cultrum, polluetur. Secti lapides hi sunt qui unitatem scindunt ac diuidunt semetipsos a societate fraterna, per odium uel schismata. Tales in corpore suo non recipit Christus, cuius corporis figuram altaris illius constructio obumbrat. Isti uero non secti lapides ex quibus altare construi iubetur, hi sunt qui fidei morumque unitate solidantur. De qualibus dicit Apostolus: uos estis lapides uiui,  cedificati domus spiritualis . His non est iniectum ferrum, quia incorrupti sunt, et iacula maligni ignita non receperunt, quique unum altare faciunt unitate fidei, uel concordia caritatis. Non ascendes per gradus ad altare meum, id est, non gradatim unum alio preferens ad me peruenies; neque priorem atque posteriorem tempore discernes: quia diuisum et sequestratum propitium non habebis. Hoc enim Ariani faciunt, qui insecabilem Patris et Filii et Spiritus sancti substantiam diuidunt. Hec sunt iudicia que propones. Si emeris seruum Hebreum, sex annis seruiet tibi, in septimo egredietur liber gratis. Cum quali ueste intrauerit, cum tali exeat. Si habens uxorem, et uxor egrediatur simul, et cetera.  Que de seruo Hebreo  precipiuntur, ut sex annis seruiat, et dimittatur liber gratis, ne serui Christiani hoc flagitarent a dominis suis, apostolica auctoritas iubet seruos dominis suis esse subditos, ne nomen Dei et doctrina blasphemetur . Illud enim ex hoc satis constat in mysterio preceptum, quia et pertundi subula eius autem ad postem precepit Deus, qui libertatem illam recusaret. Precipitur enim ut Hebreus puer si forte in seruitutem deuenerit, sex annis seruiat, septimo uero anno dimittatur. Quod si egredi a seruitute noluerit propter uxorem et filios, perforabitur auricula eius, et erit seruus in seculum. Hoc de presenti seculo non dicitur, sed de futuro, quia in sex etatibus huius seculi seruientes,  septimo die, eterno sabbato liberamur: si tamen uoluerimus esse liberi, dum adhuc in seculo seruimus peccato; si autem noluerimus, perforabitur nobis auricula in testimonium inobedientie, et cum uxore et filiis nostris quos pretulimus libertati, id est, cum carne et operibus eius, iugiter peccati serui erimus in eternum. Sed et aliter hoc intelligi potest. Nempe sciendum est, quia cum actiua uel contemplatiua uita ex Dei sunt gratia, una nobis in necessitate, altera in uoluntate. Quis enim cognoscens Deum, ad eius regnum ingreditur, nisi prius bene operetur? Sine contemplatiua ergo uita intrare non possunt ad celestem patriam, qui bona que possunt operari, negligunt. Sine actiua autem intrare non possunt, si negligunt bona operari que possunt.  Illa ergo in necessitate, hec in uoluntate est. Unde ad Moysen dicitur: Si emeris seruum Hebreum, sex annis seruiet tibi. In septimo egredietur liber gratis . Hebreus enim transiens interpretatur. Et seruus Hebreus emitur, quando unusquisque qui iam ab hoc seculo mente transit, seruitio omnipotentis Dei subditur. Ille etenim Deo uere seruire appetit, qui ab hoc seculo mente transire didicerit. Sic Moyses transiuit ut uideret uisum. Sic Dauid, cum uideret impium exaltatum et eleuatum sicut cedros Libani, transiuit et non erat : quia iniquorum potentiam, esse magnum aliquid fortasse credimus, nisi ad permanens seculum mente transeamus. Seruus uero Hebreus emptus sex annis seruire precipitur, ita ut in septimo liber  exeat gratis. Quid enim per senarium numerum, nisi actiue uite perfectio designatur? Quid per septenarium, nisi contemplatiua exprimitur? Sex annis seruit et septimo egredietur liber, qui per actiuam quam perfecte exhibuerit, ad contemplatiue uite libertatem transit. Et notandum quod gratis liber egreditur, quia hi qui postquam omnia fecerint, dicunt se inutiles seruos, eis procul dubio sicut ipsa actiua fuit ex munere, ita erit ex gratia etiam contemplatiua. Cum quali ueste intrauerit, cum tali exeat: quia omnino necesse est ut unusquisque nostrum in hoc quod incipit, perseueret, atque usque ad finem operis in ea qua inchoauit intentione, perduret. Ille quippe bene ad contemplatiuam transit, qui in actiua uita intentionis sue uestem non  mutauerit. Et sunt nonnulli, qui priusquam omnipotentis Dei seruitio socientur, iam bona operari diligunt. Sunt uero alii qui bona opera postquam ad seruitium omnipotentis Dei uenerunt, discunt. Qui ergo operationem bonam, et priusquam ad Dei seruitium ueniret, habere studuit, Hebreus seruus cum uxore emptus est. Et plerumque is qui talis est, potest ad contemplatiuam uitam transire, et tamen actiuam non deserere. Unde et illic subditur: Si habens uxorem, et uxor egrediatur simul. Cum eo enim ad libertatem et uxor egreditur, quando is qui ad contemplationem peruenit, etiam foris actionem boni operis qua prodesse possit aliis, non relinquit. Si autem dominus dederit illi uxorem et pepererit filios  et filias, mulier et liberi eius erunt domini sui: ipse uero exiet cum uestitu suo. Seruo empto dominus dat uxorem, cum predicator quisque, eum quem iure omnipotenti Deo mancipauerit, bone actioni coniungit. Nam et predicatores domini uocantur: sicut Eliseo prophete de predicatore suo dicitur: Scis quod Dominus tuus tollatur a te ? Uxor uero serui empti tum filios et filias pariet, quando ei bona actio fortes uel teneros fructus generat. Sed mulier que a domino data est, eidem domino cum filiis remanet. Ipse uero seruus exit cum uestitu suo: quia bona actio uel eiusdem bone actionis fructus, predicatoris mercede reputatur. Ipse uero, in desiderii sui intentione perdurans, per supernam gratiam ad contemplationem liber egreditur.  Quod si dixerit seruus: Diligo dominum meum et uxorem et liberos: non egrediar liber . Seruus dominum suum diligit, quando predicatoris uerba sollicita mente custodit. Uxorem quoque amans et liberos liber egredi recusat, quando actiuam uitam eiusque fructus diligens, transire ad contemplatiuam non uult: quia bona se opera habere in ministerii sui seruitute considerans, ad libertatis quietem renuit transire. Sed offerat eum dominus diis, et applicetur ad ostium et postes: et perforet aurem eius subula, ut sit ei seruus in seculum. Is enim qui in actiua disposuit uita perdurare, a Domino diis offertur, quando a predicatore suo antiquorum Patrum dictis imbuitur qui nobis in uia omnipotentis Domini sacerdotes fuerunt; atque ad  ostium et postes tabernaculi ducitur, ut de ingressu eterni tabernaculi aliquid audiat, et tremendi iudicii diem subtiliter agnoscat, ne per bona opera que facit, placere hominibus appetat. Sicque auris eius subula perforatur, dum mens illius timoris Dei subtilitate percutitur: et uerbi acumine transfixa, per omne quod agit, nouerit ingressum regni semper attendere, et quasi ab ostio et poste tabernaculi perforatam aurem portare, qui erit seruus in seculum, ut esse post seculum liber possit. In seculum enim seruus est, qui per actiuam uitam hominibus seruire disposuit, ut post presens seculum ad libertatem ueram ualeat peruenire. De qua per Paulum dicitur: Quia et ipsa creatura liberabitur a seruitute corruptionis, in libertatem glorie filiorum Dei. Tunc  enim uera in nobis libertas erit, cum ad gloriam filiorum Dei adoptio nostra peruenerit. Nunc uero non solum actiua in seruitute est, sed etiam contemplatio qua super nos rapimur, libertatem mentis non obtinet, sed imitatur, quia illa quies intima in enigmate uidetur.

Si quis uendiderit filiam suam in famulam, non egredietur sicut ancille exire consuerunt. Si displicuerit oculis domini cui tradita fuit, dimittet eam: populo autem alieno uendendi non habebit potestatem, si spreuerit eam. Sin autem filio suo desponderit eam, iuxta morem filiarum faciet illi. Quod si alteram ei acceperit, prouidebit puelle nuptias, et uestimenta et pretium pudicitie non negabit. Si tria ista  non fecerit, egredietur gratis absque pecunia, et cetera. Si quis autem, inquit, uendiderit filiam suam in famulam, id est, ut sit famula quam Greci uocant, non abibit ita ut recedunt ancille: intelligendum est, non sic recedet quomodo recedunt ancille Hebree post sex annos. Eam quippe oportet in feminam Hebream legem datam intelligi, que seruata in maribus. Cur ergo ista ita recedet, nisi quia in illo famulatu intelligitur humiliata, quod ei se dominus miscuerit? Hoc quippe in consequentibus utcunque clarescit. Sequitur enim et dicit: Quod si non placuerit domino suo, quia non annominabit eam, id est, non eam fecit uxorem, remunerabit eam, hoc est quod supra dixit, non abibit ita ut recedunt ancille. Iussa est quippe aliquid accipere  pro eo quod humiliata est: quia non ei se ita miscuit, ut faceret uxorem, id est, ut annominaret eam sibi. Quod si filio annominauerit eam, secundum iustificationem filiarum faciet ei. Hic iam apparere incipit, quemadmodum supra dixerit, quia non annominauit. Nam quid est aliud, si filio annominauerit eam, nisi filio confixerit eam uxorem, quandoquidem dicit, secundum iustificationem filiarum faciet ei: id est, ut sic tradat tanquam filiam, dotem scilicet apponens ei. Deinde adiungit: Quod si aliam accipiat ei, id est, non istam deputauit uxorem filio suo, sed ei aliam accipiet, que opus sunt, et uestem conuersationem eius non fraudabit ei. Simili lege que competunt, quomodo mansit uxor filio eius, quemadmodum ei daret si eam ibi non annominasset,  et tamen concumbendo humiliasset. Si autem tria hec non fecerit ei, exibit gratis. Hoc intelligitur, si eam ipse concubitu non humiliauerit, neque filio suo coniunxerit, neque aliam filio suo ductam, istam eiecerit, abibit gratis: id est, sufficiet ei non teneri in seruitute. Abibit enim nichil accipiens, ut seruus Hebreus. Non enim licet Domino eius copulare illam uiro non Hebreo, quam non licet extere genti tradi. Si autem seruo Hebreo eam copulauerit, hoc utique intelligitur quod cum eo gratis exibit, nequaquam a marito separata. Mystice autem, si quis deuotam subiectionem quam bonus animus genuit, cuilibet doctori ad obediendum tradiderit, non est equum, ut spreta ab illo uel confusa, abiiciatur: sed siue sibi uel probato discipulo iungat ad consortium  discipline, si hoc elegerit, uel alio doctori eum commendet, in cuius societate proficere possit, et ipse beneuola mente eum cum solatio prosequatur, nec uacuum dilectione a se credere permittat. Heretico autem homini uel schismatico, qui alienus est a Dei populo, non habet potestatem illum tradendi; sed si ipse laborem de eo subire noluerit, liberum recedere patiatur, ut sibi magistrum quem uelit eligat. Si quis percusserit aliquem et mortuus fuerit, morte moriatur. Qui autem nolens, sed Deus tradidit in manus eius, dabo tibi locum in quem fugiat. Queritur hic quomodo dictum est, Si autem nolens, sed Deus tradidit in manus eius: quasi et si nolens occiderit, non posset occidere, nisi Deus traderet in  manus eius. Intelligitur ergo tantummodo Deum fecisse, cum quisque occiditur a nolente, et pro hoc tantummodo Deus id fecit, dictum est: Sed Deus tradidit in manum eius. Cum uero uolens occidit, et ipse occidit, et Deus tradidit in manum eius. Hoc ergo interest, quod illic tamen Deus fecit: hic autem et Deus et homo propter uoluntatem facientis, sed non sicut Deus homo. Deus enim non nisi iuste, homo autem pena dignus: non quia illum occidit quem Deus nollet occidi, sed quia per iniquitatem. Non enim ministerium Deo iubenti prebuit, sed sue maligne cupiditati seruiuit. In uno igitur eodemque facto, et Deus de occulta equitate laudatur, et homo de propria iniquitate punitur. Non enim quia Deus proprio Filio non pepercit, sed pro omnibus nobis  tradidit illum, ideo Iudas excusatus est, qui eumdem ad mortem tradidit Christum.

Qui autem non est insidiatus, inquit, sed Deus illum tradidit in manu eius, constituam tibi locum in quem fugere debeat. Hoc quomodo factum sit, liber qui dicitur Iesu Naue , manifestat cum commemorat Iosue, Domino iubente, sex ciuitates refugii decernere homicidis, qui homicidium non sponte fecerint: hoc est Cades in Galilea montis Neptalim; et Sichem in monte Ephraim; et Cariath Arbe: ipsa est Hebron in monte Iuda; et trans Iordanem contra occidentalem plagam Iericho urbem Bosor, que sita est in campestri solitudine de tribu Ruben; et Ramoth Galaad de tribu Gad; et Gaulon in Basan de tribu Manasse. He ciuitates constitute  sunt cunctis filiis Isrel, et aduenis qui habitant inter eos, ut fugeret ad eas qui animam nescius percussisset, et non moreretur in manu proximi effusum sanguinem uindicare cupientis, donec staret ante populum expositurus causam suam. Mystice autem, si quis per inuidiam aut odium mucrone malitie aliquem percusserit, et in mortem anime se duxerit, eterne morti ipse obnoxius erit. Unde ipsa ueritas ait: Si quis scandalizauerit unum de pusillis istis qui in me credunt, expedit ei, ut mola asinaria addatur collo eius, et demergatur in profundum . Et Ioannes ait: Qui odit fratrem suum, homicida est. Et scitis quia omnis homicida, non habet uitam eternam in se manentem . Hic talis ab altari Domini euelli iubetur, quia  indignus Dominicis sacramentis, a participatione sacri altaris merito remouetur. Qui autem non uoto malitie, sed per incuriam aut ignorantiam aliquem leserit, habet urbes refugii, Ecclesiam uidelicet catholicam: ubi se angustia penitentie coarctans, per omne tempus presentis uite, bonis operibus studium impendens maneat; et si spem suam in morte pontificis summi, Redemptoris uidelicet sui posuerit, hic sine dubio in eternum saluabitur. Qui percusserit patrem suum et matrem, morte moriatur. Et paulo post: Qui maledixerit, inquit, patri suo et matri, morte moriatur. Quid est percutere patrem et matrem, et maledicere patri uel matri, nisi impium exstitisse et contrarium legi,  que iubet parentes honorare, et ob hoc maledictum et dignum esse morte? Spiritaliter autem qui maledixerit patri, id est, blasphemiam in Deum qui omnium pater est protulerit, uel contra Ecclesiam matrem unitatis schismata ingesserit, eterna pena multandus erit. Qui furatus fuerit hominem et uendiderit eum, conuictus noxe, morte moriatur. Hereticos hac sententia percutit, qui per dolum hominem Christianum a ueritate catholice fidei seducunt, et malignis spiritibus per errorem obnoxium tradunt, eterna pena eos damnandos esse ostendit. Si rixati fuerint uiri, et percusserit alter proximum suum lapide uel pugno, et ille mortuus non fuerit et iacuerit in lectulo, si surrexerit et ambulauerit fortis super baculum suum, innocens  erit qui percussit: ita tamen, ut operas eius et impensas in medicos restituat, et cetera. Allegorice: Si quis cum proximo suo per furorem contenderit, et uel lapide uel pugno illum percusserit, hoc est duritia mentis uel parcitate cordis, spernendo siue misericorditer non consulendo exasperauerit, et ille infirmatus in tristitia a feruore dilectionis languescit, necesse est ut reus per confessionem operas penitentie et impensas promisse emendationis in medicos, hoc est in doctores impendat, qui egrotantem baculo consolationis sue erigant, et fomentis predicationum medicantes, in pristinum statum dilectionis reforment. Ita enim ad innocentiam ueram peruenire possumus, si male gesta dignis penitentie fructibus diluere satagamus. Qui  percusserit seruum suum uel ancillam uirga, et mortui fuerint in manibus eius, criminis reus erit, et cetera. Sicut disciplina opus est in eruditione subiectorum, ita et discretione maxime opus est, in exhibitione correptionum. Qui enim sibi commissum gregem ultra modum discipline constringit, ubi uitam debuit propagare, inuenietur ibi mortem ingerere. Unde et per Sapientiam dicitur: Qui fortiter premit ubera, exhibet butyrum; et qui uehementer emungit, elicit sanguinem . Est ergo semper mensura in disciplina tenenda, ut rigor sit in refrigerio, et refrigerium in rigore, ut in disciplinato fides et dilectio uigeat, nec per desperationem uel odium, funditus intereat. Si rixati fuerint uiri, et percusserit quis mulierem pregnantem,  et abortiuum fecerit, sed ipsa uixerit, subiacebit damno, quantum expetierit maritus mulieris, et arbitri iudicauerint, et cetera. Hic, ut mihi uidetur, talis est sensus: Quod si quis mulierem percusserit post conceptum semen, et pro hoc abortiuum quidem fecerit, ipsa tamen uiuente, tunc pecunia percussor lesionem recompensare possit, secundum id quod expetitus fuerit, et iudices decreuerint. Si autem mors illius fuerit subsecuta, tunc iam homicidii reus, puniendus erit ipse percussor. Mystice autem, si quis alicuius animam post conceptum semen uerbi, per incuriam uel fraudem leserit, ita ut uitale germen boni operis sanum proferre non possit, etiam si ipsa adhuc in fide  uiuens perstiterit, percussor tamen ut damnum illatum per penitentiam restituat secundum Euangelii magisterium necesse habebit. Si autem ipsa anima per errorem necata, post prolatum abortiuum, hoc est opus mortiferum, in infidelitate perseuerauerit, sine dubio seductor illius, quasi uerus homicida, eterna morte reus erit.  Notandum autem quod alia editio sic habet: Si litigabunt duo uiri, et percusserit mulierem in utero habentem, et exierit infans eius non deformatus, detrimentum patietur, quantum indixerit uir mulieris: et dabit cum postulatione. Hic de anima questio solet agitari, utrum quod formatum non est, ne anima quidem possit intelligi: et ideo non sit homicidium, quia nec exanimatum dici potest, si  adhuc animam non habebat. Sequitur enim et dicit: Si autem formatum fuerit, dabit animam pro anima. Ubi quid aliud intelligitur, nisi ut ipse moriatur? Nam hoc et in ceteris ex hac occasione iam precepit: Oculum pro oculo, dentem pro dente, manum pro manu, pedem pro pede, combustionem pro combustione, uulnus pro uulnere, liuorem pro liuore: talionis uidelicet equitate . Que lex ideo constituit, ut demonstraret que uindicta debeatur. Nisi enim per legem sciretur quid uindicte deberetur, unde sciretur quid uenia relaxaret, ut dici posset: Dimitte nobis debita nostra, sicut et nos dimittimus debitoribus nostris ? Debitores igitur lege monstrantes, ut quando ignoscitur, appareat quid dimittatur. Neque enim debita  dimitteremus, nisi quid nobis deberetur, lege indice disceremus. Ideo ergo informe puerperium lex noluit ad homicidium pertinere, quia nondum dici potest anima uiua in eo corpore quod sensu caret, si talis est in carne nondum formata, et ideo nondum sensibus predita.  Duo autem isti uiri qui litigant, duo disputantes sunt de dogmatibus uel questionibus legis. Quia ergo isti qui in questionibus litigant, contra Apostoli sententiam faciunt qua dicit: Noli uerbis contendere; ad nichil enim utile est, nisi ad subuersionem audientium , idcirco percutiunt mulierem pregnantem, et eiiciunt infantem eius, uel formatum iam, uel nondum formatum. Mulier pregnans dicitur anima, que nuper concepit uerbum: ut pote catechumeni,  qui rudis est adhuc in fide. Hec ergo anima cum per contentionem aliquorum scandalizabitur, ita ut uerbum fidei quod tenuiter conceperat, abiiciat et perdat nondum formatum, is qui scandalum fecit, dicitur damnum pati. Dabit autem, inquit, secundum quod indixerit uel imposuerit uir eius. Ergo uir iste, uel Christus, qui omnium magister est, uel qui pro Christo Ecclesie preest, doctor animarum. Ille qui ad subuersionem audientium uerbis contendit, patiatur damnum pro anima illa que nondum formatum abiicit infantem, hoc est penitentiam agat; et rursum conetur ipse qui lesit, ut instruat, reparet, restituat anime ea que perdidit. Et hec iam faciat cum honore, cum modestia, cum  patientia, sicut Apostolus dicit: Cum mansuetudine corripientes eos qui resistunt , non cum lite, sicut superius cum scandalum intulit. Quod si formatus iam fuerit infans, dabit animam pro anima. Formatus infans potest uideri sermo Dei in corde eius anime que gratiam baptismi consecuta est, uel euidentius et clarius, uerbum fidei concepit. Hec ergo si anima, contentione doctorum percussa, abiecerit uerbum et inuenta fuerit esse de illis de quibus dicebat Apostolus: Iam enim quedam conuerse sunt retro post Satanam , animam pro anima dabit, uel in die iudicii accipiendum est, apud eum iudicem, qui potest animam et corpus perdere in gehennam; uel certe potest fortassis etiam illud aptari, ut qui sibi conscius tanti scandali  fuerit, ponat animam suam pro anima illius, quem scandalizauerit; et usque ad mortem det operam quomodo redeat, quomodo reparetur, quomodo restituatur ad fidem. Ponat etiam oculum pro oculo. Si oculum lesit anime, id est, intellectum eius turbauit, auferatur oculus ipsius ab eo qui Ecclesie preest; et intellectus eius, ille turbulentus et ferox, qui scandalum generat, desecetur. Sed et si dentem lesit auditoris, quo suscipiens cibum uerbi Dei, uel comminuere, uel molaribus terere solitus erat, et subtilem ex his ad uentrem anime transmittere sensum, si hunc dentem ille uexauit et euellit, ut pro contentione ipsius non possit anima subtiliter et spiritualiter suscipere uerbum Dei, auferatur dens eius, qui non bene Scripturarum  comminuit et diuidit cibos. Fortassis enim propter hoc et alibi dicitur: Dentes peccatorum contriuisti . Et alibi nichilominus scribitur: Qui manducat uuam acerbam, obstupescent dentes eius . Et alibi: Molas leonum confringet Dominus . Si ergo per membra dicitur ledi anima et percuti, manus quoque pro manu, et pes pro pede deposcitur. Manus est anime uirtus, que tenere aliquid et constringere potest: uelut si dicamus actus eius et fortitudo, et pes quo incedit ad bona uel ad mala. Quia ergo si scandalum patiatur anima, non solum in fide, sed in actibus, qui per manus significantur et pedes, auferuntur illius qui offendiculum prebuit manus, quibus non bene operatur, et pedes quibus non bene  incedit. Recipiet etiam combusturam qua combussit, et gehenne animam tradidit: per que singula hoc ostenditur, ut iste percussor omnibus detruncatis membris, a corpore excidatur Ecclesie: ut ceteri, inquit, uidentes, timorem habeant, et non faciant similiter . Si percusserit quispiam oculum serui sui aut ancille, et luscos eos fecerit, dimittet liberos pro oculo quem eruit. Dentem quoque si excusserit seruo uel ancille sue, similiter dimittet eos liberos. Si quis uero auditorem suum ad intuitum recti intellectus debilem fecerit, aut dentem discretionis per quem subtiliter sententias Scripturarum comminuens, ad pactum anime redigere poterat, per proteruiam suam excusserit, bonum est ei ut illi  libertatem tribuat alterius discipulatum subeundi: ne forte pro eius anime interitu, cum sibi iniustam obedientiam impendere exigat, ipse pro hoc penas gehenne luere cogatur. Si bos cornu petierit uirum aut mulierem, et mortui fuerint, lapidibus obruetur: et non comedentur carnes eius; dominus autem bouis innocens erit. Quod si bos cornupeta fuit ab heri et nudiustertius, et contestati sunt dominum eius, nec reclusit eum, occideritque uirum aut mulierem, et bos lapidibus obruetur, et dominum illius occident, et cetera.  Ad iustitiam pertinet, ut animal hominibus noxium perimatur; et quod de tauro positum est, a parte totum intelligendum est: quidquid in pecoribus usui humano subditum, infestum est hominibus. Sed si necesse est occidi, nunquid lapidari?  Quid interest enim animal quod auferendum est, qua morte auferatur? Deinde quod addidit, carnibus eius non esse uescendum quo pertinet, nisi omnia ista significent aliud, quod Scriptura maxime solet intueri? Bouis ergo nomine contumax discipulus denotari potest: qui per fastum superbie laniat, et reliqua pecora gregis Dominici infestat. Talis ergo si inscio magistro aliquem uirum aut feminam, hoc est quemlibet fortem aut infirmum, cornu proteruie sue perfoderit, et eis mortem anime intulerit, lapidibus dure sententie obruatur; et non comedentur carnes eius, hoc est non imitentur actus eius. Dominus autem bouis illius ita innocens esse probabitur, si neque consensu, neque consilio fouebat actum illius: quia dicente Domino: Anima que peccauerit,  ipsa morietur: et iustitia iusti super eum erit: et impietas impii erit super eum . Si autem magister et doctor tales discipuli mores sciebat, et a Scripturis sacris sepe contestatus curam infesti pecoris habere negligebat, iam actus illius particeps factus, pene illius utique merito particeps erit: quia, secundum Apostolum, non solum qui male faciunt, sed etiam qui consentiunt facientibus, digni sunt morte. Quod si pretium ei fuerit impositum, dabit pro anima sua quidquid fuerit postulatus. Eleemosynis utique et dignis penitentie fructibus, a perpetua morte se festinet liberare. Filium quoque et filiam si cornu percusserit, simili sententie subiacebit. In filii uel filie nomine, quem congruentius possumus accipere, quam bonum auditorem, quia  ea que sunt Dei diligenter discere atque operibus exercere studet, et hoc pro uite eterne desiderio? Hunc quoque qui percusserit, homicide iudicio multandus erit. Quod autem sequitur, Si seruum ancillamque inuaserit, triginta siclos argenti dabit domino: bos uero lapidibus obruetur. Quis uero seruus uel ancilla melius intelligi potest, quam ille qui, in domo Ecclesie existens, presentia tantum diligit, et ob eorum questum laborem totum impendit; qui nondum in filiorum numero meruit ascribi, quia hereditatem celestis patrie querere neglexit? Huic quoque si ille superbus cornupeta, in rebus quas diligit aliquid incommodi intulerit, et eum in hoc contristauerit, prouisor ipsius, damnum illatum, iusta  emendatione secundum legis mandata, per fidem, spem et caritatem emendare debet; nec non et auctorem sceleris, duris disciplinis corripere, qui contra id quod scriptum est: Neminem concutiatis, neminem noceatis, procaciter egit ; et iterum: Quod tibi non uis fieri, alteri ne feceris. Potest et aliter ista sententia intelligi: ut significatione bouis cornupete superbum animi motum accipiamus: quem si dominus suus, hoc est spiritus qui recte debuit in homine principari non constringit, et propter uiam suam spiritualiter animabus facit interitum, uel corporibus ingerit incommodum, reatus sceleris redundat in auctorem simul et custodem illius, qui eum prohibere debuit, et non fecit. Unde Scriptura dicit: Omni custodia serua cor tuum,  quia ex ipso uita seu mors procedit . Et item: Cor hominis disponit uiam suam . Et item: Cor sapientis erudiet os eius: et labiis illius addet gratiam . Et alibi: De fructu, inquit, oris uiri replebitur uenter eius, et genimina labiorum eius saturabunt eum. Si quis aperuerit cisternam, et foderit, et non operuerit eam, cecideritque bos uel asinus in eam, dominus cisterne reddet pretium iumentorum, et cetera . Quid est aperire cisternam, nisi intellectu ualido Scripture sacre arcana penetrare? Quid autem per bouem et asinum, id est, mundum, et immundum animal, nisi fidelis quisque uel infidelis accipitur? Qui ergo cisternam fodit et cooperuit, ne illuc bos uel asinus ruat, id est, qui in sacro eloquio iam alta intelligit, sublimes  sensus coram non accipientibus per silentium tegat: ne per scandalum mentis aut fidelem paruulum aut infidelem, qui credere potuisset, interimat. Ex morte enim iumentorum debet pretium: quia illud scilicet admisisse conuincitur, unde ad agendam penitentiam, reus tenetur. Quisquis namque ad alta scientie fluenta perueniens, cum hec apud bruta audientium corda non contegit, pene reus addicitur, si per uerba eius scandalum siue munda sumens immunda capiatur. Operienda est itaque cisterna, quia coram paruulis mentibus, tegenda est alta scientia, ne unde cor docentium ad summa attolitur, inde infirmitas auditorum ad ima dilabatur. Si bos alienus bouem alterius uulnerauerit, et ille mortuus fuerit, uendent bouem uiuum, et diuident pretium: cadauer autem  mortuum inter se dispertient, etc.  Nunquid in solo tauro hec iustificatio seruanda est, et non de omnium pecorum tali casu? Proinde a parte totum hoc intelligendum est. Sed hoc de carnibus occisi pecoris fieri non potest, que non uescuntur. Typice autem, si quis sub iugo discipline constitutus, socium suum in agri cultura Dominica similiter laborantem, aliquo peccati uulnere lethaliter sauciauerit, unde et ipse in anima moriatur, custos illius uendat bouem uiuum, hoc est redigat sub penitentiam facinorosum: secundum illud Apostoli, tradere huiusmodi hominem Satane in interitum carnis, ut spiritus eius saluus sit in die Domini. Et diuident pretium custodes utriusque pecoris, hoc est satis  sibi faciant in penitentia delinquentis. Cadauer autem mortuum, inter se similiter dispertiant, cum pro scelere facto, uterque penitenti condoleat, iuxta Pauli uocem: Quis infirmatur, inquit, et ego non infirmor? Quis scandalizatur, et ego non uror ? Qui autem iniuriosum discipulum sciebat, et eum quantum potuit compescere non curauit, commissum scelus in reatum proprium conuertit. Si quis furatus fuerit ouem aut bouem, et occiderit uel uendiderit, quinque boues pro uno boue restituet, et quatuor oues pro una oue, etc. .  Que iustificatio est, ut pro uitulo uno quinque reddantur, pro oue autem quatuor, nisi aliquid significare intelligatur? Possumus hanc distantiam inter bouem et ouem facere, ut in boue accipiamus bene  laborantem doctorem in agro Dominico: qui terram cordium carnalium uomere euangelico scindit, ut fructus uirtutum germinare possit. In ouem, simplicem auditorem, qui tantum sua simplicitate contentus est. Quanto enim maior est utilitas in qualibet re, tanto magis damnum in eius perditione. Et quanto minor commoditas in possessione aliqua, tanto minor est dolor in ipsius amissione: quod significat maior numerus in bouis restitutione, et minor in ouis. Qui enim quemlibet doctorem a plebe Dominica per fraudem euellit, multis nocet; et pro hoc necesse est ut omnes sensus corporis sui penitentie studio subigat, quoniam secundum legem Domini, pleniter exsoluat. Qui autem auditorem simplicem a statu suo per malitiam subuertit, corpus suum quod  quatuor elementis constare manifestum est, ut ieiuniis et uigiliis castiget, necesse est, donec perfectam remissionem a Domino recipere mereatur. Item alio modo. Bos quippe subiugale est animal: et populum priorem significat, qui sub lege Moysi constitutus, iudicium legis expetebat, Apostolo teste, qui ait: Quicunque enim in lege peccauerunt, per legem iudicabuntur . Ergo bos furatus et occisus siue uenditus, quinque bubus recte pensatur, cum homo Iudeus contra legem lesus, secundum legem ulciscitur. Unde et in ipsa lege scriptum est: Qui occiderit hominem, morte moriatur. Et item: Oculum pro oculo, dentem pro dente, manum pro manu, et cetera. Ouis autem, quod simplex est animal, hominem Euangelicum sub gratia Dei  constitutum significat: membrum uidelicet illius ouis, de quo Propheta ait: Tanquam ouis ad occisionem ductus est, et non aperuit os suum . Cuius imitator existens, seruat illud quod in Euangelio scriptum est: Si quis percusserit te in dexteram maxillam, prebe illi et alteram . Et item: Diligite inimicos uestros, et benefacite his, qui oderunt uos. Sed ne huius simplicis animalis lesio inulta preteriri uideatur, legislator iubet quod quatuor oues pro una oue reddantur. Igitur ouis perdita quadruplam restitutionem poscit, quia quisquis simplicitatem Christianam per fraudem leserit, necesse est ut secundum euangelicam doctrinam, digna penitentia, iterum illam restituere festinet. Si effringens  fur domum siue fodiens fuerit inuentus, et accepto uulnere mortuus fuerit, percussor non erit reus sanguinis. Quod si orto sole hoc fecerit, homicidium perpetrauit; et ipse moriatur, etc. Intelligitur ergo tunc non pertinere ad homicidium si fur nocturnus occiditur. Si autem diurnus, pertinere. Hoc est enim quod ait: Si orietur sol super eum. Poterat quippe discerni, quod ad furandum non ad occidendum, uenisset, et ideo non deberet occidi. Hoc et in legibus antiquis secularibus, quibus tamen ista est antiquior, inuenitur impune occidi nocturnum furem quoquo modo: diurnum autem, si se telo defenderit: iam enim plus est quam fur. Mystice autem fures hereticos possumus intelligere. Unde ipsa ueritas ait: Quotquot uenerunt ante me, fures sunt et latrones . Et  item: Fur, inquit, non uenit, nisi ut furetur, mactet et perdat. Ego autem ueni, ut uitam habeant, et abundantius habeant . Ergo fur, id est, hereticus, si effringens uel fodiens, hoc est per contentionem siue dolum, domum Ecclesie irrumpere tentauerit, et accepto uulnere iuste correptionis, in errore concepto perseuerans perierit, doctor qui eum ut penitentiam ageret communione priuauit, reatu perdidit, non constringitur. Quod si orto, inquit, sole hoc fecit, homicidium perpetrauit. In sole orto, lumen recte scientie exprimitur. Si enim hereticus a predicatore admonitus, erroris sui tenebras relinquens, ad lumen ueritatis appropinquare tentauerit, non est equum, ut anathematis telo perfodiatur; sed caritatis uinculo constrictus, uite reseruetur  eterne, secundum illam Saluatoris sententiam: Si peccauerit in te frater tuus, uade et corripe eum inter te et ipsum solum. Et si penitentiam egerit, lucreris fratrem tuum, et reliqua . Sequitur: Si non habuerit quod pro furto reddat, uenundabitur, hoc est si cor docibile non habuerit, unde dignos penitentie fructus reprehendere possit, excommunicetur, et secundum ueritatis sententiam, ut ethnicus et publicanus reputetur. Si inuentum fuerit apud eum quod furatus est uiuens, siue bos, siue asinus, siue ouis, duplum restituat. Bos siue ouis que ungulam diuidunt et ruminant, munda sunt animalia; asinus autem immundum. Si ergo homo Iudeus, ex lege in Christum credens, aut simplex quilibet Christianus, siue etiam paganus nondum in Christo renatus apud  hereticum uiuens, id est, rectam intentionem uerum querendi habens, commanere inuenitur, duplo restituatur: scilicet tam animo quam etiam corpore ab heretico in quo non est ueritas separatus, iusto possessori Christo, qui est uia ueritas et uita, in Ecclesia per fidem et confessionem catholicam restituatur: ut ibi totum inueniat quod alibi frustra querebat. Hinc etiam hortatur Sapientia dicens: Ego mater pulchre dilectionis, et timoris, et agnitionis, et sancte spei. In me gratia omnis uie et ueritatis, in me omnis spes uite et uirtutis. Transite ad me, omnes qui concupiscitis me, et a generationibus meis implemini. Qui audit me, non confundetur, et qui operantur in me non peccabunt. Qui elucidant me, uitam eternam  habent . Et in Euangelio Dominus ipse dicit: Qui sitit, ueniat ad me et bibat: et de uentre eius fluent aque uiue. Si leserit quispiam agrum uel uineam proximi sui, et dimiserit iumentum suum, ut depascatur aliena, quidquid optimum habuerit in agro suo uel uinea, pro damni estimatione restituat . Hac sententia cupiditas humana constringitur, et maxime contra episcopos ac sacerdotes ualet, qui alienas parochias inuadere querunt. Igitur qui dimiserit appetitum carnalem, quem significat irrationabile iumentum, ut plebem ad se non pertinentem auaritie causa sollicitet, ut eius obsequia uel redhibitiones, in questum proprium conuertat, pro damni estimatione, agrum corporis sui, uel uineam cordis castigare cogatur:  ut qui per uoluptatem abusus est alienis, per ieiunium et eleemosynas discat expendere propria. Si egressus ignis inueniat spinas, et comprehenderit aceruos frugum, siue stantes segetes in agris, reddet damnum qui ignem succendit. Nimia cautela Scriptura sacra quidquid agendum est facere nos docet. Nam ignem succendimus, cum correptionem subditis nostris preparamus, ut spinas uitiorum in eis consumamus. Sed prouidendum est ne dum uitia persequimur, uirtutes ledamus; et eos qui fructus in se bonorum operum proferre ceperant, antequam illos ad maturitatem perducant, per iniuriam noceamus. Ergo qui tale damnum in plebe Dei commiserit, necesse est ut dignam penitentiam pro hoc gerat; et quod prius per inertiam lesit, per studium bonum  restaurare conetur.

Si quis commendauerit amico pecuniam aut uas in custodiam, et ab eo qui susceperat furto ablata fuerint, si inuenitur fur, duplum reddatur; si latet, dominus domus applicabitur ad deos, et iurabit quod non extenderit manum in rem proximi sui, ad perpetrandam fraudem: tam in boue quam in asino et oue, et uestimento; et quidquid damnum inferre potest, ad deos utriusque causa perueniet, et si illi iudicauerint, duplum restituet proximo suo. Amico pecunia aut uas in custodiam commendatur, cum per quemlibet predicatorem, thesaurus uerbi Dei, et uasa Scripture sacre simplici auditori ad custodiendum, in recta fide et operibus bonis commendantur. Sed si pecunia commendata, id est, fides recta per quemlibet  peruersum doctorem et hereticum, confuso intellectu ablata fuerit, ille qui per malitiam doli damnum fecit, in custode pecunie Dominice, si apparebit, redigatur sub penitentiam: ut tam corde quam etiam corpore contribulatus, dignas commissi sceleris penas luat. Sin autem latet auctor erroris, Dominus domus applicabitur ad deos. Ipse utique, qui ad custodiendam fideliter pecuniam Domini suscepit, in conuentum doctorum catholicorum presentetur, a quibus diligenter discussus est, congrue satisfaciat quod non per fraudem aut nequitiam propriam in aliquo leserit: sed simpliciter prout intellexerit, catenus seruauerit, nec quemlibet qui ad gregem Domini pertinebat, ipsa doctrina maculauerit  aut subuerterit: a quibus reatum sibi consciuerit. Sicque iudicio sanctorum sacerdotum proximo suo duplum restituat, cum predicatori suo fidem et confessionem catholicam pleniter exsoluat; ut qui prius minus intelligens aberrauerat, pleniter instructus, ueraciter fidelem se per omnia ostendat.

Si quis commendauerit proximo suo asinum, ouem, bouem, omne iumentum ad custodiam, et mortuum fuerit, aut debilitatum uel captum ab hostibus, nullusque hoc uiderit, iusiurandum erit in medio, quod non extenderit manum ad rem proximi sui: suscipietque Dominus iuramentum, et ille reddere non cogetur. Quod si furto ablatum fuerit, restituet damnum domino. Si comestum a bestia fuerit, deferet ad eum quod occisum est, et non restituet. Hic proximum, Redemptorem  nostrum possumus accipere: Qui cum in forma Dei esset, non rapinam arbitratus est esse se equalem Deo, sed semetipsum exinaniuit formam serui accipiens, in similitudinem hominum factus, et habitu inuentus ut homo. Iste proximus noster, asinum, ouem, bouem, aut omne iumentum in custodia committit, cum cuilibet predicatori animalia sua, hoc est homines, alios ingenio ualentes, alios simplices et innocentes, alios brutos et hebetes, ad regendum committit. Si ergo his animalibus custos gregis Domini omnem sollicitudinem impendit, et peruigili custodia curam illorum habuit, non ei nocebit, si horum quiddam a malignis spiritibus seductum, aut proprio uitio mortuum fuerit. Sufficiet pastori conscientia pura et fides non ficta, que per dilectionem  operans, pro salute illius deuote laborabat. Suscipiet ergo Dominus bonam deuotionem illius, et studium bonum redundare faciet illi in uitam eternam. Unde dicit Apostolus: Deo autem gratias, qui semper triumphat nos in Christo Iesu, et odorem notitie sue, manifestat per nos in omni loco: quia Christi bonus odor sumus Deo, in his qui salui fiunt, et in his qui pereunt. Aliis quidem odor mortis in mortem; aliis quidem odor uite in uitam , et cetera. Si autem dormitat paterfamilias, et furem uenturum non obseruauerit et per desidiam illius horum quiddam perierit, damnum domino suo restituet: quia per negligentiam suam Dominicum pecus custodire non curauit. Hinc Dominus ad prophetam ait: Si me dicente ad impium, Morte morieris, non fueris locutus,  ut se custodiat impius a uia sua, ipse impius in iniquitate sua morietur: sanguinem autem eius de manu tua requiram. Si autem annuntiante te ad impium, ut a uiis suis conuertatur, non fuerit conuersus a uia sua, ipse in iniquitate sua morietur: porro tu liberasti animam tuam . Semper quidem cautus esse debet pastor, et peruigil in custodia sua; et si aliquem suorum per bestiam diabolicam laniatam conspexerit, statim pro eo Domino preces fundat, eumque admoneat et curare festinet, ne eius interitus in sue anime perniciem perueniat.

Qui a proximo suo quidquam horum mutuum postularit, et aut debilitatum aut mortuum fuerit domino non presente, reddere compelletur. Quod si in presentiarum  fuerit dominus, non restituet; maxime si conductum uenerat pro mercede operis sui. A proximo igitur nostro mutuum postulamus, cum pro eterna remuneratione, curam gregis Dominici suscipimus. Sed si timorem Dei semper ante oculos cordis nostri ponimus, et aduentum eius quasi exigentem pecuniam nobis commissam formidamus, quasi in presentia ipsius semper sumus. Unde et Iacob ad Laban ait: Nisi Deus patris mei Abraham, et timor Isaac affuisset mihi, forsitan modo nudum me dimisisses . Et Apostolus dicit: Scientes, timorem Domini hominibus suademus, Deo autem manifesti sumus . Et item de Deo inquit: Quasi coram Deo in Christo loquimur. Interitus ergo debilitati aut mortui pecoris pastori non reputatur si eius curam  strenue gessit: et quasi Deo presente, redditurus rationem studiosissime laborauit. Si autem domino non presente damni quidquam factum fuerit, reddere compelletur, quia qui negligens est in cura pastorali, et secundum illam sententiam serui nequam, dixerit in corde suo: Moram facit dominus meus uenire, et ceperit percutere pueros et ancillas, et edere et bibere et inebriari, ueniet dominus serui illius in die qua non sperat, et hora qua nescit, et diuidet eum, partemque eius cum infidelibus ponet, et in carcerem missus, non exibit inde, donec reddat nouissimum quadrantem. Si seduxerit quis uirginem necdum desponsatam, et dormierit cum ea, dotabit eam, et habebit eam uxorem. uirginem quippe necdum desponsatam seducere, est quamlibet sententiam canonicam  necdum ab alio expositam iuxta sensum Patrum, ex proprio exponere. Sed dotem dare illi debet, et sic habere uxorem: quia nisi per fidem catholicam eam acquisierit, eius copula frui non licebit. Sequitur: Si pater uirginis eam dare noluerit, reddas pecuniam iuxta modum dotis, quam uirgines accipere consueuerunt. Pater quidem uirginis hoc est sententie, sensus est historicus, de qua nascitur oratio. Si ergo historicus sensus in qualibet sententia inuenitur, qui caritatis regnum idonee edificet, et regnum cupiditatis sufficienter destruat, non uidetur necesse allegorica interpretatione illum exponi. Quam tamen lector dote recte fidei honorare debet, et sic intactam sua expositione relinquere. Maleficos non patiaris uiuere. Maleficos appellat illos qui prestigiis  magice artis ac diabolicis figmentis causas agunt, et ab uno Deo, qui uerus est auctor omnium bonorum, auertere satagunt: quos ultra ualere ad hominum perniciem lex non patitur, sed magis exstinguere iubet. Typice autem maleficos, hereticos possumus accipere, qui non spiritu Dei, sed spiritu maligno instigati, peruersas sectas ad hominum deceptionem introducunt; quos lex Domini interimi iubet, id est, a consortio fidelium, qui Deo uita uera uiuunt, anathemate penitus sequestrari, donec maleficium, id est, error exstinguatur, qui noxie in eis uiuere uidebatur, ne eorum communio simplicium fratrum fiat contaminatio. Qui coierit cum iumento, morte moriatur. Contra naturalem usum, brutis animalibus  per fornicationis instinctum uetat misceri: necnon et stultorum hominum prohibet consortium, quorum societas in fornicationem pessimam hominem facit incidere, id est, animam per errorem separari a Deo, et iungi per flagitium diabolo. Unde Scriptura dicit: Amicus stultorum efficietur similis .



CAPUT II. De eo quod uetat idolorum culturas, et instruit de caritate et ceteris iustificationibus legis, que post hec sequuntur in uolumine.

Qui immolat diis, occidetur: preterquam Domino soli , id est, qui diuinum honorem soli competentem Deo, alicui creature impenderit, nece spirituali in anima multatur: in Tartarum utique  gehenne ignis, sine ullo remedio propter impietatem, in eternum puniendus precipitabitur. Aduenam non contristabis, neque affliges eum. Aduene enim et ipsi fuistis in terra Aegypti. uidue et pupillo non nocebis. Si leseris eos, uociferabuntur ad me, et ego audiam clamorem eorum, et indignabitur furor meus, percutiamque uos gladio, et erunt uxores uestre uidue, et filii uestri pupilli. Dilectionem proximi per misericordie compassionem commendat, ne forte furore iracundie permoti, aut auaritie stimulo incitati, nature ius seruare negligant; sed semper illius sententie ueritatis reminiscentes, qua dicit: Omnia que uultis ut faciant uobis homines, hec eadem et facite illis . Et ut alibi scriptum est: Quod sibi quis fieri non uult, alio ne faciat. Unusquisque ergo  indigenti proximo suo, in necessitate consulat, nec unquam noceat, sed secundum uires foueat. Alter, in uidua Ecclesia; et in pupillo Christianus populus accipi potest: quam prohibet contristari per persecutionem uel fastum mundanum, ne forte talis insectatio, ad perniciem eorum spiritualem perueniat, qui eos frustra odiis et contumeliis molestant. Si pecuniam mutuam dederis populo meo pauperi qui habitat tecum, non urgebis eum quasi exactor, nec usuris opprimes. Si pignus a proximo tuo acceperis uestimentum, ante solis occasum redde ei. Ipsum enim est solum, quo operitur indumentum carnis eius: nec habet aliud in quo dormiat. More suo Dominus prouocat ad misericordiam, et beneficentiam corda audientium: quod indigentibus proximis ex rerum  abundantia opitulantur, dilectionis iam conseruent, que eternam illis parient in celis remunerationem. Aliter: Pecuniam mutuam populo pauperi dare, est legis scientiam gentili populo impendere, qui pauper spiritu est. Quem tamen urgere, uel usuris, hoc est, superabundantia aliqua opprimere uetat: quia post perceptionem gratie, ad ceremonias legis ueteris obseruandas retorqueri non uult; quia finis legis est Christus ad iustitiam omni credenti.  Item tropologice predicatores Euangelii admonet, ut superfluitatem rerum in presenti non appetant; sed habentes uictum et uestitum, his contenti sint, magisque recordentur illius Dominice sententie, qua dicit: Gratis accepistis, gratis date:  et erit merces uestra multa in celo . Item secundum allegoriam hoc loco quid pignoris nomine, nisi peccati confessio datur intelligi? Frater etenim noster debitor nobis efficitur, cum quilibet in nos proximus deliquisse monstratur. Peccata quippe, debita uocamus. Unde peccatori seruo dicitur: Omne debitum dimisi tibi . Et in Dominica quotidie oratione precamur: Dimitte nobis debita nostra, sicut et nos dimittimus debitoribus nostris . A debitore autem nostro pignus accipimus, quando ab eo qui in nobis peccasse cognoscitur, peccati eius iam confessionem tenemus; per quam relaxare peccatum, quod in nobis perpetrandum est, postulamur. Qui enim peccatum quod commisit fatetur et ueniam petit, iam quasi pro debito  pignus dedit. Quod nimirum pignus ante solis occasum reddi iubetur: quia priusquam in nobis per dolorem cordis sol iustitie occidat, debemus et confessori ueniam reddere, a quo confessionem accepimus culpe: ut qui se deliquisse in nos meminit, a nobis etiam relaxatum sentiat quod deliquit. Diis non detrahes. Queritur quos deos, utrum principes qui iudicant populum, sicut dictum est Moysi, quod datus fuerat deus Pharaoni, ut per expositionem sit dictum quod sequitur, uelut ostendendo quos dixerit deos ubi ait: Et principem populi non maledices, quod Grecus habet: Non dices male. An secundum illud accipiendum est, quod Apostolus ait: Nam etsi sunt qui dicantur dii, siue in celo siue in terra, sicuti sunt dii multi et domini multi. Addendo autem  sicuti sunt deos intelligi uoluit: qui digne etiam dicuntur. Ita sane ut latria que dicitur Grece, et interpretatur Latine seruitus: sed ea que ad religionem pertinere intelligitur, non debeatur nisi uni Deo uero, qui nobis est Deus. Illi autem qui dicuntur dii, etiam si qui sunt, ubi merito dicuntur, prohibiti sunt, non iussi sunt maledici; nec tamen sacrificiis uel ullis latrie obsequiis, honorari. Decimas tuas et primitias non tardabis offerre. Primogenitum filiorum tuorum dabis mihi. De bubus quoque et de ouibus similiter facies, etc. . Iubetur quoque inter hec Isrelitico, decimas frugum cunctarumque primitias rerum offerre Deo. Spiritualiter quippe primitie frugum uel primogenitorum, principia operum bonorum ostendunt; uel ipsam  bonam uoluntatem, que prior est opere, quam pelagiani sibi tribuendo offendunt. Deus autem dum illa sibi a nobis iubet offerri, indicat ad ipsius gratiam pertinere. In decimis itaque Deo offerendis, denarius numerus perfectionem significat, quia usque ad ipsum numerus crescit; ideo sicut in primitiis primitia uoluntatum, ita in decimis, consummationes nostrorum operum ad Deum referre precipimur, a quo et boni operis initium, et perfectionis donatur effectus. Quod autem iubetur primogenita animantium septem diebus cum matre sua manere, et in die octaua reddi Domino, mystice signat, in presenti tempore quod per septenarium numerum designatur, eo quod septem dierum numero discurrit, necessario  unumquemque, bonorum operum primogenita, in Ecclesie unitate debere seruare, et in fide catholica quidquid boni possit, elaborare, donec octaua dies ueniat, id est, resurrectionis tempus, quando ante tribunal iudicis Christi presentatus, bonorum operum remunerationem ab ipso accipiet. Unde dicit Apostolus: Nolite ante tempus iudicare quoadusque ueniat Dominus, qui et illuminabit abscondita tenebrarum, et manifestabit consilia cordium; et tunc laus erit unicuique a Deo . Et item: Omnes, inquit, stabimus ante tribunal Christi; ut recipiat unusquisque propria corporis prout gessit: siue bonum, siue malum. uiri sancti eritis mihi. Carnem que a bestiis fuerit pregustata, non comedetis, sed proiicietis canibus . Licet fas non sit secundum  historiam, carnem pollutam bestiali dente dilaceratam, homini diuine legi subdito, contra legem comedere, sed quasi immundam reputare, tamen allegorico sensu carnem, conuersationem humanam, seu animalem doctrinam intelligere possumus. Bestiam uero, hereticum siue diabolum. Carnem uero, hoc est conuersationem, que ab hereticorum opere uenenato laniatur, uel diabolica suggestione decipitur, non est licitum homini Christiano imitari; sed quasi immundam proiicere canibus, hoc est malignis spiritibus siue paganis aptam, atque consimilem deputare, secundum illam ueritatis uocem, qua iubet eum qui Ecclesiam non audierit, pro ethnico et publicano haberi . Et Apostolus mandat, peccantem tradi Satane in interitum carnis, ut spiritus  sit saluus in die Domini . Item per morticinorum et a bestia captarum carnium prohibitionem, possumus aduertere, non communicandum esse mense demoniorum his, qui pane celesti reficiuntur, iuxta illud Apostoli: Non potestis, inquit, mense Domini participari, et mense demoniorum . In his enim sunt uere morticina, et a bestiis capta: quia enim simul sanctus, simul autem et nutritor substantie nostre, intelligibilis predictus panis est, nec pollutos enim percipere precipit, uere rursus mundatos prohiberi non uult; utrumque enim plane et Paulus precipit: Quicunque enim, inquit, comedit panem, et bibit calicem Domini indigne, reus erit corporis et sanguinis Domini . Ecce iste est pollutus et immundus. Hunc enim intelligis omni  modo indigne comedentem, a sanctorum prohibitum participatione. Quid autem his addidit: Probet autem seipsum homo, et sic de pane illo edat, et de calice bibat. Qui autem semetipsum probat, si peccati sibi conscius est, et pollutionem anime se habere sentit, penitet sine dubio: et post penitentiam de pane comedere et bibere rursus de calice sancto et impolluto potest.

Non suscipies uocem mendacii; nec iunges manum tuam, ut pro impio dicas falsum testimonium . Hinc item scriptum est: Non credas omni uerbo. Et alibi: Testis falsus non erit impunitus. Non sequeris turbam ad faciendum malum; nec in iudicio, plurimorum acquiescens sententie ut a uero deuies  , etc. Hec ideo dicta sunt, ne se inde quisquam defendat, quia cum pluribus fecit, aut ideo putet non esse peccatum. Sequitur: Et pauperis non misereberis in iudicio. Nisi addidisset: in iudicio, magna esset questio. Sed intelligendum esset, etiamsi scriptum non esset. Supra enim dixerat: Non apponeris cum multitudine cum pluribus, ut declines iudicium, ac per hoc et pauperis non misereberis, possit intelligi, in iudicio. Sed cum additum est, nulla questio est hoc esse preceptum, ne forte cum iudicamus, uideamus iustitiam esse pro diuite contra pauperem, et nobis recte facere uideamur, si contra iustitiam pauperi faueamus causa misericordie. Bona est ergo misericordia: sed non debet esse contra iudicium. Iudicium sane illud appellat Scriptura,  quod iustum est. Ne quis autem propter istam sententiam Deum putaret misericordiam prohibere, quod sequitur, opportunissime sequitur. Si autem obuiaueris boui inimici tui aut subiugali eius errantibus, reducens reddes ei. Ut scias non te prohibitum facere misericordiam, fac etiam erga inimicos tuos, cum potestas est a iudicando libera. Non enim cum reducis errantem bouem inimici tui et reddis, inter aliquos iudex resides. Mendacium fugies. Insontem et iustum non occides, quia auersor impium. ueritatem et iudicium Dominus amat; et ad hec sequenda, populum suum per legem, prophetas atque Euangelium, exhortatur: quia non est personarum acceptor, sed singulis reddit secundum opera sua. Non accipies munera, que excecant etiam prudentes,  et subuertunt uerba iustorum. Hinc per Sapientiam dicitur: Auaro nichil est scelestius; nichil est iniquius quam amare pecuniam. Hic enim animam suam uenalem habet, quoniam in uita sua proiecit intima sua. Peregrino molestus non eris: scitis enim aduenarum animas, quia et ipsi peregrini fuistis in terra Aegypti . Ex sua conditione unusquisque quomodo aliis misereri conueniat, perpendere debet. Unde et Dominus in Euangelio dicit: Dimittite, et dimittetur uobis; date, et dabitur uobis . Mensura qua mensi fueritis, remetietur uobis. Sex annis seminabis terram tuam, et congregabis fruges eius: anno autem septimo dimittes eum, requiescere facies, ut comedant pauperes populi tui, et quidquid reliqui fuerit, edant bestie agri. Ita facies in uinea et in oliueto tuo .  Queri potest, quid colligant pauperes, si septimo anno ita parcit terre, ut nec seminetur quidem. Non enim ad uineam et oliuetum pertinet, quod dictum est, Edent pauperes gentis tue, quia de terra non seminata nichil possunt sumere, ubi segetes nasci non possunt. De uinea enim et oliueto, postea dicit similiter esse faciendum, ac per hoc illud de aruis intelligitur que frumentis seruiunt; ac sic accipiendum: Sex annis seminabis terram tuam, et colliges fructum eius: hoc est sex annis seminabis et colliges: septimo uero non colliges; ut intelligatur, Seminabis: etiamsi dictum non est, ut ad sex annos seminare et colligere pertineat, ad septimum uero dimittere quod fuerit seminatum. Nam quid  inde habebunt pauperes, quorum residuum etiam feris bestiis dedit: eis uidelicet qui illis frugibus uesci possint, sicut sunt apri et cerui, et si quid huiusmodi: quod tamen non diceretur, nisi alicuius significationis gratia. Nam si quid attinet ad pre cepta que hominibus data sunt, de bubus cura non est Deo. Quod non sic intelligitur, tanquam ipse non pascat ea que nec seminant, nec metunt, neque congregant in horreum: sed quia ei cure non est, precepto monere hominem, quomodo boui suo consulat. Quanto minus ei cura est de feris bestiis precipere, quomodo illis ab hominibus consulatur, cum eas ipse pascat diuitiis nature usquequaque fructifere, qui eas etiam per alios sex annos pascit, cum colliguntur que seminantur? Si quis autem quesierit,  quid secundum allegoriam presens preceptum de septimi anni frugibus dimittendis pauperibus populi, et bestiis terre significet, sciat quia senarius numerus operum perfectionem significat. In septenario quoque, requies animarum exprimitur. Et bene in sex annis seminare terram nostram, et con gregare fruges eius precipimur, quia in presenti uita, que sex etatibus constat, terram carnis nostre exercere, et uirtutum semina in eam serere debemus: quatenus augmentum bonorum operum, et mercedis abundantia, inde nobis excrescens, in futuro requiem animarum nostrarum, sine ullo labore iam actionis nos percipere faciat. Quod autem pauperes populi seu bestie agri comedere iubentur, que de labore nostro preterito in septimo anno accrescunt,  significat, quod per eleemosynarum et caritatis obsequia, merces nobis in futuro parabitur. Denique eadem uinea et oliuetum insinuant, gratie uidelicet et misericordie opera futura bona preparantia. Si ergo non tantum amicis nostris indigentibus, uerum etiam inimicis qui hostiarum nomine notati sunt, benefici existimus, sine dubio in uita futura, ubi iam non est tempus operandi, de benefactis premia eterna consequemur. Unde et Saluator in Euangelio nos admonet dicens: Facite uobis amicos de mammona iniquitatis: ut cum defeceritis, recipiant uos in eterna tabernacula . Hinc et doctor gentium ait: Qui parce seminat, parce et metet. Qui seminat in benedictionibus, de benedictionibus metet uitam eternam. Quod autem sequitur,  Sex diebus operaberis, septimo die cessabis, ut requiescat bos et asinus tuus, et refrigeretur filius ancille tue et aduena. Ad eumdem intellectum pertinet, ut scilicet in presenti tempore, bene laborando unusquisque studeat, tam disciplinatus quam hebes, tam seruus quam liber, tam diues quam pauper, quatenus eterne requiei exspers non fiat, quin potius merito recte fidei ac bonorum operum, gaudii eterni particeps existat. Omnia que dixi uobis, custodite: et per nomen externorum deorum non iurabitis, neque audietur ex ore uestro. Hic apparet quantum precellat umbre ueteris Legis ueritas Euangelii. Ibi ergo iurare per nomen externorum deorum tantummodo prohibentur: per nomen autem Domini iurare  non uetantur. Hic quoque interdicitur omnino non iurare, neque per celum, neque per terram, neque per Ierusalem, neque per aliud aliquid: ut sit sermo noster tantum, Est, est, Non, non. Euangelica autem ueritas non recipit iuramentum: cum omnis sermo fidelis, pro iureiurando sit. Sicut enim falsum loqui non potest, qui non loquitur; sic periurare non potest qui non iurat. Ne ergo iuramenti usus ad idola colenda prouocaret, ueteribus quasi paruulis sub lege per nomen externorum deorum iurare, denuntiatur, magisque in Dei nomine si uellent, iurare, permittitur: cui cultum debitum per omnia impendere precipitur, sicut uictimarum carnalium oblatio concessa est iisdem in templo Domini uni Deo offerri, ne idolis exhiberent, cuius usum penitus  deserere noluissent.



CAPUT III. De tribus solemnitatibus precipuis, in quibus omne masculinum Domino presentari, in lege preceptum est.

Tribus uicibus per singulos annos festa celebrabitis . Tres festiuitates precipuas hoc loco obseruandas pre aliis festiuitatibus, maxime commendat, id est, Pasche, Pentecostes et Scenopegie. Qui consequenter enumerat: Solemnitatem, inquit, azymorum custodies. Septem diebus comedes azymas sicut precepi tibi tempore mensis nouorum, quando egressus es de Aegypto. Non apparebis in conspectu meo uacuus. Hic mensis apud Hebreos Nisan appellatur, apud Grecos uero Xanticus, apud Latinos  Aprilis dicitur. Qui ideo mensis nouorum nominatur, quia noue fruges eodem mense primitus metebantur.  De quo quid Iosephus in Antiquitatum libro tertio referat, commemorandum censemus. Secunda, inquit, azymorum die que est sexta et decima, frugum primitias quas metunt, antequam ex eis uescantur, Deum iudicantes iustum esse primitiis honorari, quo sint hac ubertate completi, offerunt isto modo: Siccantes spicarum manipulum, et contundentes, et munda ad coquendum hordea facientes, are Dei assarium offerunt: et unam drachmam ex eo mittentes, reliquum sacerdotum usui derelinquunt: et tunc iam licebit omnibus pro sua metere uoluntate. Immolant autem in primitiis frugum, agnum holocaustum Domino. Et  solemnitatem mensis primitiuorum operis tui, quecunque seueris in agro.  Hinc idem Iosephus: Septima uero, inquit, septimana transacta post hoc sacrificium, quarum septem hebdomadarum dies sunt quadraginta et nouem, Pentecoste celebratur: quam Hebrei Asartha uocant, quod significat Pentecosten, id est, quinquagesimam; in qua offerunt Deo panes de alphita siccata factos, cum fermento assariorum duorum: et ad mactandum agnas duas. Solemnitatem quoque in exitu anni facias, quando congregaueris omnes fruges tuas de agro. Ostendit quoque his uerbis, quod iam ex maturis frugibus hec oblatio offertur, cum tunc adsit tempus messis. Exitum anni appellat tinem estatis,  quando iam fructus totius anni collecti sunt. Et hec eadem festiuitas in septimo mense, quem Hebrei Theseri, Macedones uocant, Latini Octobrem; in cuius principio, Iudei solemnitatem agentes, amplius tuba canebant, et plura offerebant sacrificia, quam per singulos menses. In quo dies expiationum erant, et dies Scenopegie eodem mense, decimo quinto die celebrabantur, solemnitates scilicet tabernaculorum, in quo plurima et diuersa offerebantur sacrificia. Hec secundum historiam. Spiritaliter quoque tribus uicibus per annos singulos festa celebramus, cum omni tempore presentis uite, in sancte trinitatis confessione per fidem, spem et caritatem, bonorum operum obsequia spiritualiter, gaudentes Deo conditori nostro exhibemus.  Nam Pascha celebramus mense nouorum, cum per sanguinem agni immaculati ab Aegyptia seruitute liberati, per spirituales aquas de uetere homine in nouum transimus: ambulantes non in uetustate littere, sed in nouitate spiritus; quo in terram repromissionis, per Christi gratiam Domini et Redemptoris nostri, peruenire ualeamus. Solemnitatem ergo mensis primitiuorum celebramus, cum omnium operum nostrorum, uoluntatum ac sermonum primitias Domino consecramus. Solemnitatem quoque in exitu anni, quando congregatis frugibus dies Scenopegie celebrantur, tunc ueraciter agimus, quando congregatis uirtutum fructibus, usque ad finem uite, et introitum regni celestis, peruenire contendimus. In tabernaculis utique septem diebus  commorantes: quia per omne tempus uite presentis, peregrinos nos in seculo esse agnoscendo, requiem non hic, sed in futura uita requiramus. Quid tunc digne fit, si hoc sedulo tractantes, implere satagimus. Quod supra dictum est: Non apparebis in conspectu meo uacuus.  In conspectu Domini uacuus apparet, qui nichil secum de fructu sui laboris portat. Alius namque adipiscendis honoribus exsudat, alius multiplicandis facultatibus estuat, alius promerendis laudibus anhelat. Sed quia cuncta hec hic quisquis moriens deserit, ante Dominum uacuus apparet, quia secum ante iudicem nichil tulit. Hinc ergo per legem salubriter admonemur dicentem: Non apparebis in conspectu Domini uacuus. Qui enim promerende uite mercedem, bene agendo non  prouidet, in conspectu Domini uacuus apparet. Hinc de iustis per Psalmistam dicitur: uenientes autem uenient in exsultatione, portantes manipulos suos . Ad examen quippe iudicii portantes manipulos ueniunt, qui in semetipsis recta opera quibus uitam mereantur, ostendunt. Sequitur: Ter in anno apparebit omne masculinum tuum coram Domino Deo. Quid est quod feminis tacitis, de masculis lex mandat in conspectu Domini presentandis, nisi quod Creator noster quidquid molle, quidquid fragile, et infirmum in nostra conuersatione est reprobans, fortia uirtutum opera a nobis exquirit? Si enim in fide Patris et Filii et Spiritus sancti, pro eterne mercedis adeptu, tempore uite presentis  bonis operibus studium impendimus, masculinum nostrum sine dubio, ante conspectum Domini digne statuimus.

Non immolabis super fermento sanguinem uictime mee. Fermentum quod in sacrificio Domini offerri contradicitur, ut sepe diximus, malitie et nequitie amaritudinem significat. Non immolabis, ait, super fermento sanguinem uictime mee. Ac si diceret: Caueas ne in oblatione qua Dominum placare desideras, aliquid doli aut nequitie intermisceas: quia sinceritas iustitie Deo maxime placet. Item hac sententia nos admoneri sciamus, quod in sacrificio corporis et sanguinis Domini, munditiam cordis et operis studeamus habere: ne in offerendo uite libamine, fedi et ingrati coram Domino appareamus.  Sequitur: Nec remanebit adeps solemnitatis mee usque mane. Per hanc sententiam nos instruit, ne opus misericordie uel ceterarum pinguedinem uirtutum, in mane resurrectionis future faciendum differamus, quia ibi actionis tempus iam nullum erit, sed dies iste retributionis, ut recipiat unusquisque prout gessit tempore carnis sue, quando licuit operari. Primitias frugum terre tue deferas in domum Dei tui. Primordia utique omnium operum tuorum, in Ecclesia Domini digne conuersans, Creatori tuo gratanter exhibeas: quia hec est domus una, in qua agnus paschalis comedi iubetur: nec non et omnium munerum aptissimus locus est ad offerendum. Non coques hedum in lacte matris sue. Siue iuxta aliam editionem: Non coques agnum in lacte matris sue.  Quomodo intelligatur ad uerborum proprietatem, nescio utrum possit reperiri. Si enim alicuius significationis causa prohibitum acceperimus agnum in lacte coqui, nullus usus est ita coquendi. Si autem in diebus quibus lactatur, quis hoc habuit unquam Iudeorum in obseruatione, ut agnum coqueret, nisi cum desisteret sugere? Quid est autem in lacte matris sue? quasi posset etiam si hoc intelligeretur, sine huius precepti transgressione coqui, si eo nato, mortua matre eius, ab oue alia lactaretur. Cum alicuius profecto rei significande causa sint precepta, nemo ambigit, etiam illa que possunt cum obseruantia factitari non sine causa ita sunt precepta. Significant enim aliquid. Hoc uero quomodo obseruetur, ad proprietatem uerborum aut non est, aut  non elucet. Lectum tamen de Christo approbo, quod hac prophetia predictus est non occidendus a Iudeis infans, quando Herodes querens eum ut occideret, non inuenit. Ut, coques, quod dictum est, pertineat ad ignem passionis, hoc est tribulationem. Unde dicitur: uasa figuli probat fornax: et homines iustos, tentatio tribulationis . Quia ergo non est tunc infans passus, cum querente Herode, huiusmodi periculum imminere uideretur, predictum est his uerbis: Non coques agnum in lacte matris sue. Illud quoque forsitan non absurdum est, quod alii dicunt id esse preceptum per prophetiam, ne se boni Isrelite sociarent malis Iudeis, a quibus Christus passus est, tanquam agnus in lacte matris sue,  id est eo tempore quo conceptus est. Dicuntur enim femine ex quo conceperint, lac colligere. Illo autem mense passum esse Christum et Pasche obseruatio, et dies ecclesiis notissimus natiuitatis eius, ostendit. Qui enim mense nono natus est, octauo Kalendas Ianuarias, profecto mense primo conceptus est, circa octauam Kalendas Aprilis: quod tempus etiam passionis eius fuit in lacte matris sue: hoc est in diebus matris sue. Item per tropologiam, Non coques hedum in lacte matris sue. Hedus hic sub peccatoris figura introducitur. Proinde peccans non est coquendus in lacte matris, id est non est purgandus mediocribus tenerrimisque Ecclesie disciplinis, sed austerioribus preceptis eius sunt excoquenda peccata, cuius magna sunt crimina, ut qui per lasciuie blandimenta  se perdidit, fortiore disciplina se redimat.



CAPUT Iu. Ubi predicit expulsurum se gentes per manum angeli a facie filiorum Isrel, si tamen audirent precepta Domini et facerent ea.

Ecce ego mitto angelum meum qui precedat te et custodiat in uia, et introducat ad locum quem paraui. Obserua eum, et audi uocem eius; nec contemnendum putes, quia non dimittet cum peccaueritis: et est nomen meum in illo . Hac sententia secundum historiam Iosue ducem populi Isrelitici denotat: qui ideo angelus nominatur, quia ad legationem Domini peragendam destinatus est. Angelos enim Grece, nuntios uocamus. Et bene Iosue nuntius dici potest, quoniam in Isrelitis Domini mandata  innotuit, et gentibus Dei potentiam ac terrorem intimauit. Cuius uoci Dominus iubet populo suo obtemperare. Unde et idem populus ad eum dixisse refertur: Sicut obediuimus, inquiunt Moysi, sic obediemus et tibi. Tantum sit Dominus Deus tecum, sicut fuit cum Moysi. Qui contradixerit ori tuo, et non obedierit cunctis sermonibus tuis quos preceperis ei, moriatur . Et, inquit, nomen meum in illo. Bifarie nomen Domini erat in Iosue, qui et Isrelita fuit. Isrel enim interpretatur uir uidens Deum, siue princeps cum Deo. Et nomen Iesu, id est, saluatoris in se habuit: quem et in officio et nomine prefigurauit. Nam secundum allegoriam, ipse angelus, ipse Dominus et redemptor noster intelligi potest. Nam ipse per prophetam propter dispensationem humanitatis,  magni consilii angelus nuncupatur, quia sue et paterne uoluntatis est annuntiator. Quem qui non audierit, exterminabitur de populo suo. Nomen enim Dei in illo ueraciter est, quia cum sit homo uerus Deus agnoscitur. Sequitur: Quod si audieris uocem eius, et feceris omnia que loquor, inimicus ero inimicis tuis; et affigam affligentes te; precedetque te angelus meus, et introducet ad Amorrheum, et Etheum, et Pherezeum, Chananeumque et Eueum et Iebuzeum, etc. Historialiter enim populum Isreliticum Iosue introduxit in terram repromissionis, eiiciens gentes quas prenominauit a facie eorum, comminuens idola et destruens aras eorum. Spiritualiter autem Redemptor noster, in nobis has septem gentes cum simulacris  eorum exterminat, cum septem principalia uitia a nobis eiicit, et omnem dolum inimici, de cordibus nostris procul pellit, quatenus nature nostre terram pleniter ac perfecte possideamus. Radix quippe cuncti mali, superbia est, de qua Scriptura attestante dicitur: Initium omnis peccati superbia . Prime autem eius soboles, septem nimirum principalia uitia, de hac uirulenta radice proferuntur: scilicet inanis gloria, inuidia, ira, tristitia, auaritia, uentris ingluuies, luxuria. Nam quia his septem superbie uitiis nos captos doluit, idcirco Redemptor noster ad spirituale liberationis prelium, spiritu septiformis gratie plenus uenit. Quod uero istarum perniciosarum gentium regiones salubriter possidere precipimur, ita intelligitur. Habet unum  quodque uitium in corde nostro propriam stationem: quam sibi uindicans in anime nostre recessu exterminat Isrelem, id est contemplationem rerum summarum atque sanctarum, eisque semper aduersari non desinit. Non enim possunt uirtutes cum uitiis pariter morari. Que enim participatio iustitie cum iniquitate? aut que societas luci cum tenebris? Sed cum Isrelis populo, id est a uirtutibus contra se dimicantibus, fuerint uitia superata, locum quem sibi in corde nostro concupiscentie uel fornicationis spiritus retentabat, ibi deinceps castitas obtinebit. Quem furor ceperat, potentia uindicabit. Quem tristitia mortem operans occupauerat, salutaris et plena gaudio tristitia possidebit. Quem acedia uastauit, incipiet excolere fortitudo. Quem superbia conculcabat,  humilitas honestabit: et ita singulis uitiis expulsis, eorum loca, id est, effectus, uirtutes contrarie possidebunt. Que filii Isrelis, id est, anime Deum uidentes, non immerito nuncupantur: qui cum uniuersas cordis expulerint passiones, non tam alienas possessiones peruasisse, quam proprias recuperasse credendi sunt. Etenim quantum docet uetus traditio has easdem terras Chananeorum, in quas introducuntur filii Isrelis, filii Sem quondam fuerant in orbis diuisione sortiti: quas deinceps per uim atque potentiam posteritas Cham per inuasionis iniquitatem possedit. In quo et Dei iudicium rectissimum comprobatur, qui et illos de locis alienis que male occupauerant expulit; et isti sancti tanquam patrum possessionem, que prosapie eorum diuisione  orbis fuerat deputata, restituit. Que figura in nobis quoque stare certissima ratione cognoscitur. Nam uoluntas Domini possessionem cordis nostri, non uitiis sed uirtutibus naturaliter deputauit. Que post preuaricationem Ade insolescentibus uitiis, id est, populis Chananeis a propria religione depulse, cum eis rursum per Dei gratiam diligentia nostra ac labore fuerint restitute, non tam alienas occupasse terras, quam proprias credende sunt, recepisse. De his octo uitiis et in Euangelio ita significatur: Non adorabis deos eorum, nec coles eos. Non facias opera eorum, sed destrues eos, et confringes statuas eorum, seruietisque Domino Deo uestro, ut benedicam panibus tuis et aquis, et auferam infirmitatem de medio tui.  Non erit infecunda nec sterilis in terra tua. Numerum dierum tuorum implebo . Quoniam iste promissiones possint et spiritualiter intelligi, tamen cum secundum temporalem hominum felicitatem intelliguntur, ad uetus Testamentum pertinent, ubi quanquam precepta, exceptis his que in sacramento aliquid significant, eadem ad mores bonos pertinentia reperiantur, promissiones tamen carnales atque terrene sunt. Unde in psalmo septuagesimo secundo, pene lapsos et effusos gressus suos homo dicit, cum zelaret in peccatoribus, pacem peccatorum intuens. Ea quippe cernebat abundare impiis, que ipse secundum Testamentum uetus exspectabat a Domino Deo, cui hac mercede seruiebat. Et cum hinc ei subripere cepisset sensus impius, quod Deum non curare  existimaret humana, correctum se dicit, cum auctoritatem sanctorum non est ausus improbare; et cepit cognoscere et ait: Hoc labor est ante me: donec intrem in sanctuarium, et intelligam nouissima. Ibi enim premia dabuntur ad Nouum pertinentia Testamentum, que impii non accipient: et pene tunc future sunt impiorum, quas nullus piorum sensurus est. Attamen benedictionem aliquam in hac presenti uita sancti accipiunt, dum fecunditatem bonorum operum illis Dominus tribuit, et copiam uirtutum, ut in progressu sanctorum actionum legem Domini que eis data est, ad custodiendum opere consummant, quatenus ad eterne beatitudinis premia peruenire mereantur. Unde Propheta dicit: Etenim benedictionem dabit qui legem dedit: ambulabunt  de uirtute in uirtutem: uidebitur Deus deorum in Sion . Ibi quippe numerus dierum eorum implebitur, ubi summa perfectio tribuetur, et stabilitas eternitatis largitur. Cunctorumque inimicorum tuorum coram te terga uertam: emittens crabrones prius, qui fugabunt Eueum et Chananeum, et Etheum antequam intreas. Queritur de istis bestiis, quid intelligendum sit. Nam et promittit hoc Deus, et liber Sapientie dicit, ubi impletum ait: Et misit antecessores exercitus sui uespas . Non autem legimus factum, neque Moysi temporibus, neque sub Iesu Naue, neque sub iudicibus, neque sub regibus. Ac per hoc uespe iste aculei timoris intelligendi sunt, fortasse quibus agitabantur memorate gentes, ut cederent filiis Isrel. Deus enim loquitur:  in cuius sermone si figurate aliquid dicatur, quod ad proprietatem non sit impletum, non impedit historie fidem in qua perspicitur ueritas narratoris. Sicut nec euangelistarum narratio secundum proprietatem impeditur, si aliquid a Christo dicitur figurate.



CAPUT u. Ubi enarrat se emissurum crabrones ante Isrel, qui fugent alienigenas coram eis; et de benedictione de terra repromissionis possidenda.

Non eiiciam eos a facie tua anno uno, ne terra in solitudinem redigatur, et crescant contra te bestie. Paulatim expellam eos de conspectu tuo, donec augearis et possideas terram . Manifeste Dominus designat ob quam causam gentes, quarum  terram Isrelitico populo se daturum promisit, simul eiicere noluit: utique ut experiretur et erudiret in eis Isrel; ut essent qui peccantes arguerent, et ad timendum Deum improbos compellerent. Mystice autem, electos suos de corruptibilitate carnis, expulsis multis uitiorum turbis, aliquibus Dominus permittit impugnari, quatenus habeant semper in quibus se exerceant, ne forte per inertiam in maiorem ruinam peccatorum cadant. Unde et doctori gentium petenti, ut Dominus a se angelum Satane qui eum colaphizabat auferret, responsum est: Sufficit tibi gratia mea . Nam uirtus in infirmitate perficitur. Ponam autem terminos tuos a mari Rubro usque ad mare Palestinorum; et a deserto usque ad fluuium tradam manibus uestris habitatores terre; et eiiciam  eos de conspectu tuo. Non inibis cum eis fedus, nec cum diis eorum. Non habitent in terra tua, ne forte peccare te faciant in me, si seruieris diis eorum: quod tibi certo erit in scandalum. Si seruieris diis eorum, erunt tibi offendiculum. Hic Grecus habet non . Unde intelligitur, quia et dulia debetur Deo tanquam Domino. Latria uero non nisi Deo, tanquam Deo. Moysi quoque dixit: Ascende ad Dominum tu et Aaron, Nadab et Abiu: et septuaginta senes ex Isrel, et adorabitis procul: solusque Moyses ascendet ad Dominum: et illi non appropinquabunt, nec populus ascendet cum eo . Quid est quod Dominus primum precipit, ut Moyses et Aaron, Nadab et Abiu, et septuaginta senes ex Isrel ascendant ad Dominum, et statim subiungit, quod solus  Moyses ascendat ad Dominum, ceteri autem non appropinquent, sed adorent procul, nisi quod moraliter nos instruit, ut unusquisque perpendat discrete uires suas, et uigorem animi, ut ultra quam se preualere conspicit ad uirtutum arcem, uel ad culmen contemplationis se erigere non presumat; sed quantum diuina clementia eum prouocat, uel Scriptura sacra edocet, tantum progrediatur? Quod autem quidam ait: In precipitium pedem ponit, qui mensurarum suarum limitem discrete non attendit: Sequitur: Populus autem non ascendat cum eo. Populum infirmos auditores appellat, seu qui adhuc terrenis cupiditatibus implicantur. Quibus interdicit ascendere cum Moyse, quia ad arcem scientie diuine legis pertingere non poterunt, quos amor terrenus in  inferioribus tenet.

uenit ergo Moyses, et narrauit plebi omnia uerba Domini atque iudicia. Responditque cunctus populus una uoce: Omnia uerba Domini que locutus est, faciemus et audiemus  Usque ad hunc locum Scripture, iustificationes intelliguntur que date sunt populo ad obseruandum: incipiunt autem quantum ipsa uerba Scripture indicant, unde hoc nomen iustificationum exorsum est, ab illo seruo Hebreo cui auris ad postem pertunditur. In quibus omnibus iustificationibus considerandum est, que inde ad agendam uitam, et morum bonorum conuersationem duci possunt. Multa quippe in eis sunt sacramenta significantia potius aliquid, quam uitam nostram instruentia.  Iustificationes sane Latini interpretes eas esse dixerunt, que Greci appellant. Notandum est quod iterum populus ista respondet: Omnia uerba que locutus est Dominus, faciemus et audiemus, cum uideatur ordo postulare ut diceretur, audiemus et faciemus. Sed mirum nisi aliquis sensus hic latet. Nam si audiemus, pro eo positum est, quod est intelligemus, prius oporteret uerbis Dei reddere faciendi seruitutem, ut ad intelligentiam earum rerum que ipso precipiente fiunt merito deuotionis qua non contempta sed facta sunt, ipse perducit. Sed uidendum est utrum iste populus illi filio similis inueniatur, qui patri iubenti dixit: Ibo in uineam, et non iuit . Gentes enim que Deum penitus contempserunt, postea per unius obedientiam  iustificate, que non sectabantur iustitiam, apprehenderunt iniustitiam.



CAPUT uI. De eo quod edificauit Moyses altare ad radicem montis, et de oblatione in eo holocasti.

Scripsit autem Moyses uniuersos sermones Domini; et mane consurgens edificauit altare, ad radices montis, et duodecim titulos per duodecim tribus Isrel . Notandum quod Moyses edificauit altare sub monte, et duodecim lapides in duodecim tribus Isrel. Intelligitur enim ex duodecim lapidibus altare edificatum, significasse ipsum populum esse altare Dei, sicut est templum Dei. Aliter: Ad radices montis Moyses altare edificat, et duodecim titulos per duodecim tribus ponit Isrel, cum lex diuina  ante ascensum uirtutum aram fidei in cordibus nostris iubet nos statuere, et secundum doctrinam duodecim apostolorum, ritum religionis formare. Misitque iuuenes de filiis Isrel, et obtulerunt holocausta: immolaueruntque uictimas pacificas Domino uitulos. Holocaustum Domino offert qui seipsum Deo dedicat. Et bene iuuenes de filiis Isrel dicuntur offerre holocausta, quia non nisi fortium est uite perfectionem appetere. Ceterum qui adhuc infans est, hoc est rudis in fide, uel quem senectus debilitat, id est, quem consuetudo carnalis premit, non est habilis ad holocausta Domino offerenda, sed mandata legis inferiora seruet, per que saluetur. Unde ipsa ueritas in Euangelio sciscitanti de salute sua, primum respondit: Si uis, inquit, ad uitam ingredi,  serua mandata. Et paulo post de perfectione taliter docet: Si uis, inquit, perfectus esse, uade et uende omnia que habes, et da pauperibus, et habebis thesaurum in celo: et ueni, sequere me . uictimas ergo pacificas Domino offert uitulos, qui compressis incentiuis uitiorum, iucunditatem bonooperum pacifica mente exhibet Deo.  Notandum autem quod secundum aliam editionem ita legitur: Et immolauerunt hostiam salutaris Deo. Non dixit hostiam salutarem, sed hostiam salutaris, quod Grecus habet Unde in psalmo: Calicem, inquit, salutaris accipiam . Non dixit calicem salutarem. Ubi uidendum est, ne forte ille significetur, de quo dixit Simeon: Quoniam uiderunt  oculi mei, salutare tuum . Hunc enim et psalmus commendat ubi legitur: Bene nuntiate diem ex die, salutare eius . Quid est enim aliud si diligentius attendamus, quod ait diem ex die, nisi lumen ex lumine, hoc est Deum ex Deo, qui est unigenitus Filius? Sumens autem Moyses dimidiam partem sanguinis, infudit in crateram, et partem reliquam sanguinis in altare; et accipiens librum testamenti, recitauit in aures populi. Notandum est nunc primum sacrificare Moysen, euidetur Scripturam dicere, ex quo ex Aegypto eductus est populus. Primo enim de Iethro dictum erat socero eius, quamuis cum aliqua ambiguitate, quod immolauerit Deo. Et aduertendum librum testamenti cum sanguine hostie recitari: in quo libro illas iustificationes conscriptas  debemus accipere. Nam decalogum legis in tabulis lapideis fuisse conscriptum postea manifestum est. Et dixerunt: Omnia quecunque locutus est Dominus, faciemus et audiemus. Non aliter respondent ecce iam tertio. Ille uero sumptum sanguinem, respersit in populum et ait: Hic est sanguis federis, quod pepigit Dominus uobiscum, super cunctis sermonibus his. Hunc locum Paulus apostolus, in Epistola ad Hebreos, quomodo Dominice passionis sanguinem significet, manifestissime exponit. Quia omnia pene in sanguine mundantur secundum legem: et sine sanguinis effusione non fit remissio . Nam sanguis ille quo Moyses populum aspergit, ac purificat librum legis et tabernaculum testamenti, et omnia que in eo erant dicens: Sanguis hic, sanguinis  testamenti, mirifice Domini Iesu sanguinem predicare monstratur, quo omnium credentium corda purgantur, quo fides Ecclesie signatur, quo omnia, id est corpus omne tabernaculi sanctificatur, dicente Domino discipulis: Hic sanguis meus Noui Testamenti: qui pro multis effundetur . Adimpletum in ueritate id, quod per Moysen fuerat ostensum in imagine.

Ascenderunt Moyses et Aaron, Nadab et Abiu, et septuaginta de senibus Isrel, et uiderunt Deum Isrel. Sub pedibus eius quasi opus lapidis sapphirini: et quasi celum cum serenum est. Nec super eos qui procul recesserunt de filiis Isrel, misit manum suam. uideruntque Deum, et comederunt ac biberunt.  Constat inter eos qui recte intelligunt,  nullo Deum contineri loco, nec aliquo uelut situ corporis membra ponere, sicuti est nostri corporis sedere, iacere, stare, et si quid huiusmodi est. Hec enim non sunt nisi corporum; Deus autem spiritus est. Quod ergo se ostendit specie corporali, uel signis corporaliter expressis, non substantia eius apparet, que est ipse quod est: sed assumptio formarum uisibilium, eius omnipotentie subiacet. Et de electis Isrel non dissonuit nec unus, et apparuerunt in loco Dei, et manducauerunt et biberunt. Quis dubitet illos quos nominatim expressit, et septuaginta seniores nunc appellatos electos Isrel: qui procul dubio personam gerebant eorum, qui electi sunt in populo Dei? Non enim omnium est fides:  et nouit Dominus qui sunt eius . In magna autem domo sunt alia uasa in honorem, alia in contumeliam. Quoniam quos ante presciuit, et predestinauit; quos autem predestinauit, illos et uocauit; quos autem uocauit, illos et iustificauit; quos autem iustificauit, illos et glorificauit. . Profecto de electis Isrel non dissonuit nec unus. Significatur autem quaternarius numerus in Moyse et Aaron, Nadab et Abiu, propter quatuor euangelia, et totius orbis qui in quatuor partes diuiditur promissionem. Et septuaginta de senioribus Isrel. Numero scilicet septenario decuplato: qui pertinet ad significandum Spiritum sanctum. Sapphiro autem significatur uita celestis, maxime quia dictum est, sicut aspectus firmamenti. Firmamentum autem celum appellari  quis nesciat? Et forma lateris in eodem sapphiro, quadraturam ipsam uel stabilitatem, uel eiusdem quaternarii numeri sacramentum figurat. Quod autem manducant et bibunt in loco Dei, suauitatem saturitatemque significat in illo regno eternitatis. Beati enim qui esuriunt et sitiunt iustitiam: quoniam ipsi saturabuntur . Unde et Dominus dicit uenturos multos. Quos utique nisi electos prescitos, predestinatos, uocatos, iustificatos, glorificatos, et recubituros cum Abraham, et Isaac, et Iacob in regno celorum? Et alio loco ipse hoc promittit fidelibus suis, quod faciat eos recumbere, et transeat, et ministret eis . Quid sibi uult quod Iesu Naue non commemoratus in illis quatuor, subito cum Moyse apparet, et cum illo ascendit in montem,  ad accipiendas tabulas legis, et subito rursus iehsu absconditur, id est tacetur, et Moyses accepit legem in duabus tabulis, et cum eo iterum apparet? An forte significat Nouum Testamentum nomine Iesu, et absconditum esse in lege, et aliquando apparere intelligentibus? Quod uero iehsu iam uocatur, cum in libro Numerorum quando id nomen acceperit Scriptura testatur, quod iam prope esset ut terram promissionis intrarent, per prolepsin, hoc est per preoccupationem anticipat Scriptura, quod postea factum est. Omnia quippe ista postea quam facta sunt, scripta sunt: ac per hoc quando factum est quod modo commemoratur, nondum uocabatur iehsu; sed quando scriptum est, iam hoc uocabatur. Omnia autem, sicut Apostolus ait, in figura contingebant  illis: scripta sunt autem propter nos omnia , uidelicet non solum facta uel uerba, que sacris litteris continentur, uerum etiam locorum et aurarum, et temporum situs: et ipsarum quoque in quibus gesta siue dicta sunt, circumstantia rerum.



CAPUT uII. De ascensione Moysi in montem ut legem acciperet a Domino, scriptam in tabulis: quod et fecit.

Dixit autem Dominus ad Moysen: Ascende ad me in montem, et esto ibi; daboque tibi tabulas lapideas, et legem ac mandata que scripsi, ut doceas filios Isrel . [Ex Beda.] Daturus ergo legem Moysi Dominus, primo illum in uerticem montis euocat, ut in alto secum demoratus liberius audiat, que  ad inferiora rediens populum precepta doceat. Sic et in Euangelio Dominus, nouos gratie precones in montem conuocans, preceptis salutaribus instituit, ut ex loci etiam situ patesceret, quia sublimia illis uel mandata uiuendi, uel promissa daret remunerandi. Et legis ergo et Euangelii precepta Dominus in monte dedit, ut sublimitatem per hoc utriusque Testamenti commendaret. uerum quia Scriptura legis uni tunc populo Isrel committenda, gratia uero Euangelii ad omnes per orbem nationes apostolis predicantibus erat peruentura, recte ad discendam accipiendamque legem, solus Moyses ascendit in montem: doctrinam uero Euangelii, apostoli simul omnes in monte cum Domino positi, auscultantibus etiam turbis audierunt. Sed et audierunt per gratiam  sancti Spiritus, quo hec eadem gratia et ueritas Euangelii manifestius Ecclesie data est, non apostoli solummodo, uerum etiam plurima simul caterua fidelium, quando in cenaculo montis Sion constituta suscepit; et hoc in uariarum diuisione linguarum, ut tali miraculo Ecclesiam cunctarum per orbem gentium, linguis Deum collaudatura signaretur. Daboque tibi tabulas lapideas, et legem ac mandata que scripsi, ut doceas eos. Huic simile est illud Euangelii quod supra posuimus: Docentes eos seruare omnia quecunque mandaui uobis . Non ergo Moyses, non apostoli, non quilibet doctorum alia debet populum Dei docere quam que ipse Dominus docuit, queque consilii sui decreto nobis obseruanda prescripserit, et in quorum obseruatione  uitam nos habere eternam uoluit. Scripsit autem hec in tabulis lapideis, quia in cordibus electorum fide fortibus, fixa intentione custodienda firmauit: quorum exempla cum nobis ad imitandum proponit, quasi scripta in lapide statuta sue legis ostendit. Nam et Daniel uidit Dominum in figura lapidis excisi de montibus sine manibus contriuisse pompam regni mundialis, ut regnum ipsius solum sine fine permaneat . Et Petrus fideles admonet dicens: Et uos tanquam lapides uiui, superedificamini domus spirituales . Surrexit Moyses, et Iosue minister eius. Iosue minister Moysi, Dominum saluatorem, et nomine designat et actione. Qui minister Moysi recte uocatur quia apparens in carne, Mosaice legis in se cerimonias suscipere dignatus  est, quia non soluere legem uenit, sed adimplere. Moysi in omnibus uestigia sequitur: quia in cunctis que loquitur uel scribit Moyses, ille uel typice, uel manifeste designatus, quasi comes indiuiduus si bene queritur, inuenitur. Hinc etenim dicit Iudeis: Si crederetis Moysi, crederetis forsitan et mihi. De me enim ille scripsit .

Ascendensque Moyses in montem Dei, senioribus ait: Exspectate hic, donec reuertamur ad uos. Habetis Aaron et Hur uobiscum. Si quid natum fuerit questionis, referetis ad eos. Aaron mons fortitudinis, Hur interpretatur ignis siue lumen: unde Aaron Saluatorem Dominum, Hur designat Spiritum sanctum. Ascendens ergo Moyses ad Dominum, Aaron  et Hur, hoc est montem fortitudinis et lumen ignis, in campestribus ad regimen populi dereliquit. Et nos si doctores nostros ad altitudinem diuine contemplationis sequi non possumus, curemus solliciti, ne aliqua nos tentatio a uicinia montis Dei retrahat; sed iuxta modulum nostrum uirtutum operibus insistamus, inherentes stabili corde sacramentis nostri Redemptoris quibus imbuti sumus, et gratiam spiritus eius qua signati sumus intemeratam in nobis conseruare curantes; et si qua nos aduersitatum questio pulsauerit, mox adiutorium inuocemus eiusdem nostri Redemptoris, qui fideles suos per donum sancti Spiritus protegere a malis omnibus, ac liberare consueuit. Cumque ascendisset Moyses, operuit nubes montem. Sicut mons in quo legem accepit  Moyses altitudinem perfectionis que in eadem lege erat conscribenda, ita nubes qua mons tectus est gratiam diuine insinuat protectionis, qua tanto amplius quisque fruitur, quanto altius ad scrutanda mirabilia de lege Dei reuelatis oculis cordis ascendit. Namque nec montem solummodo in quo Moyses ascendit, nubes operuit, sed et populum per deserta gradientem, qui nequaquam ad altiora poterat ascendere, nichilominus nubes celitus missa obumbrauit. Unde scriptum est: Expandit nubem in protectionem eorum . Quia nimirum Dominus omnes timentes se, pusillos cum maioribus, celesti benedictione protegit. Et habitauit gloria Domini super Sinai, tegens illum nube sex diebus. Septimo autem die de medio caliginis. Non tantum sublimitas, uerum  etiam nomen montis in quo data est lex perfectionem ipsius legis figurate denuntiat. Sinai namque interpretatur mensura mea, siue amphora mea. Diuinitus ergo procuratum est ut mons in quo lex daretur, amphora mea uocaretur, quasi ipso Domino per hoc uocabulum significante quod lex sua perfectam uiuendi regulam, omnibus promulgaret. Bene autem dicitur quod, Moyse ascendente, nubes et gloria Domini sex diebus montem operuit, septimo autem die illum ad altiora montis uocauerit. Sex namque diebus in lege operari, in septimo requiescere iubemur. Ascendensque montem Moyses, sex diebus nube et gloria Domini tegitur: ut insinuetur mystice, quia quicunque mandata Domini operibus iustis exsequitur, diuina utique protectione dignus  existit. Septimo autem die uocat ad altiora Dominus Moysen, quia post operum perfectionem, requiem nobis lex promittit eternam; ut qui in altitudine recte actionis Domino assistere curauimus, iam ad eius uisionem atque colloquium ascendere mereamur. Medium namque caliginis unde uocatus esse dicitur, non inesse Deo tenebras ullas significat, sed quia lucem habitat inaccessibilem. Et sicut item didit Apostolus: Quem uidit nullus hominum, sed nec uidere potest . Caligo namque illa, obscuritas est arcanorum celestium, terrenis quidem cordibus inaccessibilis, sed Moysi et ceteris mundo corde beatis, diuina reserante gratia, penetrabilis.

Erat autem species glorie Domini, quasi ignis ardens  super uerticem montis: in conspectu filiorum Isrel. Quasi ignis namque ardens species glorie Domini apparuit, quia corda electorum, et dono scientie celestis illustrat, et ardore sue caritatis inflammat. In nube ergo, caligine et igne gloria Domini uisa est. In nube uidelicet, quia nos ab estu tentationum protegit; in caligine uero, quia potentia maiestatis, a nulla potest creatura ad integrum comprehendi. Pax enim Dei exsuperat omnem sensum. In igne autem ardente, quia mentes fidelium supernorum bonorum cognitione irradiat, et spe ac dilectione accendit. Et hanc quidem Domini gloriam filii Isrel de longe et ab inferioribus aspiciunt, Moyses uero altius ascendendo penetrat: quia nimirum abdita mysteriorum diuinorum quique perfecte  ac sublimiter uident; aut nos nostre memores fragilitatis et inertie, et si hec intrare comprehendendo nequimus, saltem credendo, sperando, diligendo, in proximo manere atque aspectare curemus. Ingressusque Moyses medium nebule, ascendit montem: et fuit ibi quadraginta diebus, et quadraginta noctibus. Moyses medium nebule ingressus, ascendit in montem, cum predicatores diuine legis, in quibus ipse Moyses eximius erat, ad intuenda sublimiter incerta et occulta sapientie diuine, inuitante ac ducente Domino, penetrant. Fuit autem cum Domino Moyses quadraginta diebus et quadraginta noctibus, ut hoc numero temporis disceret, quod illi solummodo decalogum legis, quem cum suo populo acceperat, possent implere, quos euangelice  gratia ueritatis, que quatuor libris erat describenda, iuuaret.



CAPUT uIII. De eo quod locutus est Dominus ad Moysen de oblatione primitiarum.

Locutus est Dominus ad Moysen dicens: Loquere filiis Isrel, ut tollant mihi primitias. Ab omni homine qui offert ultroneus, accipietis primitias mihi . Et nos primitias bonorum nostrorum Domino offerimus, quando si quid boni agimus, totum hoc diuine gratie tribuimus, ueraciter et intimo ex corde profitentes quod ne initium quidem bone actionis aut cogitationis aliquid, nisi a Domino possimus habere, mala uero nostra, semper a nobis ipsis diabolo instigante, et cepta et consummata,  nec nisi Domino donante, laxanda esse fatemur. Bene autem precipitur Moyses ab homine qui offert ultroneus accipere primitias: hilarem enim datorem diligit Deus. Et Apostolus: Non ex tristitia nos aut necessitate, sed proposito cordis bona facere iubet . Quod se facere sciens Propheta, gloriatur Domino dicens: uoluntarie sacrificabo tibi . Hec sunt autem que accipere debetis: Aurum, argentum et es, hyacinthum ac purpuram; coccumque bis tinctum et byssum, pilos caprarum, et pelles arietum rubricatas, pelles hyacinthinas, et ligna sethim, oleum ad luminaria concinnanda, aromata in unguentum, et thymiama boni odoris, lapides onychinos, et gemmas ad ornandum ephod ac rationale. Facientque  mihi sanctuarium, et habitabo in medio eorum. Cuncta hec que Dominus sibi a priore populo ad faciendum sanctuarium materialiter offerri precipit, nos quoque qui spirituales filii Isrel imitatores Domini uidentis populi esse desideramus, spirituali intelligentia debemus offerre. Cui uidelicet aurum offerimus, cum claritate uere sapientie, que est in fide recta, resplendemus; argentum, cum errore nostro confessio fit in salutem; es, cum eamdem fidem publica predicatione diuulgare gaudemus; hyacinthum, cum sursum corda leuamus; purpuram, cum corpus passioni subiicimus; coccum bis tinctum, cum gemina, id est, Dei et proximi dilectione, flagramus; byssum, cum carnis castitatem sentimus; pilos caprarum, cum habitum penitentie ac  luctus induimus; pelles arietum rubricatas, cum ipsos Dominici gregis ductores, suo sanguine baptizatos uidemus; pelles hyacinthinas, cum nos post mortem spiritualia in celis corpora habituros esse speramus; ligna sethim, cum expurgatis peccatorum spinetis, munda carne et anima, soli Domino seruimus; oleum ad luminaria concinnanda, cum fructibus caritatis et misericordie refulgemus; aromata in unguentum, et thymiama boni odoris, cum opinionem bone nostre actionis, multum ad exemplum bene uiuendi, longe lateque diffundimus; lapides onychinos et gemmas ad ornandum ephod ac rationale, cum miracula sanctorum quibus cogitationes Deo deuotas, et opera uirtutum digna laude predicamus, atque hec in adiutorium nostre fidei ubi  opus fuerit, assumimus. Quia enim in humeris onera gestare solemus, et recte per ephod, id est, superhumerale, opera iustorum, et pii pro Domino labores, insinuantur. Quia uero in pectore cogitationum sedes est, recte in rationali qui est habitus pectoris sacerdotalis, munde electorum cogitationes exprimuntur. Lapidesque onychini et gemme ornant ephod ac rationale, cum eximiis summorum Patrum actibus et cogitationibus, etiam miraculorum insignia iunguntur.



CAPUT IX. De precepto quomodo sanctuarium iubet construi.

Facientque mihi, inquit, sanctuarium, et habitabo in medio eorum: iuxta omnem similitudinem tabernaculi quod ostendam tibi, et omnium uasorum in cultum  eius. Ostendit Moysi Dominus tabernaculum in monte, et uasa in cultum consecrata; quia eidem secum tanto tempore demoranti manifeste demonstrauit, quanta pietate, humilitate, et munditia, uirtutes angelice suo Creatori gaudent obedire, que sunt perfectum in omnibus tabernaculum eius; qui nunquam in eis ex quo conditi sunt, manere atque inhabitare cessauit. Tabernaculum ergo quod Moysi in monte monstratum est, superna est illa ciuitas et patria celestis, que illo quidem tempore, ex solis exstitisse creditur angelis sanctis. Post passionem uero, resurrectionem, ascensionem in celos mediatoris Dei et hominum, et multitudinem preclaram et copiosam sanctarum recipit animarum. uasa uero  tabernaculi illius, singule queque sunt persone spirituum beatorum, ex quibus omnibus ipsa Ierusalem que est mater nostrum omnium, in uera pace et unitate consistit. Notandumque diligentius, quod sanctuarium Domino facere filii Isrel iubentur, non ex parte simile, sed iuxta omnem similitudinem tabernaculi, quod ostendit Moysi, omniumque uasorum in cultum eius. Quod si forte requiris in quo hoc tabernaculum celeste, o homo terrigena, spiritualiter imitari ualeas, diligendo Deum et proximos, hoc imitare; subueniendo miseris, et si non angelis qui omnes beati sunt, certe hominibus, hoc imitare. Humiles sunt, mites sunt, inuicem placati sunt, diuinis parent iussis: hoc in quantum uales, imitare. Nihil mali, nichil otiosi, nichil loquuntur iniuste,  agunt, cogitant, diuinis indefessi laudibus, uerbo et mente assistunt. Hoc quantum potes, imitare; et sanctuarium Domino iuxta exemplum quod Moysi in monte monstratum est, edificasti. ueniensque Dominus et Saluator noster cum Patre, mansionem apud te facit; quin et post hanc uitam in illud te tabernaculum quod imitaberis, perpetuo beatum introducet. Sequitur:



CAPUT X. Descriptio arce quomodo facienda erat: propitiatorium, cherubim, nec non et uectium.

Sicque facietis illud: Arcam de lignis sethim compingite. Arca que primo omnium in tabernaculo fieri iubetur, non incongrue ipsam Domini et Saluatoris nostri incarnationem designat: in quo sunt  omnes thesauri sapientie et scientie absconditi. Que uidelicet arca bene de lignis sethim compingi iubetur. Ligna quippe sethim leuis atque imputribilis feruntur esse nature, non multum a qualitate albe spine distantia. Arca ergo de lignis sethim facta est, quia corpus Dominicum ex membris constabat omni uitiorum labe carentibus. Et hec eadem sunt ligna spinis simillima: quia et si non in carne peccati, tamen in similitudine uenit carnis peccati, ut Apostolus ait . Sequitur: Cuius longitudo habebit duos semis cubitos: latitudo cubitum et dimidium: altitudo cubitum similiter ac semissem. Cuius autem quantitatis sit cubitus ille, Iosephus in Antiquitatum libro manifeste ostendit dicens: Facta est autem et arca longitudinis quinque palmorum, latitudinis  trium. Unde patet manifeste, quia illum designat cubitum, quem duo palmi complent. Mystice autem longitudo arce, longanimem Domini ac Redemptoris nostri patientiam, qua inter homines conuersatus est, insinuat. Latitudo, amplitudinem ipsam caritatis, qua ad nos uenire et inter nos habitare uoluit. Altitudo, spem future sublimitatis, qua uel seipsum post passionem suam glorificandum, uel glorificaturum esse preuidit. Unde et apte longitudo arce duorum erat cubitorum, propter uidelicet doctrinam et opera quibus refulgebat in mundo. Quod uero post duos cubitos, etiam semissem arca in longitudine habebat, potest ad humane tarditatem fragilitatis referri: que dicta uel opera Saluatoris sublimia,  necdum prout dignum erat, capere ualebat. Unde et de quibusdam mysticis eius actibus aperte dictum est. Hec non cognouerunt discipuli eius primum, sed quando glorificatus est iehsu . Similiter et de dictis illius sublimioribus: Et erat uerbum istud absconditum ab eis, et non intelligebant que dicebantur . Habebat arca duos cubitos longitudinis, quia Dominus in carne clarus uerbo et actibus apparebat. Habebat et dimidium cubiti, quia etiam tarditatem discipulorum, qui necdum perfecti dicta uel acta ipsius capere poterant, longanimiter ferebat. Unius erat cubiti latitudo arce ob dispensationem ipsius Dominice caritatis, qua electos suos in Deo adunare curauit. Hec ergo arca unum cubitum habet et dimidium: quia Dominus unica  nos pietate sibi ac Patri associandos diligit, et nostre quoque capacitatem dilectionis, qualiscunque in hac uita esse potest, eque pia benignitate complectitur, donec ad eius uisionem, ubi eum ex toto corde, tota anima, tota uirtute diligamus, intrare mereamur. Altitudo quoque arce aptissime erat cubiti unius et dimidii: uidelicet propter significationem unice spei, qua uel Dominus ipse cum esset in carne nobiscum future resurrectionis et posterioris glorie prestolabatur euentum, uel nos inter aduersa seculi, propter futurorum premia bonorum, gaudere semper admonet.

Et deaurabis eam auro, mundissimo intus et foris. Facies insuper coronam auream per circuitum. Arca intus et foris auro mundissimo deauratur, quia assumpta  a Filio Dei humana natura, et intus uirtute sancti Spiritus plena erat et foris, hominibus aperte Spiritus sancti opera premonstrabat. Cui nimirum arce bene corona aurea supra circumdari precipitur, quia apparens in carne, atque ad redemptionem humani generis ueniens Filius Dei, certum exspectabat tempus et horam quando susceptam pro nobis mortem, cum ipso mortis auctore superaret, atque ad Patrem uictor in celos ascenderet. Et quatuor circulos aureos quos pones per quatuor arce angulos. Duo circuli sint in latere uno, et duo in altero. Quatuor circuli aurei quatuor sunt Euangeliorum libri. Qui merito aurei sunt propter claritatem sapientie qua fulgent. Merito circulis comparati, quia eterna est ipsa Dei sapientia quam predicant, neque incipiens  ex tempore, neque esse desinens eterna diuinitas, quam homo Christus accepit. Unde imminente hore sue passionis, precatur Patrem dicens: Et nunc clarifica me, tu Pater, apud temetipsum, claritate quam habui, priusquam mundus esset apud te . Quatuor angulos autem habet arca, quia sacramentum Dominice incarnationis per omnes mundi plagas in quibus sancta Ecclesia dilatatur, celebrare non desinit: et per eosdem angulos quatuor, quatuor circuli sunt positi, quia in cunctis mundi finibus Euangelium Christi saluandis fidelium cordibus, predicatur. Duo autem circuli in latere uno et duo sunt in altero: uel quia duo euangeliste discipulatui Saluatoris in carne predicantis et miracula facientis  adherebant, duo autem alii post resurrectionem ascensionemque eius ad celos, ad fidem eius uenerunt; uel quia in figura quatuor animalium, duo qui per hominem et uitulum designati sunt, passionis et mortis eius indicia pretulerunt, duo uero illi qui per leonem et aquilam prefigurati sunt, uictorie que mortem destruxit, insignia demonstrarunt. Nam quasi leuum latus arce duos habuit circulos, cum euangeliste duo incarnationem Domini ac passionem figurarent. Similiter lateri dextero duo inerant circuli, quia eque duo euangeliste resurrectionem atque ascensionem eius, que ad future gloriam uite pertinent, figuraliter exprimunt. Facies quoque uectes de lignis sethim, et operies auro: inducesque per circulos, qui sunt in lateribus ut portetur  in eis: qui semper erunt in circulis: nec unquam extrahentur ab eis. uectes quibus arca portatur sancti sunt doctores, qui Dominum predicando, audientium cordibus inferunt. Qui uidelicet uectes semper esse iubentur in circulis, qui nimirum necesse est, ut quicunque aliis celestia sacramenta predicant, nunquam ipsi mentem a memoria sacre Scripture, nunquam manus a diuinorum obseruantia mandatorum, contineant. Bene autem sequitur: Ponesque in arcam testificationem quam dabo tibi. Quia illa solummodo de incarnatione Filii Dei loqui, et credere debemus, que nobis ipse Dominus per auctores sacre Scripture reuelare dignatus est. Si uis scire que sit illa testificatio, quam in arcam ponendam a Domino Moyses accepit, Apostolum audi: Post uelamentum  autem, inquit, secundum tabernaculum quod dicitur sancta sanctorum, aureum habens thuribulum, et arcam testamenti, circumtectam ex omni parte auro: in qua urna aurea habens manna, et uirga Aaron que fronduerat, et tabule testamenti . Urna ergo aurea in arca habens manna, anima est sancta in Christo, habens in se omnem plenitudinem diuinitatis. uirga Aaron que excisa fronduerat, potestas est inuicta sacerdotii illius, de qua dicit Propheta: uirga equitatis, uirga regni tui . Que postquam ad tempus per mortem uisa est esse succisa, inualescente mane resurrectionis, uiuacius refloruisse inuenta est, ac perpetuo inuiolabilis atque immarcescibilis permansura esse innotuit. Christus enim resurgens a mortuis, iam non moritur, mors  illi ultra non dominabitur. Tabule testamenti in arca, omnem in Christo et scientiam paternorum secretorum, et potentiam iudiciorum designant. In tabulis namque testamenti et fides erat inscripta eterne diuinitatis que mundum crearet ac regeret, et mandata quibus Deo seruiri oporteret, et discretio iudicii, qua ipse obedientes se uere condemnaret, et diligentes se misericordia remuneraret. Facies et propitiatorium de auro mundissimo; duos cubitos et dimidium tenebit longitudo eius, semissem et cubitum latitudo. Queri solet quid propitiatorium dicat, quo operienda sit arca. Sed cum de auro fieri iubeat, et tante longitudinis ac latitudinis, quante arcam fieri preceperat, constat procul dubio, quia tabulam fieri  uoluit auream tantam, quantam arcam tegere sufficeret. Quod uidelicet propitiatorium non aliud quam Dominum Saluatorem, sed specialius in eo uiscera pietatis designat: de quo dicit Apostolus: Quem proposuit Deus propitiationem per fidem, in sanguine ipsius . Nam et ideo desuper ponitur, quia superexaltat misericordia iudicium. Unde et Psalmista: Suauis, inquit, Dominus uniuersis, et miserationes eius super omnia opera eius .

Duos quoque cherubin aureos et productiles facies ex utraque parte oraculi. Cherub unus sit in latere uno, et alter in altero. Utrumque latus propitiatorii tegant, expandentes alas, et operientes oraculum: respiciantque se mutuo uersis uultibus in propitiatorium quo operienda est arca: in qua pones testimonium  quod dabo tibi. Cherubin nomen esse angelicarum uirtutum Ezechiel propheta manifeste declarat. Quas etiam iuxta exemplum, quod hic fieri iubetur, cum aliis sibi apparuisse designat, dicens: Et uox alarum audiebatur usque in atrium exterius, sicut uox Domini loquentis. Et quidem numero singulari cherub, plurali autem cherubim dicitur, et est nomen generis masculini. Sed Greca consuetudo neutro genere cherubin posuit, m littera in n mutata. uerum noster interpres Hebreum secutus idioma, masculino genere posuit. Duos cherubim aureos et productiles facies, non duo cherubin aurea et productilia. Quod scriptorum incuria credo in eius translatione esse corruptum, ut pro cherubim antiquorum more scriberetur cherubin. Interpretatur autem  cherubim siue cherubin scientie multitudo, uel scientie intellectus: quod uidelicet nomen, tanto rectius angelicis potestatibus congruit, quanto perfecte ab omni impulsu impure cogitationis alieni, uisioni sui conditoris adherent. Idcirco autem alas, uel in figura cherubin Moyses facere iubetur, uel in ipsa eorum specie uidisse se propheta testatur. Quod etiam licentia solet imitari pictorum, ut in alto sedem habere angeli, et quasi leui uolatu ubique discurrere posse signentur, neque ullam habere tarditatem, qui confestim ubicunque uoluerint adsint, ac uelut propitiatorium contuentes obumbrant, id est honorant uelando: quia totum quem habent statum perpetue felicitatis, eius gratie deputant, a quo ut nichil mali uel possent, acceperunt. Duo sunt autem propter significandam  societatem angelice pacis, quia minus quam inter duos haberi caritas non potest. Unde et sese respicere mutuo, et in propitiatorium uultus habere iubentur: quia nimirum in glorificatione diuine uisionis sibimet alterutrum consonant. Item per duo cherubim possunt duo testamenta figurari, quorum unum futuram Domini incarnationem, aliud factam clamat. Respiciuntque se mutuo, quia in attestatione ueritatis quam predicant, in nullo ab inuicem discrepant. uertunt uultus in propitiatorium, quia et misericordiam Domini in qua unica mundo spes est ualde commendant, atque ideo sunt ex utraque parte oraculi, quia in precedentia ante incarnationem Dominicam tempora, et sequentia, predicatione  spiritualis scientie replent. Quibus etiam nomen scientie multitudinis, uel scientie multiplicate conuenit, quod uidelicet Scriptura sacra spirituali ac diuina scientia plena est; eademque scientia ex quo ipsa Scriptura condi cepit, augeri semper ac multiplicari non desinit. Recte cherubim glorie propitiatorium obumbrare dicuntur, quia testamento crescente per tempus, et multiplicata scientia, propitiationem nobis Domini Saluatoris predicant, et hanc gratis semper uocibus, quasi expansis ad uolatum alis honorare non cessant. Quia enim uerba colloquentium quibus uolando per erem ab ore dicentium ad cor perueniunt audientium, merito expansis cherubim alis, uelut ad uolandum aptatis, possunt designari. Inde precipiam et loquar ad te, supra  propitiatorium scilicet, ac de medio duorum cherubim, que erunt supra arcam testimonii, cuncta que mandabo per te filiis Isrel. Quia per gratiam propitiationis Dei factum est, ut hominibus post culpam preuaricationis apparere, et eis uiam ueritatis post errorem demonstrare, dignatus est, de medio cherubin loquitur, quia per angelicam uisionem, et non in sua substantia Deus apparuit: et locutus est Moysi attestante Apostolo: Quia lex propter transgressiones posita est, donec ueniret semen, cui promiserat, ordinata per angelos in manu mediatoris . Item de medio duorum cherubin loquitur Dominus, quia per uerba utriusque Testamenti, consona nos uoce ad fidem ueritatis erudit. uel certe de medio cherubin loquitur, quia per unigenitum  suum, qui in medio duorum Testamentorum in carne apparuit, humano generi Deus Pater uoluntatem suam manifestare dignatus est. Potest autem in arca etiam sancta Ecclesia figuraliter accipi, que de lignis imputribilibus, hoc est animabus sanctis edificatur; et in fide sancti Euangelii per quatuor mundi plagas distenta, coronam uite a Deo exspectat eternam, habens in se tabulas testamenti, in meditatione continua legis Dei. Habens et urnam auream cum manna in fide Dominice incarnationis. Habens et uirgam Aaron que fronduerat, in participatione regni, et sacerdotii Dominici, dicente apostolo Petro: uos autem genus electum, regale sacerdotium . Habens propitiatorium desuper, ut cuncta que habet bona, largiente diuina gratia, sese accepisse meminerit.  Habens et cherubin glorie in propitiatorio, uel angelica uidelicet presidia, qui a Deo semper adiuuetur propitio, uel Testamenta, quibus qualiter uiuere et quomodo auxilium recte uiuendi a diuina propitiatione querere debeat, instituatur. Sic autem sunt cherubim super propitiatorium positi, quomodo ciuitas Christi, id est sancta Ecclesia super montem, id est super ipsum Christum esse constituta dicitur: non quod altior illo possit esse ciuitas sua, sed quod eius subsidio sustentata proficiat. Cherubin supra propitiatorium habet arca, quia uel angelica ministeria, uel eloquia diuina eo ueracius ecclesiam iuuant, quo ipsa in fundamento summe ueritatis stabilita consistunt.



CAPUT XI. De mense factura, uasorum eius, et de panibus propitiationis in ea offerendis.

Facies et mensam de lignis sethim, habentem duos cubitos longitudinis: et in latitudine cubitum unum: et in altitudine cubitum et semissem . Mensa de lignis sethim facta, Scriptura est sacra, de fortibus sanctorum Patrum uerbis actibusque compacta. Que dum nobis que sint eterne gaudia beatitudinis, quomodo ad hec perueniatur ostendit, cibum profecto nobis salutis ac uite suggerit. Hec habet longitudinem cum perseuerantiam cepte religionis, latitudinem cum amplitudinem caritatis, altitudinem cum spem perpetue remunerationis insinuat. Et bene longitudo duorum  est cubitorum: quia actualis nostra conuersatio in duabus maxime uirtutibus consistit, misericordia uidelicet et innocentia, dicente apostolo Iacobo: Religio munda et immaculata apud Deum et Patrem hec est: uisitare pupillos ac uiduas in tribulatione eorum et immaculatum se custodire ab hoc seculo . Quod uero mensa unum habet cubitum in latitudine, unitatem dilectionis quam tota nobis Testamenti ueteris et Noui series commendat, figurate denuntiat: unaque est caritas, hoc est simplex et pura mentis pietas, qua et Deum et proximos, et ipsos quoque inimicos amare iubemur: quamuis magna distantia ac distinctione rectissima ipsius amoris, Deum primo loco, inimicos diligere debeamus. Ipsis quoque proximis pro differentia meritorum, dispar  sit modus impendendus amoris. Porro quod altitudo cubitum ac semissem habebat, eque ut in latitudine, cubitus unitatem ipsius spei nostre celestis insinuat: quia exspectamus Dominum nostrum, quando reuertatur de celis, remuneraturus seruos, quos uigilantes accinctis lumbis, et ardentibus bonorum operum lucernis, inuenerit. Nam etsi pro diuersitate meritorum multe sunt mansiones in domo Patris, unum tamen est regnum celi, in quo omnes recipiantur electi. Semissis uero qui superest, initium uite contemplatiue quo nonnulli sanctorum etiam in carne adhuc positi frui meruerunt, indicat: quibus non solum sperare celestia premia, uerum etiam ex parte uiuendo, pregustare donatum est: Et inaurabis eam auro purissimo. Mensa tabernaculi inauratur,  quia et Scriptura sancta, sapientie celesti sensu clara refulget; et ipsi qui eam condidere prophete, preclari uita ac sermone fuerunt

Faciesque illi labium aureum per circuitum, et ipsi labio coronam interrasilem, altam quatuor digitis. Labium aureum fit mense per circuitum, quia doctrina sacri eloquii per mundissima nobis predicatorum fidelium ora ministratur, neque illorum locutio qui diuina nobis arcana tradiderunt, humane confabulationis sermonibus ullatenus attaminari consentiebat. Quin potius, non tantum nociua, sed et otiosa hominum uerba grauiter ferre ac redarguere curabant. uel certe labium fit aureum mense per circuitum, quia Scriptura sancta omni ex parte sue  locutionis cum recte intelligitur, claritatem nobis sapientie celestis insonat. Cui uidelicet labio corona additur, quia lingua predicantium suis auditoribus retributionem uite promittit eterne. Et bene ipsa corona quatuor digitis alta fieri precipitur, quia celsitudo nobis corone perennis, per quatuor sancti Euangelii libros ostenditur, uel quia per custodiam euangelice fidei et operationis ad coronam nos uite peruenire oportet. Pulchreque per digitos libri designantur, quia nimirum et tabule legis digito Dei esse scripte referuntur, et in Euangelio Dominus distinctionem legis temperaturus, digito scribebat in terra . Bene autem eadem corona interrasilis fieri precipitur, quia nimirum eterni retributio regni non indifferenter omnibus datur, sed pro  qualitate accipientium distincto diuinitus examine singulis quibusque distribuitur. Corona etenim aurea mense Domini pura et non interrasilis esset, si claritas future iustorum retributionis equalis omnibus panderetur: instar uidelicet huius solis mundum, cuius splendorem Deus indifferenter super bonos et malos facit oriri. At quia sicut stella stelle differt in claritate, ita erit et resurrectio mortuorum, corona mense Domini, uariis distincta sculpturis, sed competenter ordinatis, apposita est. Una etenim uita futura, omnibus est promissa iustis, sed multiformis in illa pro diuersitate meritorum gloria est singulorum. Quod uero descripta prius una corona subiungitur, et super illam altera corona aureola, de illorum potest premio recte intelligi, qui generalia  Scripture sancte mandata spontanea uite perfectionis electione transcendunt, ideoque specialem pre ceteris fidelibus retributionem uoluntarie oblationis exspectant. uel certe corona aurea labio mense Domini apponitur, cum in uerbis sacre Scripture discimus egredientes e carne animas ad eterna in celis premia esse recipiendas. Et super illam altera aureola superadditur corona, cum in eadem Scriptura reperitur, quod eis sublimior in fine seculi gloria in corporum quoque immortalium receptione seruetur.

Quatuor quoque circulos aureos preparabis, et pones eos in quatuor angulis eiusdem mense per singulos pedes. Hec ut supra de arca exposuimus, etiam hic accipienda sunt. Quatuor namque circuli aurei,  quatuor sunt Euangeliorum libri, per quorum fidem contigit ut omnis Scriptura sancta per mundum legeretur, et intelligeretur uniuersum. Quatuor autem pedes habet mensa, quia quadriformi ratione, omnis diuinorum eloquiorum series distinguitur. In libris namque omnibus sanctis intueri oportet, que ibi eterna intimentur, que facta narrentur, que factura pronuntientur, que agenda precipiantur uel moneantur. Item mensa tabernaculi quatuor habet pedes, quia uerba celestis oraculi, uel historico intellectu, uel allegorico, uel tropologico, id est morali, uel certe anagogico solent accipi. Historia namque est, cum res aliqua quomodo secundum litteram facta siue dicta sit, plano sermone refertur: quomodo  populus Isrel ex Aegypto saluatus tabernaculum Domino fecisse in deserto narratur. Allegoria est, cum uerbis siue rebus mysticis, presentia Christi et Ecclesie sacramenta signantur. uerbis uidelicet ut Isaias ait: Egredietur uirga de radice Iesse, et flos de radice eius ascendet . Quod est aperte dicere: Nascetur uirgo Maria de stirpe Dauid: et Christus de stirpe eius orietur. Rebus autem, ut populus de Aegyptia seruitute per sanguinem agni saluatus, Ecclesiam significat, passione Christi a demoniaca dominatione liberatam. Tropologica id est moralis locutio ad institutionem et correctionem morum, siue apertis seu figuratis prolata sermonibus respicit. Apertis uidelicet, ut Ioannes admonet dicens: Filioli mei, non diligamus uerbo nec lingua,  sed opere et ueritate . Figuratis uero, ut Salomon ait: Omni tempore sint uestimenta tua candida: et oleum de capite tuo non deficiet . Quod est aperte dicere: Omni tempore sint opera tua munda, et caritas de corde tuo non deficiet. Anagoge, id est ad superiora ducens locutio est, que de premiis futuris, et ea que in celis est uita futura, siue mysticis seu apertis sermonibus disputat. Apertis scilicet, ut, Beati mundo corde, quoniam ipsi Deum uidebunt . Mysticis uero, ut: Beati qui lauant stolas suas, ut sit potestas illis in ligno uite, et per portas intrent in ciuitatem. Quod est patenter dicere: Beati qui mundant suas cogitationes et actus, ut potestatem habeant uidendi Dominum Christum, qui ait: Ego sum uia, ueritas, et uita  . Et per doctrinam atque exempla precedentium Patrum, intrent in regnum celorum. Subter coronam erunt circuli aurei, ut mittantur uectes per eos, ut possit mensa portari. Ipsos quoque uectes facies de lignis sethim: et circumdabis auro ad subuehendam mensam. Apte subter coronam erunt circuli, quia libris sancti Euangelii in hac uita utimur, coronam uero uite superne futuram in celis speramus. Per quos uidelicet circulos immittuntur uectes ad subuehendam mensam, quia doctores sancti, ut uerbis sacri eloquii corda audientium reficiant, ipsi per omnia mentem suam necesse est in euangelica lectione fixam teneant, quatenus ad fidem sensumque illius omnem interpretationis ac doctrine sue intentionem dirigant. Parabis et acetabula ac phialas, thuribula  et cyathos, in quibus offerenda sunt libamina, ex auro purissimo. uaria uasa que ad offerenda sunt libamina facta, uarie sunt distinctiones eloquii diuini, pro dispari capacitate audientium. Non enim una eademque omnibus potest conuenire doctrina. Aliter namque sapientes, aliter insipientes, aliter diuites, aliter pauperes, aliter sani, aliter infirmi, aliter senes, aliter iuuenes, aliter uiri, aliter femine, aliter celibes, aliter coniugati, aliter prelati, aliter subditi docendi sunt. Que tamen uasa omnia ad mensam tabernaculi, omnia ad offerenda libamina pertinent: quia quecunque prudens doctor diuersa pro diuersitate audientium loquitur, uniuersa in regula sacre Scripture reperiuntur, atque ad offerenda  Domino uota bonorum operum corde excitant auditorum.

Et pones super mensam panes propositionis in conspectu meo semper. Panes propositionis super mensam positi semper, doctores sunt spirituales, qui in lege Domini die ac nocte meditantes cunctis Ecclesiam intrantibus refectionem uerbi celestis offerunt. Qui recte propositionis panes uocantur: quia in propatulo semper esse debet uniuersis fidelibus sermo salutis, neque unquam in Ecclesia deesse oportet piis auditoribus uerbum solatii. De his panibus in Leuitico plenius quot et quales faciendi, uel quomodo ponendi fuerint, refertur, dicente Domino ad Moysen: Accipies quoque similam, et coques ex ea duodecim panes, qui singuli habeant duas decimas: quorum  senos altrinsecus super mensam purissimam coram Domino statues. Et pones super eos thus lucidissimum, ut sit panis in monimentum oblationis Domini. Per singula sabbata mutabuntur coram Domino, suscepti a filiis Isrel federe sempiterno: eruntque Aaron et filiorum eius, ut comedant eos in loco sancto . Duodecim ergo panes in mensa tabernaculi, duodecim sunt apostoli, et omnes doctrine illorum sequaces in Ecclesia: qui quoniam usque ad consummationem seculi populum Dei alimoniis uerbi reficere non desinunt, panes duodecim propositionis nunquam de mensa Domini recedunt. Et bene iidem panes non de qualibet farina, sed de simila fieri iubentur: quia nimirum quicunque aliis uerbum uite ministrant, primo ipsos necesse est  uirtutum frugibus operam dare, quatenus ea que predicando admonent etiam faciendo commendent. Bene etiam iidem panes seni altrinsecus super mensam statui precipiuntur, propter concordiam scilicet caritatis et societatis. Nam et Dominus binos ad predicandum discipulos misisse perhibetur: figuraliter insinuans, quia sancti doctores nunquam ab inuicem, uel in assertione ueritatis, uel in affectu dilectionis discrepant. Et thus lucidissimum super panes ponitur in monimentum oblationis Domini, quando pie sanctorum actioni ac doctrine oratio pura additur: quo per hec utraque rite sociata, semper memoria sacre oblationis in conspectu summi arbitri appareat. Bene autem per singula sabbata panes coram Domino mutari mandantur. Panes namque  qui per septem dies operandi in mensa Domini fuerant positi, sabbato nouis mutantur, cum doctores quique sancte Ecclesie, completo tempore sui sancti laboris, eterna in celis quiete remunerantur, et alios post se in idem opus laborandi in uerbo, sub eiusdem spe retributionis relinquunt. Coquebantur autem panes ante sabbatum, ut Iosephus scribit duo, et duo diuisim ante sabbatum; et sabbato mane oblati super sacram mensam, ponebantur seni ad alterutros conuersi, duabus pateris aureis superpositis thure plenis, qui permanebant ad aliud sabbatum. Et tunc pro illis alii deportabantur, illi uero sacerdotibus exhibebantur. Et thure incenso in igne sacro in quo omnia holocausta fiebant, aliud thus  super alios panes adiiciebatur. Imponebantur ergo panes sabbato in mensam Domini, ea utique intentione ponentium, ut transacto sabbato, ibidem per septem dies operandi manerent. His quoque transmissis, altero superueniente sabbato, in refectionem summi sacerdotis et filiorum eius consummarentur: quia nimirum in primordio nobis Deo deuote conuersationis accipienda requies et uita eterna promittitur, ea tamen conditione, ut per labores et opera bona uite temporalis ad eam pertinere debeamus.



CAPUT XII. De candelabro.

Facies et candelabrum ductile de auro purissimo  . Candelabrum tabernaculi sicut et mensa, uniuersalem presentis temporis Ecclesiam designat. Ideo namque sunt ante uelum intra quod arca testamenti posita est, quia necdum ad uisionem in celis, sui Redemptoris meruit intromitti. Sed mensa, quia his qui esuriunt et sitiunt iustitiam, uictum quotidie celestem, ne in tentationibus deficiant, impendit. Candelabrum est, quia iter lucis errantibus ostendit. Mensa pariter et candelabrum est, quia sanctis edocta litteris, et animam esurientem satiare bonis, et sedentibus in tenebris atque umbra mortis, lucernam uerbi subministrare, didicit: Hastile eius, calamos, scyphos, et spherulas, et lilia ex illo procedentia. Hastile candelabri ipse qui est caput Ecclesie, mediator Dei et hominum, homo Christus iehsu debet  intelligi: de cuius corpore quod nos sumus, quasi de calamis ex hastili procedentibus dicit Apostolus: Ex quo totum corpus per connexus et coniunctiones subministratum et constructum, crescit in augmentum Dei . Calami ergo procedentes de hastili, predicatores sunt, qui instituti a Domino, dulcem sonum in mundo ediderunt: uidelicet canticum nouum. Calami sunt omnes Ecclesie filii, dicente sibi Propheta: Cantate Domino canticum nouum: laus eius ab extremis terre . Quia uero scyphi uino repleri solent, non immerito per eos, mentes audientium designantur, qui ad uocem predicantium, uino scientie replentur. Et quoniam eodem uino interne dilectionis inebriata corda fidelium, infatigabili desiderio ad Deum tendunt, recte in candelabro  delabro post scyphos spherule fiunt. Sphera enim ex omni parte uoluitur, quia nimirum mentes electorum, nec aduersitatibus seculi ullis retineri, nec prosperitatibus possunt corrumpi; quin in omnibus que occurrunt, ad Deum per sancta desideria proficiant. Et bene post calamos, scyphos et spherulas, in candelabro lilia deformantur, quia post gratiam predicationis, post inebriationem potus spiritualis, post irreuocabilem sancte operationis procursum, illa uirens patria sequitur, que animabus sanctis, id est floribus uernat eternis. Sex calami egredientur de lateribus, tres ex uno latere, et tres ex altero. Constat quidem numerum senarium, in quo factus est mundus, operum perfectionem designare. Sed  quoniam ita positus est in descriptione calamorum, ut bis in ternos diuidatur, magis de ternario dicendum. Tres namque calami de uno latere hastilis, et tres egrediuntur de altero, quia fuerunt doctores ante aduentum Domini in carne, qui fidem sancte Trinitatis mystica uoce designarent, et quantum rudes adhuc capere poterant, predicarent. Unde est illud Psalmiste: uerbo Domini celi firmati sunt: et spiritu oris eius omnis uirtus eorum . Sunt modo doctores, qui eamdem fidem sancte Trinitatis aperte predicent, ita ut omnes qui ad Christum pertinent, eadem debeant fide consecrari, dicente apostolis Domino: Euntes ergo, docete omnes gentes, baptizantes eos in nomine Patris, et Filii, et Spiritus sancti . Item tres calami ex  uno latere candelabri, et tres prodeunt ex altero, quia et ante et post incarnationem Dominicam terni fuere gradus eorum qui fideliter in Ecclesia domino deseruirent: coniugatorum uidelicet, continentium et rectorum; quorum distantiam Ezechiel propheta mystice describit, cum ueniente plagarum articulo, tres tantum uiros, Ne uidelicet, Daniel et Iob, liberandos esse predixit. In Ne namque qui arcam in undis rexit, prepositos Ecclesie; in Daniele qui in aula regia continenter uiuere studuit, continentes siue uirgines; in Iob qui in coniugali uita positus mirandum cunctis exemplar patientie prebuit, bonorum uitam coniugatorum ostendit. Item eorumdem in Nouo Testamento distantiam Dominus sub figura insinuat, eorum qui in lecto, in agro, in mola reperiendi  sunt in die iudicii: e quibus singulos assumendos, et singulos dicit esse relinquendos  Nam in lecto quies continentium, in agricultura industria predicantium, in gyro mole labor exprimitur coniugatorum. Et quia in omnibus his gradibus quidam eligendi, quidam uero sunt reprobandi, recte de singulis dicitur, quia unus de duobus assumetur, et alter relinquetur. Quia uero in parte electorum sublimius est meritum predicantium, quam eorum qui solummodo continentie, et non etiam operi doctrine student, item sublimior continentium quam coniugatorum conuersatio, recte supremi calami qui hinc et inde de hastili procedebant, eos qui in utroque Testamento inter uirtutes alias, doctrine studiis sese subdidere, designant.  Recte inferiores calami, qui ex utroque hastilis latere prodeunt, uitam continentium Deo deuotam. Recte infimi calami, et ipsi ex eodem unius candelabri stipite orti, bonorum uitam coniugum, in utriusque Testamenti tempore, uni eidemque Domino fideliter seruientem, typice demonstrant. Diuersis ergo locis calami procedunt de hastili: qui tamen omnes suo quique loco et ordine reflexi in altum ad unam perueniunt summitatem, quatenus equalem supra se positionem lucernarum ualeant conseruare. Quia nimirum electi et si meritorum sunt gradibus discreti, una sunt fide ueritatis imbuti, ad unam in celis lucem eterne ueritatis peruenturi. Et quanto quisque altius in hac uita Christo  adherere curauerit, tanto uicinior in illa uita, eius uisione fruetur.

Tres scyphi quasi in nucis modum per calamos singulos, spheruleque simul et lilia; et tres similiter scyphi instar nucis in calamo altero, spheruleque et lilia. Hoc erit opus sex calamorum, qui producendi sunt de hastili. Nucem in figura presentis Ecclesie poni solere, testatur Salomon, qui ex persona doctorum fidelium loquitur: Descendi, dicens in Cantico canticorum, ad hortum nucum, ut uiderem poma conuallium . Sicut enim nux'dulcem quidem habet fructum interius, sed non hunc ostendere foris, nisi fracta teste duritia potest, sic iustorum uita presens, ita suauitatem gratie spiritualis intimo corde conseruat, ut hec a proximis quanta sit,  nullatenus ualeat perspici, donec soluto corporis domicilio, libere se anime ipsorum alterutrum, in celesti luce conspiciant; et quanta singule gratia sancti Spiritus fulgeant, quantum unaqueque diligatur ab altera, nulli prorsus remaneat occultum. Fiuntque scyphi in candelabro ad nucis modum, cum quilibet electi uino sapientie repleri desiderantes, ad exemplum sese informare satagunt precedentium iustorum, quos magna inuisibilium bonorum dulcedine ac dilectione plenos esse nouerunt. Quod autem per singulos calamos tres fuere scyphi, spherule et lilia, significat ternas temporum differentias, quibus electi, et ante incarnationem Dominicam, et postea Deo deuote uixerunt. Fuerunt etenim iusti ante legem; fuerunt sub lege; fuerunt temporibus  prophetarum: item post ascensionem Dominicam congregata est Ecclesia primitiua de Isrel. Congregatur nunc Ecclesia de gentibus: congreganda est in fine mundi, de reliquiis Isrel. Habebat ergo calamus primus in uno latere tres scyphos, spherulas et lilia, quia in parte doctorum ante incarnationem Domini erant tres ordines eorum qui haustum gratie celestis quasi scyphi sitirent, et in uia Domini promptissime quasi spherule current, superne donum retributionis, quasi candorem liliorum odoremque gaudenter exspectarent; id est ante legem, sub lege, sub prophetis. Secundus calamus et ipse habebat tres scyphos, spherulas et lilia, quia continentes illius temporis eque tres ordines sanctorum in prefata distinctione temporum habebant,  potum spiritualem desiderantes, uiam mandatorum Domini currentes, et celestia premia prestolantes. Tertius similiter calamus tres scyphos et spherulas, et tria habebat lilia, quia multi erant coniugati ante legem, multi sub lege, multi in diebus prophetarum, qui uerbum Domini audire, qui uiam eius currere, qui bonorum premia operum ab ipso exspectare gauderent. Item ex alio latere hastilis, et primus calamus et secundus et tertius, tres scyphos et spherulas, tria quoque lilia habebat, quia in Nouo quoque Testamento, et in doctoribus, et in continentibus, et in coniugatis Deo deuotis tres fuere ordines tempore distantes, hoc est in primitiua Ecclesia de Isrel, in nostra electione de gentibus,  in ultima collectione reliquiarum Isrel, qui uniuersi suo quique tempore uerbo uite debituri in uiam pacis properare, candorem perpetue lucis uidere desiderarent.

In ipso autem candelabro erunt quatuor scyphi in nucis modum, spheruleque per singulos et lilia: spherule sub duobus calamis per tria loca, qui simul sex fiunt, procedentes de hastili uno. Diximus ipsum candelabrum, id est, stipitem candelabri medium, de quo calami procedebant, Dominum Saluatorem designare, de cuius gratia iusti quidquid boni habent, acceperunt. Unde ipse in Euangelio cum dixisset discipulis: Ego sum uitis, uos palmites, continuo subiunxit: Sicut palmes non potest ferre fructum a semetipso, nisi manserit in uite, sic nec uos nisi  in me manseritis . In quo nimirum candelabro quatuor scyphi sunt facti, quia in quatuor libris sancti Euangelii qui de Domino sunt conscripti, gustum uini noui, hoc est doctrine celestis inuenimus, quod non utres ueteres, hoc est mentes terrenis adhuc desideriis inherentes, sed tantum innouata per spiritum gratie corda fidelium, capere queunt. Sunt per singulos scyphos spherule simul et lilia deformata, quia idem Dominus qui poculum nobis sapientie spiritualis propinauit, cursum quoque pie operationis inoffensum ac promptum, et habendum nobis ostendit, et ut habere possimus, ipse donauit; et ne in uacuum curreremus, claritatem nobis patrie celestis ad quam intenderemus, promisit, et huius nobis aditum, sua gratia patefecit. uel certe quia  sub duobus calamis per tria loca, scyphi, spherule et lilia mandantur fieri, possumus hec ita mystice interpretari, quia tribus fidelium gradibus, de quibus sepius diximus, coniugatorum scilicet, continentium et uirginum, et doctrinam ueritatis aperuit, et cursum boni operis imperauit, et hereditatis semper immarcescibilis atque incorrupte benedictionem promisit atque donauit. Et apte scyphi, spherule et lilia candelabri, non super calamos, sed sub calamis esse iubentur, quia corda predicantium, imo omnium electorum, ne ad infima delabi possint, donis, mandatis et promissionibus Dominicis sustentantur, atque ad amanda et querenda celestia subleuantur. Apte scyphi, spherule et lilia, sub duobus  calamis sunt, quia in utroque Testamento fidelibus, quamuis ceremoniis distantibus, eadem deuotio Domino seruiendi mandata, eadem est gloria regni celestis conseruata. Quartus autem scyphus, spherula et lilium, que supra calamos omnes iuxta summitatem fuere candelabri ipsius, proprie ad Dominum pertinet Saluatorem, qui non solum electis suis uirtutum scientiam, operationem et remunerationem tribuit, uerum etiam in seipso idem homo Christus figuram ostendit scyphi, cum se plenum Spiritu sancto declarauit. Formam pretendit spherule, cum apparens in mundo, absque ullo circumstrepentium rerum obstaculo, exsultauit ut gigas ad currendam uiam. Speciem monstrauit lilii, cum resurgens a mortuis atque ascendens ad celos, clarificatus est ea claritate quam  habuit, priusquam mundus esset apud Patrem. Et recte hic scyphus, spherula et lilium, calamis altior eminebat, quia nimirum dona que mediatori Dei et hominum, homini Iesu Christo Deus Pater contulit, omnem humane capacitatis modum transcendunt. Unicuique enim nostrum data est gratia, secundum mensuram donationis Christi . In ipso autem Christo, sicut Apostolus ait, habitat omnis plenitudo diuinitatis corporaliter . Sequitur: Et spherule igitur et calami ex ipso erunt: uniuersa ductilia de auro purissimo. Omne enim opus candelabri, hoc est et stipes medius et calami ex ipso procedentes, cum omni suo ornatu, de auro fiunt; quia et Dominus ipse specialiter immunis a peccato, atque operibus iustitie per omnia preclarus in mundo apparuit,  et eamdem innocentiam atque iustitiam, membra eius in hac interim uita, quantum ualent imitantur, in futuro autem ueraciter ipsi adherendo proficiunt. Et apte idem aurum ductile fuit. Ductile namque feriendo producitur, quia et Redemptor qui ex conceptione et natiuitate perfectus est Deus et homo exstitit, passionum dolores pertulit, ac sic ad resurrectionis gloriam peruenit. Et omnes qui uolunt pie uiuere in illo, persecutionem patiuntur: qui et ipsi quasi metallo feriendo dilatati, per passionis contumelias, et immortalitatis gratiam proficiunt. Facies et lucernas septem, et pones eas super candelabrum ut luceant ex aduerso . Lucerne septem, septem sunt dona Spiritus sancti, que et in Domino ac Redemptore nostro cuncta semper manserunt, et  in membris eius, hoc est omnibus electis, pro eius uoluntate distributa sunt. Ponuntur ergo lucerne septem super candelabrum: quia super Redemptorem nostrum primogenitum de radice Iesse, requieuit spiritus sapientie et intellectus, spiritus consilii et fortitudinis, spiritus scientie, et pietatis: et impleuit eum spiritus timoris Domini . Et sicut item ipse per eumdem loquitur prophetam, Spiritus Domini super me, eo quod unxerit me . Quod autem dicitur, ut luceant ex aduerso, hoc est quod propheta subsequenter adiecit: Ad annuntiandum mansuetis misit me, ut mederer contritos corde, et predicarem captiuis indulgentiam, et clausis apertionem; ut predicarem annum placabilem Domini, et diem ultionis Deo nostro .

 Emunctoria quoque, et ubi que emuncta sunt exstinguantur, fiant de auro purissimo. Sunt enim quedam in Scripturis diuinis ita precepta, que perpetuo iure, et in hac uita, et in futura semper obseruari debeant, ut est illud: Non habebis deos alienos coram me , et, Diliges Dominum Deum tuum ex toto corde tuo, et ex tota anima tua, et ex tota uirtute tua; et diliges proximum tuum sicut teipsum . Sunt alia que toto huius uite tempore obseruanda iubentur, sed in futura uita mercedem sue obseruationis eternam percipiunt, ut est illud Euangelii: Facite uobis amicos de mammona iniquitatis, ut et ipsi recipiant uos in eterna tabernacula . Hic enim ad tempus eleemosyne faciende:  ibi perpetuo eleemosynarum est fructus recipiendus. Sunt item alia que tempore ueteris Testamenti diligenter, iubente Domino seruata, nunc coruscante per orbem Euangelio, non iuxta litteram, sed iuxta sensum mysticum, in Ecclesia iubentur obseruari, ut est custodia sabbati, ut ritus hostiarum, et sanguis agni paschalis, ceteraque huiuscemodi que suo quidem tempore solerter custodita a populo Dei, quibus ellychnia in lucernis candelabri ardebant, infusa oleo pie deuotionis, et incensa igne uerbi celestis. Cum uero ab apostolis atque apostolicis uiris predicatur his et huiusmodi obseruationibus finem a Domino impositum, cunctaque spiritualiter magis in Ecclesia quam iuxta litteram esse seruanda, quibus emulgebantur ellychnia candelabri,  ut reparata melius lucerent, quia sublimius intellecta per spiritum sancte Ecclesie lucem doctrine salutaris prebebant. Emunctoria ergo et uasa in quibus que emuncta sunt exstinguuntur, fiunt de auro purissimo, quia et diuina sunt uerba, quibus cessatio ceremoniarum legalium predicatur, et Dei gratia sunt illustrata eorum corda, in quibus eadem figurata legis adumbratio finem accipit, ut succedens Euangelii ueritas clarius mundo luceret. Item quia finita mortali, et succedente uita immortali, cessabunt maxima ex parte opera uel dona lucis, quibus nunc utimur, ut sequantur eterne premia lucis, in presentia diuine uisionis, illa Scripturarum testimonia, que hec futura esse testantur, emunctoria nimirum sunt aurea: quia ipse future claritatis  eximia sunt. uasa quoque in quibus ea que emuncta sunt exstinguuntur, corpora utique sunt, et corda omnium iustorum immortalia. Et ideo rectissime auro assimilata, in quibus exoptatissima hec immutatio fiet, ut post temporalia Dei beneficia, ad eterna perueniant. Omne pondus candelabri cum uniuersis uasis suis, habebit talentum auri mundissimi. Omne pondus candelabri cum uniuersis uasis suis, omne Christi corpus est, cum ipso capite nostro mediatore Dei et hominum, cum uniuersis electis suis, a summis usque ad infimos, ab his quibus maior inter natos mulierum nemo est, usque ad eos de quibus dicit. uidete, ne condemnatis unum de pusillis istis qui in me credunt. Qui nimirum omnes, in diuersis licet gradibus, etatibus, sexibus, conditionibus,  ingeniis, temporibus, uni eidemque auctori ac datori perpetue lucis, suo quique tempore ac loco quibus candelabro aureo fixa radice mentis inherent, quo eiusdem participes lucis fieri possint. Quod uidelicet candelabrum, recte talentum auri mundissimi habere debere memoratur. Talentum namque pondus plenum ac perfectum est, quia iustus Dominus in omnibus uiis suis. Et qui suam gratiam in hac uita fidelibus ut bene operentur tribuit, ipse coronam iustitie in illa uita bonis eorum operibus reddit. Cui contra Zacarias propheta, iniquitatem super talentum plumbi sedere describit : quia et reprobis in eodem iusto examine, iuxta actus ipsorum restituit; quia tu reddes, inquit,  singulis secundum opera ipsorum . Utrumque tamen et plumbum scilicet et aurum, talenti habet mensuram, quia et in damnando impios, et in saluando ac coronando electos, iusta est nostri sententia conditoris: Inspice et fac secundum exemplar, quod tibi in monte monstratum est. Huius mysterium precepti, facillime ex eis que superius exposita sunt, patet. Ostensum namque est Moysi in monte exemplar candelabri quod faceret, quia in altitudine intime contemplationis, didicit aperte multifaria Christi et Ecclesie sacramenta: que tamen non aperte populo quem erudiebat, proferre ualebat, sed typice potius per figuram et opus candelabri ac uasorum eius, signabat, donec ueniret ipse Dominus ac Redemptor noster in carne, qui interiorem eiusdem  figure sensum, Ecclesie sue data sancti Spiritus gratia reseraret. Tabernaculum quod fecit Domino Moyses in solitudine, sicut et templum quod fecit Salomon in Ierusalem, statum sancte uniuersalis Ecclesie designat, que partim iam cum Domino regnat in celis, partim in presenti adhuc uita decedentibus ac succedentibus sibi membris suis, peregrinatur a Domino. Et quidem in utriusque constructione domus, hec principalis solet esse distantia figurarum, quod tabernaculum presentis edificium Ecclesie, quo quotidie in laboribus exercetur, templum future requiem designet, que quotidiana animarum hinc post labores exeuntium receptione perficitur. Quia nimirum tabernaculum Moyses cum populo Dei in uia adhuc positus, qua ad  terram repromissionis pergebat, condidit: Salomon autem templum ipsa iam terra repromissionis, et regno in ea potitus, construxit. Moyses tabernaculum in solitudine, Salomon templum in Ierusalem, que interpretatur uisio pacis. Quoniam hic quidem Ecclesia in labore et erumna uite labentis, in siti et esurie regni perennis edificatur: illic tamen in uisione ac perceptione uere pacis consummatur. Unde bene in templi constructione dictum est, quod malleus et securis, et omne ferramentum, non sunt audita in eo cum edificaretur. Preparatis extra Ierusalem cunctis lapidibus ac lignis, atque in positionem ordinis sui decenter aptatis que ibi facillime atque indubitanter, suo queque loco reddita, aut cemento necterentur aut clauis. Quia uidelicet in pace superne  beatitudinis, non est tribulationibus nostra examinanda fides aut uita probanda, sed que in presenti seculo castigata, et celestibus erat sedibus regulariter aptata, ibi glutine et uinculis mutue caritatis, ne perpetuo dissolui queat, in conspectu etiam sui conditoris ac regis, ad inuicem copulanda. Item figura utriusque sanctuarii potest generaliter ita distingui, ut opus tabernaculi tempus synagoge, hoc est antique Dei plebis, opus uero templi, Ecclesiam, id est, illam electorum multitudinem, que post incarnationem Dominicam ad fidem uenit, significet: quomodo uidelicet tabernaculum Moyses cum sola Hebreorum plebe consummauit, templum uero Salomon collecta proselytorum multitudine  perfecit, adiuuante eum rege Tyrio cum artificibus suis qui neque natura Iudei, neque professione fuerunt. Constat enim, quia priori Dei populo doctores, non nisi ex ipsa eorum gente prefuerunt. At uero Ecclesie rectores primi quidem fuerunt de Hebreis; uerum mox crescente ea ac dilata per orbem, etiam de gentibus structores sunt eius exorti, adeo ut ipse quoque euangelista Lucas, et Timotheus ac Titus uiri apostolici, de uocatione gentium, ad presulatum eius peruenerint. uerum si diligentius inspiciamus, utriusque domus edificationem, et totius Ecclesie presentis statum mystice describit, que ab initio mundane conditionis, usque ad ultimum qui in fine seculi nasciturus est electum, semper edificare non desinit, et future quoque gloriam  uite, qua nunc ex parte fruitur, sed post huius terminum seculi, in omnibus suis membris, in eternum fruitura est, mirabili figurarum uarietate depingit. Unde nos aliqua de tabernaculo Domino opitulante dicturi, primo ipsum inuocantes, humili etiam prece deposcimus, reuelare oculos cordis nostri, ut considerare queamus mirabilia de lege eius, et in pretiosorum decore metallorum ac uestimentorum intelligamus ornatum nobis morum, fide ac deuotione fulgentium, esse commendatum. Neque enim nobis aliter sermo ille apostolicus potest conuenire, quo ait: uos enim estis templum Dei uiui sicut dicit Deus: quoniam inhabitabo in illis, et inter eos ambulabo . Et quod Ioannes audiuit uocem magnam de throno dicentem: Ecce tabernaculum Dei  cum hominibus, et habitabit cum eis . Quem ornatum siue tabernaculi siue templi materialem, religiosi mundique cordis et corporis cultu imitemur. Sed et certius de spirituali sensu disseramus. Primo de ipso materiali textu littere, paulisper uideamus. Erat tabernaculum domus Domino consecratum, habens longitudinis cubitos triginta, latitudinis decem, altitudinis eque decem, tectum habens equale per totum, quomodo in Aegypto et Palestina domus moris est edificandi. Cuius quidem parietes tres, australis, septentrionalis et occidentalis, de tabulis sunt compacti ligneis, ab utroque latere deauratis. Porro pro orientali parte unus uectis erat, unde introitus fuit, qui per medias tabulas ab angulo usque ad angulum perueniret, id est a summitate  ultima huius parietis, usque ad parietis alterius summitatem, cui cortine tabernaculi et tectum incubuere, ubi et tectorium erat quinque columnis suspensum. Tegebatur autem domus et desuper, et undique cortinis mira uarietate contextis, quod proprie tabernaculum uocabatur. Tegebatur et hoc undique sagis cilicinis, usque ad terram pertingentibus. Sed et operimentum aliud tecto de pellibus arictum rubricatis pictum est, et super hoc rursum aliud operimentum de hyacinthinis pellibus. Erat etiam et uelum opere plumarii uariatum columnis quatuor appensum, quo sanctuarium et sanctuarii sanctuaria diuidebantur. Intra quod posita erat arca testamenti, et contra arcam  extra uelum altare thymiamatis. Item in medio ipsius sanctuarii, candelabrum in parte australi: mensa uero stabat in septentrionali. Altare holocausti foris ante ingressum sanctuarii, labrum eneum inter hoc altare et tabernaculum; et circa omnia atrium tabernaculi, longitudinis habens cubitos centum, latitudinis quinquaginta. His ergo dilucidandi gratia breuiter prelibatis, uideamus ipsa uerba historie, quo per hec altius atque apertius ad sensum allegorie peruenire queamus. Cum Moysi Dominus secum in monte Sinai quadraginta diebus ac noctibus constituto, legis ceremonias et ritum uiuendi traderet, ait inter alia.



CAPUT XIII. De factura tabernaculi, hoc est cortinarum decem,  sagorum undecim, operimentis tertii et quarti pellibus.

Tabernaculum uero ita facies: Decem cortinas de bysso retorta, et hyacintho ac purpura, coccoque bis tincto, uariatas opere plumario facies . Tabernaculum Domini fit ex cortinis diuersa colorum specie uariegatis, quia sancta uniuersalis Ecclesia, ex multis electorum personis, ex multis per orbem ecclesiis, ex uariis uirtutum floribus edificatur. Cuius omnis perfectio in denario numero continetur, quia quaquauersum Ecclesia per mundum in diuersis gentibus et tribubus et populis et linguis diffusa est, tota in sola Dei et proximi dilectione que decalogo legis est comprehensa subsistit. Neque aliter quisquam potest ueraciter ad Ecclesie membra pertingere, nisi  integro corde, et eum per quem edificatur, et eos in quibus edificatur Ecclesia, hoc est Deum et electos eius amare didicerit. uarius autem colorum decor quo eedem sunt cortine distincte, uariarum est gratia uirtutum, quibus sancta Ecclesia mirabili ac prorsus celesti arte composita in conspectu sui resplendet auctoris. Byssus ergo que de terra quidem oritur, sed eruta de terra longo exercitio siccandi, tundendi, purgandi, coquendi et nendi, gramineum solet perdere, et candidum in se recipere colorem, corpora designat castitatis nitida decore. Que cum carnis quidem illecebris nascentia, magno continentie labore quasi natiuum exsudant humorem, atque ad decorem Deo digne puritatis solerti ieiuniorum et uigiliarum, orationum et lectionis, patientie et humilitatis  instantia perueniunt. De quibus recte possit illud apostolicum dici: An nescitis quoniam membra uestra templum sunt Spiritus sancti qui in uobis est ? Retorquetur autem hec byssus in cortinas tabernaculi, quoniam non modo lumbos carnis, uerum etiam ut Petrus admonet, Lumbos mentis nostre in sobrietate succingimus . Ut uidelicet et carnem a lasciuis motibus, et cor ab illecebrosis refrenemus cogitationibus. Hic accinctus quoniam eris et celi speciem imitatur, eorumdem mentes electorum, omni spe ac desiderio celestia querentes significat. Cuius nobis coloris sacramentum commendans Apostolus ait: Si conresurrexistis cum Christo, que sursum sunt querite, ubi Christus est in  dextera Dei sedens . Purpura quia colorem sanguinis ostendit, et uera quoque purpura conchyliorum sanguine tingitur, deuota eorum corda designat, qui dicere cum Apostolo possunt: Ego non solum alligari, sed et mori in Ierusalem paratus sum, propter nomen Domini Iesu . Et cum Propheta Domino: Quoniam propter te morte afficimur tota die, estimati sumus ut oues occisionis . Coccus quia ignis habet speciem, merito flagrantissime sanctorum dilectioni comparatur. Unde et quidam ex eis, quia hanc presente et comitante secum Domino conceperant, aiebant: Nonne cor nostrum ardens erat in nobis, cum loqueretur in uia, et aperiret nobis Scripturas ? Cui contra de reprobis dicitur: Et quoniam abundauit iniquitas, refrigescet  caritas multorum .Hec quasi bis tingitur, cum amore Dei et proximi flammescit: cum illum ex toto corde, tota anima, tota uirtute, hunc sicut nos ipsos diligimus. Itaque in his quatuor cortinarum coloribus, quatuor iustificationes exprimuntur electorum. In bysso retorta, caro castitate renitens. In hyacintho, mens superna desiderans. In purpura, caro passionibus subiacens. In cocco bis tincta, mens inter passiones Dei et proximi dilectione prefulgens.

Longitudo cortine unius habebit uiginti octo cubitos: latitudo quatuor cubitorum erit. In longitudine cortinarum longanimis Ecclesie sancte patientia, in latitudine amplitudo exprimitur caritatis. Que latitudo apte quatuor erat cubitorum: quia quatuor  sunt Euangeliorum libri, in quibus Domini redemptoris nostri exemplis ac uerbis qualiter eadem caritas sit tenenda docemur. Et quatuor uirtutes, in quarum operatione eadem est caritas exercenda, id est, temperantia, fortitudo, iustitia, prudentia: uidelicet incorrupta in Deo caritas atque integra custodiatur, quod est temperantie; nullis frangatur incommodis, quod est fortitudinis; nulli alii seruiat, quod est iustitie; uigilet in discernendis rebus, ne fallacia dolusue paulatim subrepat, quod est prudentie. Longitudo autem cortinarum uiginti octo erat cubitorum: qui est numerus quaternarius septies ductus. Septenario autem numero propter diem sabbati, solet requies eterna sanctorum figurari. Longitudo ergo cortinarum in quater septenos extenditur  cubitos, quia per fidem et custodiam doctrine euangelice, per que exercitia spiritualium de quibus diximus uirtutum potentia longanimis sancte Ecclesie ad requiem tendit eternam. Est et aliud in duodetricenario numero sacramentum eque ad septenarium pertinens. Si enim ab uno usque ad septem omnes in medio numeros pleno ordine numerare uolueris, uiginti et octo complebis. Unum namque et duo, et tria, et quatuor, et quinque, et sex, et septem, fiunt uiginti octo. Quia ergo in partibus septenarii numeri uicesimus et octauus inuenitur, merito in eo cortinarum longitudo continetur, quoniam fides et patientia sanctorum uirtutum uarietate distincta, in omnibus que agit et patitur non humani gloriam  fauoris, sed superne beatitudinem quietis exspectat. Hinc est enim quod huius numeri psalmus, in consummatione tabernaculi attitulatur, quem totum de perfectione sancte Ecclesie constat esse cantatum. Maxime ex eo quod in illo dicitur: Adorate Dominum in atrio sancto eius. Et iterum: Et in templo eius omnes dicent gloriam . Apte etenim uicesimus octauus psalmus de consummatione tabernaculi inscribitur, quia nimirum in hoc est perfectio peregrinantis in hoc seculo Ecclesie, ut per fidem et per opera bona, ad requiem tendat seculi futuri. Bene autem sequitur: Unius mensure fient uniuersa tentoria. Etsi enim uariante pictura, cortine ad inuicem differebant, una tamen omnes erant longitudinis et latitudinis mensura temperate: quia et si  donationes habent electi secundum gratiam que data est illis differentes, unus tantum Dominus, una fides, unum baptisma, unus Deus et Pater omnium. Quinque cortine sibi iungentur mutuo, et alie quinque nexu simili coherebunt. uerum nos propter hanc sententiam possumus de numero cortinarum bis quinario etiam ita disserere, quod sequaces in utroque Testamento diuine signauerunt. Et priores quinque quidem, que frontem ac primam tabernaculi partem protegebant siue faciebant, antiqui populi Dei typum gesserunt, qui decreta legis in sacramento circumcisionis et hostiarum, et uariam ceremoniarum obseruantiam, secundum litteram implebat. Sequentes uero quinque cortine, que posteriora tabernaculi tegebant, uel etiam suo tegmine faciebant, nos designauerint,  qui post aduentum Domini in carne nati, libros ac sacramenta legis spiritualiter ipso reuelante ac donante, seruamus. Attamen eo tempore quo erigebatur tabernaculum, omnes ad inuicem cortine nectebantur, quia cum uniuersa catholice Ecclesie pulchritudo ab initio usque ad terminum seculi perpenditur, profecto quasi una decem cortinarum connexio, tabernaculum Dei condecorat. Ansulas hyacinthinas in lateribus ac summitatibus facies cortinarum, ut possint inuicem copulari. Hyacinthum diximus, quoniam erei coloris est, celestium bonorum significationi congruere. Ansulis ergo hyacinthinis cortine inuicem copulantur, cum unica spes superne beatitudinis, omnia per orbem corda electorum, in  una eademque deuotione coniungit. Que uidelicet ansule apte dicuntur, quia non solum in lateribus cortinarum, uerum etiam in summitatibus, hoc est extremis angulorum terminis, fieri deberent. Neque enim uita tantum et operatio sanctorum communi ad perfectionem itinere recte intentionis properat, sed ipsum quoque initium bone conuersationis, quod per confessionem fidei et sacramentorum celestium perceptionem geritur, nequaquam ab inuicem diuersum, sed pari et indissimili habent omnis ueritatis gratia connexum. Terminum quoque uite temporalis, cuncti unius eiusdemque spei habemus certitudine communem, cum ita oculos in morte claudimus, ut percepto prius uiatico mysterii celestis, citius nos in uera inueniendos uita, atque in hac perpetuo mansuros  esse confidamus. Quinquagenas ansulas cortina habebit in utraque parte ita insertas, ut ansa contra ansam ueniat, et altera alteri possit aptari. Legimus quinquagesimum annum in lege iubileum, hoc est dimittentem siue initiatum iussum esse uocari, in quo omnis populus ab uniuerso labore terre quiesceret, et omnium debita solui deberent. Et in Nouo Testamento scimus gratiam sancti Spiritus die Pentecostes, hoc est quinquagesima Dominice resurrectionis, in apostolos superuenisse, atque initia nascentis Ecclesie suo consecrasse aduentu. Unde constat eo numero, uel gratiam Spiritus sancti, uel future gaudium beatitudinis ad quam per eiusdem Spiritus donum peruenitur et in cuius perceptione sola ueraciter requiescitur atque gaudetur, recte posse figurari.  Et apte quinquagenas ansas habebant cortine, quibus inuicem necterentur, quia non nisi dono Spiritus sancti agitur, ut in societate pacis quod est uinculum perfectionis, sibimet inuicem copulentur electi. Non alia enim quam future spes ac memoria societatis ac pacis esse discretos in hac uita, temporibus siue locis Christi famulos, una facit pietate concordes. Bene etiam dicitur quod ansas cortine in utraque parte haberent, ut uidelicet proximas sibi ex utroque latere cortinas singule queque cortine, quasi extensis hinc et inde brachiis amplecterentur. Qua nimirum necesse est, ut omnes fideles, et eos uidelicet qui nos in Christo precesserunt, et eos qui secuti sunt, obuiis sincere pietatis ulnis amplectamur; et illos qui nos erudiebant in Christo, et quos  ipsi Christo donante erudimus, uno omnes in Christo ueneremur affectu. Quia et cortine singule ita per adminicula tabularum ad superiora tendebant, ita ut intus in superioribus uariato sue picture flore refulgebant, ut nequaquam eas que secum pariter uel in altum ferebantur, uel in alto posite fulgebant, cortinas desererent. Quarum instar nos docet, et proficientes nobiscum in Dei seruitio fideles, monitis exemplisque iuuare, et in quacunque uirtute proficere potuimus, similiter eiusdem uirtutis consortes, digna uirtutibus ueneratione tractare. Ansa ergo contra ansam uenit, ut altera alteri possit aptari, cum iusti ad inuicem concordi ac parili uirtutum qualitate federantur: Facies et quinquaginta circulos aureos, quibus cortinarum uela iungenda sunt, ut unum tabernaculum  fiat. Hic locus in sequentibus plenius explicatur, cum dicitur: Et quinquaginta fudit circulos aureos, qui mordent cortinarum ansas, ut fieret unum tabernaculum. Quinquagenarius ergo numerus, ueram in Spiritu sancto requiem designat. Et quia circulus nec initium uidetur habere nec terminum, aurum uero pre sui claritate ceteris est pretiosius metallis, quid in quinquaginta circulis aureis, nisi perpetua claritas, et clara perpetuitas, summe quietis exprimitur? Mordentque cortinarum ansas circuli, ut unum ex omnibus tabernaculum fiat, cum superni gloria regni, puris fidelium mentibus, sese dignanter infundit: ut tali glutine salutifere inspirationis, uno  ex utroque populo, imo ex omnibus electis, Christi Ecclesia perficiatur.

Facies et saga cilicina undecim, ad operiendum tectum tabernaculi. Hic locus in sequentibus ita repetitur: Fecit et saga undecim de pilis caprarum, ad operiendum tectum tabernaculi. Saga ergo quibus operitur tabernaculum, rectores sunt sancte Ecclesie, quorum industria ac labore decus eiusdem Ecclesie protegitur, atque incessabili cura munitur, ne uidelicet uita fidesque electorum heretica seductione corrumpi, ne falsorum catholicorum improbitate fedari, ne tentantium uitiorum sorde attaminari, ne temporalium subsidiorum inopia possit ad tristitiam deduci. Qui quanto se attentius ad sustinendas siue repellendas irruentium tentationum uiolentias accingunt,  tanto ampliorem subditis Domino seruiendi libertatem tribuunt; et quasi intus fulgendi copiam cortinis prestant, dum instar sagorum ipsi foris tempestatis afflictionem tolerant. Recte eadem saga et cilicina siue de pilis caprarum, et undecim facta esse referuntur: quia nimirum sancti predicatores, quo altiores merito, eo humiliores esse debent animo, iuxta illud uiri sapientis: Quanto magnus es, humilia te in omnibus . Undecim quippe qui denarium transeunt, neque ad duodenarium, hoc est apostolicum numerum perueniunt, transgressionem decalogi legis significant. Cilicium quoque habitus est penitentium, etiam Psalmista teste qui dicit: Ego autem dum mihi molesti essent, induebam me cilicio , hoc est habitum penitentie et humilitatis,  quo furorem persequentium aut leuius sufferrem placidus, aut etiam mitigarem, assumpsi. Nam si capre semper aut pili siue pelles caprarum fetorem peccantium, et non aliquoties humilitatem penitentium significarent, nequaquam ipsum animal inter munda computaretur, neque in laude sponse diceretur: Capilli tui sicut grex caprarum . Saga ergo que sanctos predicatores insinuant, et cilicina sunt et undecim: quia quo studiosius fide corda purificant, eo plura in quibus seipsos reprehendant, inueniunt. Unde humiliter fatentur, quia in multis offendimus omnes. Et si dixerimus, quoniam peccatum non habemus, ipsi nos seducimus, et ueritas in nobis non est . Quorum tamen corda quante sint perfectionis, sequentia uerba mystice  declarant, quibus dicitur: Longitudo sagi unius habebit triginta cubitos, et latitudo quatuor. Ecce hic longitudinis non undenarium, sed denarium habes numerum, et hunc tertio multiplicatum: quo patenter insinuatur uirtus eorum qui decalogum legis in fide sancte Trinitatis que per dilectionem operatur, perficiunt; qua uidelicet perfectione, in hac duntaxat uita, nulla esse poterit sublimior. Habes et latitudinis quatuor cubitos, quo amplitudinem sincere caritatis, hoc est eius que in Euangelio nobis per Iesum Christum et commendatur et datur, significari prediximus. Operiunt ergo tectum tabernaculi saga undecim, et hec de pilis facta caprarum, sed in longitudine cubitos triginta, in latitudine quatuor habentia:  quia summi illi predicatores, qui uitam fidelium suis exhortationibus et intercessionibus quotidiana sollicitudine, uigiliis, ieiuniis, sua nuditate protegunt, sese quidem humiliter ipsi contemplata, superne puritatis excellentia peccatores profitentur. Qui tamen quantum ad humane modum perfectionis attinet, mundi inter homines ac sublimes apparent: Aequa erit mensura sagorum omnium, e quibus quinque iunges seorsum, et sex sibi mutuo copulabis, ita ut sextum sagum in fronte tecti duplices. Una erit mensura sagorum omnium, quia nimirum una est fides in qua tota saluatur Ecclesia, una eademque uita ad quam festinat eterna. Unde et hi qui in uinea Domini diuerso tempore ad operandum intrauerunt, uno omnes denario remunerantur . Diuisio  ergo sagorum in quinque et sex iuxta illud intelligi potest, quod supra de cortinis in quinque et quinque diuisis exposuimus, quia uidelicet doctores utriusque Testamenti designent. Quinque etenim saga antiquis populis Dei magistris, apte comparantur, uel quia Mosaice tamen legis sacramenta predicabant, quamuis et euangelice arcana predicebant; uel quia in quinque mundi etatibus huius uitam ducebant. In sex autem sagis possunt non inconuenienter Noui Testamenti doctores accipi, quia uidelicet omnia que diuina Scriptura in sex etatibus seculi facta siue dicta refert, in adiutorium atque exemplum sue predicationis spiritualiter intellecta assumunt; quia passionem Dominicam, per quam mundus sexta sabbati redemptus est, palam suis auditoribus credendam  confitendamque pronuntiant, ac per huius solummodo sacramentum eos saluari posse contestantur. Unde recte precipitur sextum sagum in fronte tecti duplicari, propter confessionem uidelicet et imitationem eiusdem Dominice passionis. Siquidem iuxta litteram, frontem tecti, ingressum tabernaculi dicit, ubi non tabulas ut supra breuiter diximus, sed columnas et uectem ab angulo tabularum, usque ad angulum protentum, poni preceptum est. Ideoque quantum ad formam operis ipsius pertinet, ibi magis opus erat geminato sagorum munimento, ubi solida parietis firmitas aberat. Ad uero mystice, in fronte tecti sextum sagum duplicatur, cum omnes qui sanctam intrant Ecclesiam, ita fide et sacramentis Dominice passionis initiantur, ut in huius quoque imitatione  sibi semper esse uiuendum intelligant: Facies et quinquaginta ansulas in ora sagi unius, ut coniungi cum altero queat; et quinquaginta ansas in ora sagi alterius, ut cum altero copuletur; quinquaginta fibulas aureas, quibus iungantur anse, ut unum ex omnibus operimentum fiat. Hec ut supra in cortinis exposuimus, etiam hic intelligi possunt: quod uidelicet recordatio superne requiei, que numero quinquagenario solet exprimi, corda sanctorum uinculo pacis adunet. Aut si noui aliquid audire delectat, saga humilitatem sublimium designant uirorum, quia magis suorum meminisse delictorum quam uirtutes suas predicasse cupiunt, amplius de eis quas apprehendere nondum possunt uirtutibus compungi, quam  de illis quas iam apprehenderant, student gloriari, potest numero ansarum siue fibularum quinquagenario, ipsa compunctionis eorum humilitas designari. Quinquagesimus namque penitentie psalmus est, et recte: quia donum penitentie non nisi Spiritu sancto largiente conceditur: donum uenie penitentibus, non nisi eadem sancti Spiritus gratia administrante tribuitur. Et bene quinquagene anse uel fibule saga inuicem nectunt, quia nulla magis uirtus quam humilitas, fideles in unam caritatis copulam ligat. Nam quanto se quisque amplius infirmum esse perpendit, tanto studiosius auxilium proximi quo confirmetur, inquirit. Et bene fibule sunt enee, quod multum uocale constat esse metallum, quia nimirum magnam apud Deum habet uocem humilis conscientia  iustorum. Unde et pauper ille Dauidicus, cum anxiatus esset et non in auribus hominum uociferaretur, sed in conspectu Domini effunderet orationem suam, Domine, exaudi orationem meam, inquit, et clamor meus ad te ueniat .

Quod autem superfuerit in sagis que preparantur tecto, id est, unum sagum quod amplius est, ex medietate eius operies posteriora tabernaculi; et cubitus ex una parte pendebit, et alter ex altera, qui plus est in sagorum longitudine, utrumque latus tabernaculi protegens. Hec ut plenius intelligi queant, paulo latius de tota ipsius tabernaculi positione disputare necesse est. Diximus parietes tabernaculi que ex tabulis et columnis constabant, longitudinem habuisse triginta cubitorum, latitudinem decem, altitudinem  similiter decem. Si quis ergo uellet domum in latitudine cingere funiculo, uerbi gratia a basi tabule unius meridiani lateris, usque ad basim tabule que esset e regione in latere septentrionali, constat profecto eumdem funiculum triginta cubitorum longitudinis esse debere: hoc est decem cubitos habens ascensionis in meridiano pariete, decem alios equalitatis sursum inter parietes, decem tertio descensionis in pariete septentrionali. Item si per longitudinem domus extendere funiculum uelis, hoc est a basibus columnarum sursum, et per longitudinem totius domus ad occidentalem usque parietem, ac deinde usque ad bases eius deorsum, habebit funiculus ille quinquaginta cubitos longitudinis: decem uidelicet ascensionis iuxta columnas, triginta equalitatis  secundum longitudinem domus, decem rursus descensionis iuxta occidentalis parietis tabulas. His ergo consideratis, intueri est mensuras cortinarum quibus regenda erat domus, qualiter prefatis possint conuenire mensuris. Decem erant cortine habentes singule longitudinis uiginti octo cubitos, latitudinis quatuor: que simul iuncte et in unum composite, tabernaculum implebant de latitudine sua, cubitos quadraginta. Suspende igitur cortinas que habent singule longitudinis uiginti octo cubitos, et pone in domo cuius est mensura in transuersum triginta cubitos, et uidebis quia cortine habebunt in equalitate que est inter parietes, cubitos denos, in ascensu autem, siue descensu qui est iuxta parietes,  habebunt cubitos nouenos: sicque fit ut summitas cortinarum terram tangere non possit, sed mensura unius cubiti a terra altior absit. Item uidebis quod cortine habent in equalitate per longitudinem domus cubitos triginta, in ascensu autem siue descensu, qui est in orientali et occidentali latere domus, cubitos quinos. Ideoque eadem lateralis summitas cortinarum nequaquam ad terram usque pertingit, sed quinis cubitis habetur terra altior; unde necesse fit, ut quini illi cubiti cortinarum, qui cessantibus parietibus supersunt, inducantur ad inuicem in orientali simul et occidentali latere, sibique mutuo iungantur; ac sic fiat, ut undique domum cortine excepto uno iuxta terram cubito contegant. Hec de cortinis. Porro saga tricenos habebant cubitos  longitudinis, quaternos latitudinis. Et quia undecim erant coniuncte adinuicem per latera, quadraginta quatuor cubitos implebant. Pone ergo et has in domo, quia concordat longitudo sagorum cum funiculo quo domum metiebaris in transuersum, fitque ut summitas eorum ad terram usque pertingat. Habebunt enim denos cubitos equalitatis inter parietes, denos eque ascensionis siue descensionis in utroque latere. Et hoc est quod ait Scriptura, quia cubitus ex una parte penderet, et alter ex altera, qui plus esset in sagorum longitudine, utrumque latus tabernaculi protegens. Tabernaculum namque proprie uocat ipsam cortinarum facturam siue coniunctionem, quas uno utique cubito transiebant saga ab australi latere domus, altero a septentrionali. Ideoque  que ad terram perueniebant, quia hec triginta cubitos longitudinis, ille duo minus habebant. Item mensura sagorum per longitudinem domus quadraginta quatuor cubitis tendebatur: triginta uidelicet cubitos in equalitate habens a fronte domus usque ad summitatem tabularum in plaga occidentali, et septem cubitos dependentes a fronte domus, septem similiter dependentes in plaga occidentali. Sicque fuit ut mensura sagorum in occidentali latere duobus cubitis excederet mensuram cortinarum, quia nimirum cortine desuper uenientes sicut supra commemorauimus, quinque cubitos eidem occidentalis parietis tegebant, et tribus relinquebant intactos. Et hoc est quod nunc dicitur: Quod autem superfuerit in sagis que parantur tecto, id est, unum  sagum quod amplius ex medietate eius operies posteriora tabernaculi. Medietas namque sagi in latitudine sunt duo cubiti, ex qua uidelicet medietate cooperiebantur posteriora tabernaculi, id est, cortinarum que proprie tabernaculum uocabantur, quia duobus cubitis eas, ut diximus, ad inferiora tendens sagum ultimum transibat. Itemque saga desuper uenientia septem solummodo cubitos occidentalis parietis cooperiebat; nec tamen tres reliqui qui remanserant usque ad terram nudi tempestatum iniuriis patebant, sed adductis ad inuicem ab utroque latere sagis septenorum cubitorum, qui deficientibus parietibus supererant, his posteriora domus firmissime ad terram usque contegebantur. Neque autem  hec tantum ad inuicem pertingere, et instar cortinarum sese in medio parietis contingere poterant; sed quia septenorum erant cubitorum, medium parietis in utrumque partem duobus cubitis excedebant, ac sibi inuicem superposite iungebantur. Quod eodem modo per omnia etiam de orientali parte domus intelligendum esse putamus. Ideoque supra preceptum est ut sextum sagum in fronte tecti duplicaretur. Hec de re difficillima prout nobis intellexisse uisi sumus, strictim explicare curauimus, parati discere in his ueriora si quis docere nos uoluerit, in quibus tuus omnibus patet allegorie sensus perlucidus. Saga namque cortinas et desuper et infra, et ex omni latere protegebant; atque ut ille intus libera facie sua uenustatis fulgerent, hec ab omni eas iniuria tempestatum,  pluuiarum et caumatum, foris immunes reddebant: quia nimirum perfecti sancte Ecclesie prepositi ita uitam fidelium sibi commissorum solerti solent cura circumspicere, ut nec subsidia carnis, nec uite spiritualis eis auxilia desint. Repellunt enim saga imbres, obsistunt procellis, arcent solis ardores, cuncta foris aduersantia fortiter ambiunt, ut decus cortinarum interius intemeratus persistat: cum Augustinus omnia que fidem turbare poterant, hereticorum uenena euacuat; cum Gregorius ea que mores bonos impugnant tentamenta antiqui hostis explicat; cum Cyprianus infirmos ne in martyrio labantur, piis confortat exhortationibus; cum alii uenerabiles episcopi ac doctores quecunque turbare Ecclesiam poterant, longius tentamenta propellunt,  et que eisdem sint ad salutem proficua solerti indagine prospiciunt: quatenus undique tuta conuersatio religiosa fidelium libero corde uirtutibus studere, atque in conspectu sui conditoris et opere prefulgida lucere, et ipsius quoque contemplationi possit oculum mentis intendere. uerum quia inter sanctos predicatores illi sunt maximo digni honore, qui excepto quod officio predicationis et populorum regimini deseruiunt, etiam pro Christo sanguinem fundunt, recte subditur: Facies et operimentum aliud tecto, de pellibus arietum rubricatis. Arietum quippe uocabulo, solent nonnunquam sancti doctores accipi, eo quod sint duces sequentium Domini gregem. Unde pulchre Psalmista: Afferte Domino, inquit, filii Dei, afferte Domino filios arietum .  Quod est aperte dicere: Afferte Domino, omnes angeli Dei, quibus huius officii cura delegata est, afferte Domino in celos spiritus fidelium, qui per imitationem uite et fidei, filii beatorum apostolorum fieri meruerunt. Operiuntque tabernaculum Domini pelles arietum rubricate atque ab iniuria tempestatum defendunt, cum sancti predicatores exemplo passionis et patientie sue, corda infirmorum ne in pressuris tribulationum deficere debeant, muniunt. Et quoniam inter precipua Christi et Ecclesie membra eximium sacra uirginitas locum tenet, apte post uariatum decus cortinarum, post ciliciorum munimina sanctorum, post rubricatas arietum pelles, additur adhuc: Et super hoc rursum aliud operimentum  de hyacinthinis pellibus. Hyacinthus namque celestis est coloris: pellis uero mortui animantis pars et indicium est. Et quid per pelles hyacinthinas, nisi uirtus exprimitur illorum qui mortificatis ad purum cunctis concupiscentie carnalis illecebris, celestem quodammodo in terris uitam gerunt, atque inter homines positi angelicam magis puritatem imitantur, et hoc quod tempore future immortalitatis cunctis promittitur electis qui non nubant neque ducant uxores, sed sint equales angelis Dei , ipsi adhuc mortali carne retenti preuenire satagunt. Unde merito tam magne uirtutis permagnum restat premium, quia attestante propheta, Hec dicit Dominus eunuchis, qui custodierunt sabbata mea, et elegerunt que ego uolui, et tenuerunt fedus meum:  Dabo eis in domo mea, et in muris meis locum; et nomen melius a filiis et filiabus, nomen sempiternum dabo eis quod non auferetur . Merito ergo pelles hyacinthine supremum in domo Dei locum tenent; colorque celestis proximam celo sedem sortitus est, ut chori uirginales, et animi et corporis speciali uicinia agnum secuturi, et hymnorum ei laudes designentur esse cantaturi. Bene autem de uelis cortinarum ac sagorum dicitur, quod et si in alto posita, ad terram tamen demissa penderent, quamuis cortine nequaquam ad terram usque pertingere potuerint. Columne quoque ac tabule tabernaculi, et si in altum erant erecte, bases tamen in quibus starent habebant in terra positas. At uero de rubricatis atque hyacinthinis pellibus, quod in  alto tectum operiant, dicitur. Quod uero ad terram essent deflexe, non additur: quia nimirum cetere uirtutum species commune aliquid cum his qui in terra adhuc detinentur, habere uidentur. Certamen uero martyrii, et decus Deo dicate uirginitatis, quasi ab infimis ac terrenis rebus suspensum, et supernis ciuibus specialiter constat esse coniunctum.



CAPUT XIu. De tabulis tabernaculi et positione earum uectium eorum et annulorum.

Facies et tabulas stantes tabernaculi, de lignis sethim, que singule denos cubitos in longitudine habeant, et in latitudine singulos ac semissem. Ligna sethim de quibus tabernaculum fiebat imputribilis sunt nature, eximii candoris ac leuitatis: et non  multum de alba spina, nisi tamen magnitudine, distantia. Unde et Hieronymus nonnunquam in lib. Hebreorum Nominum, et in aliis opusculis suis, sethim absolute spinas interpretatus est. uerbi gratia, abel sethim, luctus spinarum. Non autem facile hoc genus ligni nisi in desertis Arabie, ubi tabernaculum edificabatur, solet inueniri. Unde Greci uel Latini interpretes, nomen ei aliud preter Hebreum ponere nequiuerunt: ut pote, cuius apud eos notitia nulla erat, quamuis quidam qualitatem nature eius exprimere uolentes, ligna imputribilia transtulerunt. Tabule ergo tabernaculi apostolos eorumque successores, per quorum sermonem Ecclesia per orbem dilatata est, designant. Latitudo enim tabularum, dilatatio  est fidei et sacramentorum, que prius in una Isrelitica latebat, sed horum ministerio ad totius orbis plenitudinem peruenit: quamuis recte in latitudine tabularum ipsa quoque dilatatio cordis sanctorum ualet intelligi, per quam mundum despicere atque ad appetenda celestia solent sublimiter accendi, per quam non solum amicos in Deo, sed etiam inimicos gaudent diligere propter Deum. Spine uero iuxta eloquium Saluatoris cure sunt huius seculi diuitie et uoluptates fallaces; sed et punctiones peccatorum non incongrue spinis assimilantur. Hinc etenim scriptum est, quia spine nascantur in manibus temulenti : id est, peccata in operibus stulti. Quia ergo predicatores sancti et a punctionibus se uitiorum expurgare, et omnibus mundi curis  ab delectationibus exuere studuerunt, quatenus libera mente in amore Dei et proximi dilatari, atque ad predicandum uerbum longe lateque possent discurrere, recte dicitur, quia de lignis spinarum tabule sunt facte tabernaculi. Longitudo tabularum altitudo est, que decem cubitos habebat: quia sancti doctores per obseruantiam decalogi legis ad perfectionem tendunt; quia pro perceptione denarii diurni in uinea Christi laborant, id est, illa intentione uerbo doctrine insistunt, ut imaginem in se sui conditoris ac regis, quam Adam peccante perdiderunt, ipso donante restaurent; ut eius quod peccando amiserant, recte uiuendo recipiant. Solet namque in denario regis nomen et imago contineri. Sed et hoc quod denarius ex eo nomen accipit, quia decem  nummis compleatur, statui future nostre beatitudinis apte congruit, que in uera Dei et proximi dilectione perficitur. Deus namque solet ternario sepe numero, propter eam que ipse est trinitatem, figurari: homo septenario, quia corpus ex quatuor notissimis habetur elementis. Anime uero, hoc est interioris hominis substantia, triplici solet in Scripturis distantia comprehendi. Hinc est enim quod diligere Deum ex toto corde, tota anima, tota uirtute nostra precipimnr . Bene ergo tabule, quibus erectis ac stantibus tabernaculum omne continetur, decem cubitos habent altitudinis: quia doctores ac rectores sancte Ecclesie hac intentione Deo deseruiunt, ut ipsum anima et carne immortales ac beati in eternum uidere mereantur. Quod uero ipse tabule  cubitos ac semissem in latitudine habebant, plenus ille cubitus perfectionem bone operationis, dimidium cubiti quod superest inchoationem diuine ostendit cognitionis. Deum uero interim fide cognoscimus, sed plenam eius cognitionem in futuro speramus, dicente ipso Deo ac Domino nostro Iesu Christo: Si manseritis in uerbo meo, uere discipuli mei eritis, et cognoscetis ueritatem . Qui rursus ad Patrem: Hec est autem, inquit, uita eterna, ut cognoscant te solum et uerum Deum, et quem misisti Iesum Christum. Plenum ergo boni operis cubitum habent in hac uita electi. Sed cubitum beate retributionis ex parte habent, in quantum gaudia regni perennis, et presentiam sui conditoris possunt desideriis  pregustare celestibus. Cuius etiam cubiti adimpletione tunc beatificantur, cum fuerit sermo quem omni electorum populo promisit in fine futurum dicens: Eripiam eum et glorificabo eum, longitudine dierum adimplebo eum, et ostendam illi salutare meum .

In lateribus tabule, incastrature fient, quibus tabula alteri tabule connectatur; atque in hunc modum, cuncte tabule parabuntur. Incastrature in lateribus tabularum uirtutem designant humilitatis in mentibus iustorum, per quam maxime sibi inuicem fraterna caritate iunguntur. Dum enim singuli quique eorum corde contrito et humiliato, receptaculum in se proximorum dilectioni preparant, et diligendis se fratribus merito pietatis ac deuotionis exhibent,  quasi tabule omnes tabernaculi inter alterutrum per incastrature nexum copulantur. Et quidem erecto tabernaculo ac regulariter ante ordinato, compago tabularum figura incastrature non cernitur; quanta tamen uirtute tabulas sibimet coadunauerit, ipsa parietis inconcussi firma stabilitas ostendit: quia nimirum humilitas cordis sanctorum, qua sibi alterutrum federantur, foris hominibus uideri non potest, sed quid intus operetur ex ipso sancte Ecclesie pacatissimo statu palam omnibus patet. Quod autem iubet duas in tabulis singulis incastraturas fieri, hoc est in utroque latere illarum, dupliciter accipi per figuram potest: ut et in prosperis simul atque aduersis inuiolata erga fratres iura caritatis seruemus. Quarum uiginti erunt in latere meridiano, quod  uergit ad austrum: quibus quadraginta bases argenteas fundes, ut bine bases singulis tabulis per duos angulos subiiciantur. Quanta fuerit longitudo tabernaculi specialiter non exprimitur, sed ex eo innuitur quod parietes eius ex tabulis uiginti compacti essent; et he singule singulos cubitos ac semissem latitudinis habuisse perhibentur. uiginti namque cubiti et uities semis cubiti, triginta cubitorum summam complebunt: quam fuisse tabernaculi longitudinem etiam Iosephus scribit. Et bene hoc numero tabernaculi longitudo comprehenditur: quia tres sunt uirtutes in quibus principaliter omnis sancte Ecclesie perfectio consistit, uidelicet fides, spes et caritas: que per decem multiplicantur, ut tricenarius numerus impleatur, dum uirtutibus mentis opera bona  iunguntur, que decalogo legis continentur, ne quis sibi fidem, spem et dilectionem in Deum absque operum executione putet sufficere posse. Quod uero numerus tabularum uicenarius est, et hoc magne sanctorum perfectionis mysterium continet. Quater enim quini, faciunt uiginti: et cum lex Mosaica quinque libris, gratia autem et ueritas Noui Testamenti quatuor sancti Euangelii uoluminibus comprehensa est, merito sancti doctores, uicenario numero exprimuntur, quia miro ueritatis consensu, et reuelata atque completa in Euangelio legis arcana manifestant, et prefigurata fuisse in lege Euangelii sacramenta declarant. Bases autem quibus tabule sustentabantur, uerba sunt et libri legis ac prophetarum,  quibus apostoli et Euangeliste ea que scripsere ac predicauere, uera esse ac diuina probabant. Unde est illud in Euangelio sepissime repetitum: Tunc adimpletum est, quod dictum est per prophetam; et, Hoc autem totum factum est, ut adimplerentur scripture prophetarum. Et apostolus Petrus de Domino testimonium perhibens, adiecit: Et habemus firmiorem propheticum sermonem, cui benefacitis attendentes . Bene autem singulis tabulis bine bases supponuntur, ut consensus prophetice attestationis in omnibus que apostoli dixere monstretur; uel certe bine bases singulis tabulis per duos angulos subiiciuntur, ut, bene suffultis angulis, tota recte et indeclinabiliter possit tabula consistere: quia omnis euangelici et apostolici  sermonis, in propheticis litteris, et initium presignatum inuenitur et finis. Bene eedem bases argentee sunt facte, propter nitorem uidelicet uerbi celestis. Eloquia enim Domini eloquia casta, argentum igne examinatum terre. In latere quoque secundo tabernaculi, quod uergit ad aquilonem, uiginti tabule erunt quadraginta habentes bases argenteas. Bine bases singulis tabulis supponentur. Latus meridianum tabernaculi quod uergebat ad austrum, antiquam illam Dei plebem designat, que lucem scientie legalis iam dudum accipiens, amore sui conditoris feruere solebat. Porro latus secundum, quod uergebat ad aquilonem eam que tenebris ac frigore infidelitatis usque ad tempus Dominice incarnationis torpere non destiterat gentium multitudinem figurat:  de cuius uocatione pulchre Dominus per prophetam: Dicam, inquit, aquiloni: Da; et austro: Noli prohibere : Quod est aperte dicere: Dicam populo gentium diutius sine fide algenti: Da de tuis filiis qui ad mee fidem confessionis et amoris conueniant. Dicam et plebi Isrelitice, que iam mee lumine cognitionis fruebatur: Noli prohibere gentes in sortem electionis recipi. Dicam Cornelio ac domui eius: Fidem et baptisma Christi suscipite. Dicam Iudeis: Nolite cogere credentes ex gentibus circumcidi, quibus fonte baptismi consecratis fides et confessio ueritatis ad salutem sufficit. Unius autem numeri, mensurarum et facture, tabulas utrumque latus habuit. Quia nimirum una eademque fides, spes, caritas, utrique populo per apostolos  predicatur, ad una uterque promissa regni celestis uocatur. Ad occidentalem uero plagam tabernaculi facies sex tabulas; et rursum alias duas in angulis; et erigantur post tergum tabernaculi. Iosephus scribit de tabernaculo, quod decem cubitos habuerit latitudinis. Scribit etiam quod tabule eius mensure quatuor digitorum fuerint a terra suspense: ex quo uidetur uelle intelligi quod tante altitudinis facte fuerint ipsarum bases tabularum. Qui rursus de hoc quod modo proposuimus capitulo ac de uectibus tabularum ita dicit: Posterioris autem parietis nouem cubitos sex tabule faciebant, quibus coniuncte sunt alie due tabule ex medio cubito sex: quas angulares posuerunt ad instar aliarum  tabularum. Singule uero tabule annulos habebant aureos, per exteriores frontes eminentes, uelut quibusdam radicibus confixos, per ordinem ad inuicem per circuitum respicientes, et per eos deaurati uectes immissi, unoquoque habente magnitudinem cubitorum quinque, erantque ad coniunctiones tabularum, intrabatque caput uectis uniuscuiusque in alio uectis capite, uelut in modum cochlee. Et post tergum parietum in longitudine positorum erat ordo per tabulas omnes uadens, quo per uncinos utriusque parietis latera continebantur, incastrationibus factis et immissis ad inuicem; quod propterea sic exquisitum est, ut neque a uentis moueretur, neque alia causa tabernaculum conturbaret, sed immobile secura quiete seruaretur. Hec de littere textu Iosephus.  uerum iuxta allegorie sensus, occidentalis plaga que utrumque in se parietem recipiens, edificium tabernaculi consummat, recte adimpletionem totius uniuersalis sancte Ecclesie, que cum fine huius mundi perficitur designat. Ad quam usque fides et operatio recta utriusque populi perseueratura, quasi gemini longitudo parietis pertingit; neque enim credibile est, uel ante tempus Dominice incarnationis unquam defuisse qui ex gentibus crederent, uel nunc, quamuis grauiter damnatio ob perfidiam populo Iudeorum, non esse aliquos ex illis, tametsi paucissimos, qui inter Christianos exsultantes, quotidie credendo ad salutem perueniant. Quod si quis negare presumpserit, dicamus quod negari nullatenus potest, quod uidelicet spirituales  utriusque testamenti doctores atque interpretes, qui iuxta sermonem Domini proferant de thesauro suo noua et uetera , usque ad finem seculi sint in sancta Ecclesia permansuri. Et apte tabernaculum in occidentali plaga consummatur, in qua diem sol claudere, et cuncta solent astra occidere, propter scilicet obitum uniuscuiusque electi, uel generalem totius seculi terminum. Recte de hac plaga tabernaculi in sequentibus dicitur, quoniam mare respiceret. Significat autem Mare Rubrum in quo demersus cum suo exercitu Pharao, et quo saluatus Isrel a Domino ad montem Sinai, ubi tabernaculum faceret, ascendit. Respicit ergo mare plaga occidentalis tabernaculi, cum sancta  Ecclesia post operum bonorum perfectionem coronata in Christo libero aspectu intuebitur uitia uel penas impiorum, quas ipso iuuante cauere fecit, Isaia attestante qui ait: Quia sicut celi noui et terra noua, que ego stare facio coram me dicit Dominus, sic stabit semen uestrum et nomen uestrum. Et paulo post: Et egredientur et uidebunt cadauera uirorum, qui preuaricati sunt in me. uermis eorum non morietur, et ignis eorum non exstinguetur . Bene autem plaga tabernaculi occidentalis uel que mare respicere dicta est, sex tabulis constabat: uel quia senario numero solet perfectio boni operis exprimi, eo quod Dominus in illo mundi ornatum consummauerit, in illo hominem in primordio creauerit, in illo genus humanum sua passione restaurauerit;  uel quia sex sunt etates seculi huius, in quibus oportet nos bonis operibus perfici, ut ad eternam requiem in futuro et resurrectionis gloriam, peruenire possimus. Nam quod rursum alie due tabule exceptis sex primis in angulis iubentur erigi post tergum tabernaculi, que uenientes ab orientali plaga parietes excipiant, et occidentalis plage parieti coniungantur, ad remunerationem future pertinet uite que post labores et tempora seculi huius secutura est. Quod bifarie diuiditur, in sabbatismum scilicet, hoc est requiem animarum sanctarum post absolutionem corporum, et in gloriam resurrectionis incorruptibilium receptionem corporum. Que utraque portio remunerationis, utrique populo communis, nullo unquam fine terminatur. Bene autem de  eisdem tabulis subinfertur: Eruntque coniuncte a deorsum usque sursum: et una omnes compago retinebit. Quia nimirum omnis electorum uita, eademque fide et caritate ad celestia tendit, in unum eumdemque finem diuine uisionis peruenit, in una eademque uoce recti dogmatis, omnis sanctorum predicatorum sermo concordat. Dehisceret namque ab inuicem compago tabularum, si quod unus propheta aut apostolus dixisset, hoc alius negaret. uerum quod consors fabricam ecclesie sermo diuinorum eloquiorum erigit, perfecto una omnes tabernaculi tabulas iunctura compaginatur: atque ab inuicem seiungi non sinit. Duabus quoque tabulis que in angulis ponende sunt similis iunctura seruabitur: et erunt simul tabule octo: bases earum argentee sedecim:  duabus basibus per unam tabulam supputatis. Angulares tabule sunt tabulis parietum per omnia coniuncte, quia future requiei et immortalitatis gloriam, presenti nostre conuersationi per fidem, spem et caritatem firmissime connexa est. Imo ideo stabilis et inconcussa presens nostra conuersatio perdurat, quia future dona retributionis credit, sperat, diligit. Et he autem tabule que uel perfectionem bone nature actionis, uel future pro bonis premia designant actibus, binis singule basibus sustentantur, quia hec quoque omnia ad confirmationem euangelice et apostolice predicationis, prophete sancti futura esse, consona uoce predixerunt. Facies et uectes de lignis sethim quinque ad continendas  tabulas in uno latere tabernaculi, et quinque alios in altero. Et eiusdem numeri ad occidentalem plagam, qui mittuntur per medias tabulas, a summo usque ad summum. uectes quinque qui tabulas tabernaculi continent, quinque sunt libri Mosaice legis, quorum munimine sancta Ecclesia mirabiliter ab omni tentantium scelerum sceleratorumque spirituum impulsione tutatur. Et hoc in utroque latere, quia non solum priorem Dei populum littera legis erudiebat ad fidem et opera bona, sed etiam nos noui tempore testamenti Deo seruientes eadem littera spiritualiter intellecta maioris gratia dulcedinis et in presenti ad fidem operationemque uirtutum instituit et in futuro ad spem perpetue remunerationis accendit. Eiusdem quoque numeri uectes ad occidentalem plagam  sunt, quia ipsam quoque completionem boni operis, quando ad premia futura de carne egredimur, lex nobis bene intellecta predicat. Unde interroganti ac dicenti, Magister bone, quid boni faciam, ut habeam uitam eternam? respondit idem magister bonus: Si uis ad uitam ingredi, serua mandata , et non illi alia, quam legis mandata subdidit.

Ipsasque tabulas deaurabis, et fundes eis annulos aureos, per quos uectes tabulata contineant. Tabule tabernaculi deaurate prefulgent, cum omnis uita, omnis sermo sanctorum predicatorum lucem premonstrat sapientie celestis, nichilque in eis aliud quam uirtutum decus aspicitur. Annuli autem aurei per quos uectes tabulata continebant, ipsam uite  celestis beatitudinem designant, que propter sue gloriam claritatis recte auro, propter eternitatem recte circulo comparatur. Unde et Apostolus de illa: Reposita est, inquit, mihi corona iustitie . Quinque autem circulos singule habebant tabule, non quia quinquepartita est distinctio patrie celestis, sed quia eadem perpetua claritas, et clara perpetuitas regni illius in Genesi, eadem in Exodo, eadem in Leuitico, eadem in libro Numerorum, eadem in Deuteronomio scripta continetur. Et quinque annuli aurei singulis tabernaculi tabulis erant infixi, quia corda iustorum multum dilatata per amorem in omnibus legis Mosaice libris, non solum correctionem operum, sed et perpetuam superne retributionis lucem legunt. Et fundes eis, inquit, annulos  aureos, per quos uectes tabulata contineant. uectes per annulos aureos tabulata continent, cum uerba sacri eloquii per promissionem regni celestis statum sancte Ecclesie confirmant, ut eo minus perturbationes mundi timeat, quo certius stabilitatem perpetue remunerationis didicit. Bene autem de eisdem uectibus subditur: Quos operies laminis aureis. Laminis quippe aureis uectes operiuntur, cum uerbis diuine legis que esse iuxta littere sensum fortia uidentur, atque ad confirmandam uitam fidelium aptissima, superior intellectus, id est euangelica caritate prefulgidus, inesse monstrabatur. Ut enim exempli gratia unum testimonium ponam, cum legimus historiam sancti Ne, quomodo diluuium quod impios deleuit, mirabiliter cum suis in arca  seruatus euaserit, patet omnibus in eo quod Deus diligens iustitiam et odio habens iniquitatem pios nouerit de tentatione eripere, impios uero iusta districtione punire: ideoque talis lectio, instar uectium imputribilium, tabernaculum Domini continet, quia mentes fidelium uerbis inficte ueritatis, ab incursu tentationum premunit. uerum quasi uectes lignei laminis uestiuntur aureis, cum hec eadem lectio per spiritualem intelligentiam sacratioribus plena mysteriis ostenditur, cum arca Ecclesiam catholicam, aqua diluuii baptismum significare dignoscitur, munda et immunda animalia, spirituales et carnales quosque in Ecclesia, ligna arce leuigata et bituminata, doctores gratie fidei roboratos. Coruus  de arca egressus nec reuersus eos qui post baptisma ad apostasiam decidunt; ramus oliue per columbam illatus in arcam, eos qui foris quidem, hoc est inter hereticos baptizati sunt; sed quia pinguedinem castitatis habent, per gratiam sancti Spiritus in unita tem catholicam merentur introduci. Columba de arca egressa, neque ultra reuersa eos qui carne soluti, ad liberam lucem patrie celestis peruolant, nequaquam amplius ad labores terrene peregrinationis redituri. Circumdantur itaque auro uectes lignorum sethim, cum firmissima sacre Scripture testimonia per interpretationem mysticam his et huiusmodi sensibus celestibus ac spiritualibus probabunt esse perlucida. Et eriges tabernaculum iuxta exemplum, quod tibi in monte monstratum est. Exemplum tabernaculi  Moysi in monte monstratum est, quia commoratus est in secreto cum Domino, uidit sublimem angelice puritatis et immortalitatis uitam. Ad cuius instar, humanam in terra conuersationem, in quantum mortalibus imitari possibile fuit, instituere uidebatur. Erigitur autem tabernaculum iuxta exemplum quod illi in monte monstratum est, quando electi quique, ad imitationem angelice puritatis quam ipse in occulto contemplari meruit, opus animumque componunt. Hactenus de pariete templi meridiano, septentrionali et occidentali, prout Dominus dedit, expositum est. In sequentibus autem, etiam orientale latus qualiter sit compositum, monstratur. Sed prius Scriptura de medio pariete, qui sancta sanctorum a priore tabernaculo diuidebat,  intimandum iudicauit. Sequitur:



CAPUT Xu. De uelo quod diuidebat sanctuarium et sanctum sanctorum, et de columnis ipsius, et de propitiatorio ponendo super arcam; nec non et de tentorio in introitu tabernaculi suspendendo, et columnis eius, uectibusque illius qui ab angulo usque ad angulum perueniebant.

Facies et uelum de hyacintho et purpura, et cocco bis tincto, et bysso retorta opere plumario, et pulchra uarietate contextum, quod appendes ante quatuor columnas de lignis sethim . uerum hoc quod tabernaculum diuidebatur medium, ita positum refert Iosephus, ut uiginti quidem cubiti longitudinis ad priorem domum, decem uero pertinerent ad secundam. Quod per omnia mensuris templi quod  postea factum est, a Salomone liquet esse conueniens. Quod cum esset sexaginta cubitorum longitudinis et uiginti latitudinis, tertiam longitudinis partem, id est, uiginti cubitos ad interiorem domum, hoc est sanctum sanctorum habebat separatam, ita ut longitudo et latitudo eiusdem domus interioris una esset. Sic ergo tabernaculi pars interior, longitudinem et latitudinem similem, hoc est denorum habebat cubitorum. Quid idem uelum figuraliter exprimat, Apostolus ad Hebreos manifeste declarat, ubi et hoc pariter exponit ad sensum allegoricum, quare in priore quidem tabernaculo, semper introirent sacerdotes sacrificiorum officia consummantes, in secundo autem semel in anno  solus pontifex, non sine sanguine, quem offerebat pro sui et populi ignorantia . uelum hoc celum interpretatur. Quod autem in priore tabernaculo quotidie per annum introibant cum sacrificiis sacerdotes, super huius uite statu edisserat, ubi sancti Domino sine intermissione famulantes, quotidianos sue fragilitatis erratus sine quibus esse in hac uita nullatenus possunt, quotidianis bonorum operum uictimis, quotidianis lacrymarum suarum libaminibus, quasi ueri sacerdotes Dei et Christi eius, expiant. Summum uero sacerdotem, qui semel in anno sancta sanctorum cum sanguine uictimarum ingrediebatur, ipsum intelligit esse pontificem magnum, cui dictum est: Tu es sacerdos in eternum, secundum ordinem Melchisedech. Qui semel  oblatus pro peccatis nostris, ipse sacerdos et hostia per proprium sanguinem in ipsum celum intrauit, ut appareat nunc uultui Dei pro nobis. Quod autem idem uelum de hyacintho et purpura et cocco bis tincto, et bysso retorta pulchra uarietate contextum est, quis non uideat etiam iuxta litteram pulchritudini celestis congruere uisionis? Si enim decorem flammasque astrorum, si multifariam nubium speciem, si ipsam irim consideras mille trahentem uarios aduerso sole colores, nonne uideris tibi multo plures ac pulchriores, quam uelo tabernaculi intexte sunt, inditas celo colorem notare picturas? Quatuor autem columne ante quas appensum est hoc uelum, celestium sunt potestates agminum, uirtutibus quatuor eximiis preclare, de quibus et supra diximus, hoc est fortitudine, temperantia,  prudentia, iustitia: que quidem uirtutes, aliter in laboribus et erumnis uite huius a nobis, aliter in celis seruantur ab angelis et animabus sanctis. Ibi namque regnantia presens uidetur esse subditum iustitie. Est et hoc immortalis omnino iustitie; nullum bonum Deo preponere uel equare, prudentie; Deo firmissime coherere, fortitudinis; in illo defectu noxio delectari, temperantie. Hic autem quod agit iustitia in subueniendo miseris, quod prudentia in precauendis insidiis, quod fortitudo in perferendis molestiis, quod temperantia in cercendis delectationibus prauis, non ibi erit, ubi nichil erit omnino mali. Bene autem he columne de lignis sethim sunt facte, uel quia spiritus angelici  incorruptibiles natura et immortales sunt conditi, uel quia absque peccato conditi, intemeratam sue conditionis puritatem semper custodiunt. De quibus apte subditur: Que ipse quidem deaurate erunt, et habebunt capita aurea, sed et bases argenteas. Deaurate quippe sunt columne ante quas appenderetur uelum, quia posite intra uelum celi uirtutes angelorum, summe claritatis sunt gratia uestite. Capita habent aurea, quia mentem qua reguntur habent presentia diuine cognitionis ac uisionis illustratam. Habent et bases argenteas, quia omnis eorum natura in hoc quasi fundamento specialiter subsistit, ut laudes hymnorum suo conditori decantent, ut uoluntatem eiusdem conditoris nobis adhuc in terra peregrinantibus quasi extra uelum positis, suis conciuibus  narrent. Inseretur autem uelum per circulos, intra quod pones arcam testamenti, quo sanctuarium et sanctuarii sanctuaria diuidentur. Circuli qui neque initium habere neque finem uidentur, nonnunquam in Scriptura sacra pro eternitate poni solent. Et apte uelum quo celum figuratur, per circulos suspensum esse perhibetur. uel quia in eterno erat consilio diuinitatis, quando mundus crearetur, in quo primum atque eximium locum habet natura celestis, uel quia ita factum est firmamentum celi, ut nunquam eius factura soluatur. Nam quia Dominus ait, Celum et terra transibunt , de celo est ethereo accipiendum. Intra hoc autem uelum posita est arca testamenti, quia mediator Dei et hominum homo Christus iehsu, qui solus paternorum  est conscius arcanorum, post passionem suam resurrectionemque a mortuis, super celos celorum ascendens sedet ad dexteram Patris. Hoc uelo sanctuarium et sanctuarii sanctuaria diuiduntur, quoniam Ecclesia que ex angelis sanctis et hominibus constans, partim adhuc peregrinatur in infimis, partim eterna patria regnat in supernis, adhuc ciues suos dirimente uelo celi habet ab inuicem segregatos. Pones et propitiatorium super arcam testimonii in sancto sanctorum. Apte propitiatorium super arcam positum esse dicitur, quia ipsi mediatori Dei et hominum, specialiter a Deo Patre donatum est ut esset propitiatio pro peccatis nostris. Unde etiam Paulus dicit: iehsu Christus qui mortuus est, imo qui et surrexit, qui est ad dexteram Dei, qui etiam interpellat  pro nobis . Mensam extra uelum, et contra mensam candelabrum in latere tabernaculi meridiano. Mensa enim stabit in parte aquilonis. Mensa et candelabrum tabernaculi temporalia Dei beneficia designant, quibus in presenti reficimur et illuminamur, ut his interim confortati et adiuti, crescente gratia meritorum, ad panem angelorum in celis manducandum, et ad uidendam ueram mundi lucem intrare ualeamus. Que sunt ambo extra uelum, quoniam in hac solummodo uita uel Scripturis sanctis ac doctoribus, uel ceteris redemptionis nostre sacramentis opus habemus, in futuro autem seculo ubi Dominus palam de Patre annuntiabit nobis, id est, palam Patrem ostendet nobis. Diximus  autem supra, quia latus tabernaculi meridianum, antiquam Dei plebem significaret, que prior lucem diuine cognitionis, prior feruorem diuine dilectionis accipit. Pars uero septentrionalis eiusdem tabernaculi, congregatam de gentibus Ecclesiam, que diutius in tenebris et in umbra mortis remanserat, indicaret. Unde recta distinctione etiam candelabrum quod in parte australi collocatur, potest gratiam que priori populo data est, insinuare. Mensa uero que in parte aquilonis stabat, ea que nobis sunt donata Dei beneficia, designare. Recte candelabrum contra mensam positum esse dicitur, quia nimirum Scriptura legis et prophetarum per omnia ad gratiam Euangelii respicit, huic uidelicet testimonium perhibens, et per hanc se sensu spirituali reuelandam  esse significans. Facies et tentorium in introitu tabernaculi, de hyacintho et purpura coccoque bis tincto, et bysso retorta opere plumario. Expleta narratione de uelo, quod sanctuarium et sanctuarii sanctuaria diuidebat, redit exponere de orientali latere sanctuarii, quod intermisisse ad tempus uidebatur, cum cetera eius latera, australe uidelicet, septentrionale et occidentale, describeret. Tentorium ergo in introitu tabernaculi pulchra colorum uarietate contextum, primitiue est decus Ecclesie, diuersis uirtutum floribus glorificum. De quibus scribit Lucas: Quia multitudinis credentium erat cor unum et anima una; et non erat separatio in eis ulla; nec quisquam eorum que possidebat, aliquid suum esse dicebat, etc. . Inerat namque ei hyacinthus, quia celestia  cogitare, celestem in terris uitam ducere solebat. Inerat purpura, quia mori parata pro Christo. Inerat coccus bis tinctus, quia Dei et proximi dilectione flagrabat. Inerat byssus retorta, quia continentia carnis et castitate gaudebat. Et quinque columnas deaurabis lignorum sethim, ante quas ducetur tentorium. Columne quibus tentorium suspendebatur, sancti sunt doctores, de quibus Lucas consequenter adiungit: Et uirtute magna reddebant apostoli testimonium resurrectionis Iesu Christi Domini nostri . Quorum mens quanto robustius ipsa ad superna erigitur, tanto firmius docendo, et alios ad amorem supernorum sufficit attollere. Sicut enim apostoli et apostolici uiri, per tabulas recte possunt designari propter latitudinem uel doctrinam, qua  euntes in mundum uniuersum predicant euangelium omni creature; uel claritas, quia non solum usque ad amicos, sed usque ad diligendos etiam ipsos extendunt inimicos. Et orationibus ac beneficiis prosequendos eos qui se odio habent, ita etiam propter inexpugnabile cordis robur et intentionem ad celestia semper erectam, non inconuenienti uocabulo, et factura columnarum, figurantur. Apostolo attestante qui ait: Iacobus, Cephas et Ioannes, qui uidebantur columne esse . Que nimirum columne bene quinque sunt facte, propter totidem libros legis, quos necesse est ut sancti doctores sue uerbo predicationis communiant. Et maxime qui primitiuam instituere Ecclesiam, que ex Hebreorum populo congregata sola Mosaice  legis auctoritate nouerat institui, cum necdum euangelica et apostolica per orbem scriptura effulgeret. Bene eedem columne de lignis quidem sethim fieri, auro iubentur operiri, ut insinuentur predicatores sancti, et firmitate cordis intus integri, atque in nullo deficientes, et operum claritate forinsecus esse debere conspicui. uel certe columne lignorum sethim deaurantur, cum iidem doctores, fortitudinem sue actionis, diuino semper adiutorio protegendam docent, cum in omnibus que faciunt, gloriam Patris qui in celis est requirunt, cum in uniuersis que loquuntur, Christum sonare gaudent dicentes: Non enim nosmetipsos predicamus, sed Iesum Christum Dominum nostrum . De  quibus apte subditur: Quarum capita aurea et bases enee. Aurea quippe capita illum designant, de quo dicit Apostolus: Et omnia constant in ipso; et ipse est caput corporis Ecclesie, qui est principium et primogenitus ex mortuis . Neque incongruum uideatur per quinque capita columnarum, unum caput Ecclesie Christum figurari. Tot enim fuere capita, quot columne. Quia nimirum idem ipse Dominus Christus, omnium sanctorum caput, in se quidem ipso manens semper equalis atque indiuisibilis, sed singulis quibusque electis, gratiam sui Spiritus pro accipientium capacitate diuidens. Unde non solum omnium generaliter Ecclesie, uerum etiam specialiter unicuique membrorum eius, licet illud propheticum cum fiducia proclamare:  Nunc autem exaltauit caput meum super inimicos meos. Cuius nimirum capitis significantie conuenit apte quod eadem capita columnarum, non deaurata ut columne et tabule, sed aurea fieri iubentur. Quia sancti quidem omnes, participes sunt facti Spiritus sancti et gratie celestis. Ipse autem plenus erat gratie, et ueritatis. Et sicut precursor suus de illo aiebat: Non enim ad mensuram dat illi Deus Spiritum. Pater enim diligit Filium, et omnia dedit in manu eius . Bases autem enee, prophete sunt, quorum attestatione apostolorum sermo confirmatur. Et bene enee: uel propter insuperabilem mentis prophetice fiduciam, uel quia sermo eorum senescente siue transeunte mundo, nulla. nulla unquam uetustate potest consumi. Neque enim uenit soluere  legem aut prophetas, sed adimplere . Sane quia de orientali plaga loquimur, uidetur opportunum commemorare aliqua de expositione uectis illius singularis, quem ab angulo tabularum ad angulum usque parietis alterius porrectum esse ac totum parietum constantiam, ne ui et impulsu procellarum concuti, atque huc et illuc posset inflecti, continere iam diximus. Scriptum est in sequentibus sacre historie, ubi omnia que Dominus imperarat, Moyses expleuisse narrat: Fecit quoque uectem alium, qui per medias tabulas ab angulo usque ad angulum perueniret. Hic ergo uectis a prima tabularum summitate usque ad alterius lateris summitatem, per decem cubitos latitudinis tabernaculi protentus esse credendus est, capite utroque firmiter tabulis impositis,  ut per hoc et ea tabernaculi plaga, que non tabulis sed columnis constabat, non minus fixa quam cetere uento licet impellente, persisteret. Cuius uectis si etiam sacramentum scire desideras, ipsum absque omni ambiguitate Redemptorem nostrum figurate denuntiat. Qui quasi ab angulo usque ad angulum peruenit, quia plebe Iudaica quam prius elegit, sese ad saluandam etiam gentium multitudinem propitiatus extendit. Unde merito sicut in prophetis lapis angularis, ita etiam in lege uectis angularis potest recte nuncupari. Lapis uidelicet angularis, propter templum quod de lapidibus uiuis Deo construitur: uectis uero angularis, propter tabernaculum quod ei de lignis imputribilibus, hoc  est de animabus electorum, corruptionis labe carentibus, edificatur.



CAPUT XuI. De altari holocausti et uasis eius.

Facies et altare de lignis sethim, quod habebit quinque cubitos in longitudine et tolidem in latitudine, id est quadrum, et tres cubitos in altitudine . Hoc altare, quod proprie holocausti uocabatur, corda electorum designat, que ad offerenda Deo sacrificia bonorum operum, in ipsius sunt dono consecrata. Quod apte de lignis sethim fieri precipitur, quia munda et incorrupta decet esse corda et corpora, in quibus spiritus Dei habitat. Habet quinque cubitos longitudinis, et totidem latitudinis, cum fidelis quisque, omnes sui corporis sensus, in longitudine  patientie, et in latitudine caritatis exercere satagit, ut omni suo uisu, auditu, gustu, olfactu et tactu, semper se diuino meminerit mancipatum esse seruitio, iuxta illud Apostoli: Siue manducatis, siue bibitis, siue aliud quid facitis, omnia in gloria Dei facile . Habet tres cubitos altitudinis, cum eadem corda electorum, per fidem, spem et caritatem, ad celestia tendunt. Cornua autem per quatuor angulos ex ipso erunt: et operies illud ere. Quatuor angulos habet altare holocausti, quia per quatuor mundi plagas sancta dilatatur Ecclesia, que propter unum cor et animam totius credentium multitudinis recte factura unius designatur altaris. Ex quo uidelicet altari cornua fiunt quatuor, cum quatuor uirtutibus sepe dictis, iustorum corda muniuntur.  De quibus in laude sapientie dicitur: Sobrietatem enim et prudentiam docet, et iustitiam et uirtutem, quibus utilius nichil est in uita hominibus. Hec cornua ex ipso altari producuntur, cum munimenta uirtutum, fideles non specie tenus et ad faciem hominum ostentant, sed ex intima sui cordis radice teste generant. Cornua sunt quatuor per quatuor angulos altaris, cum in omnibus mundi terminis, Ecclesia uirtutum potentia spirituali, cunctis hostium insidiis inuiolabilis persistit, imo ipsa cunctis se impugnantibus fortior efficitur. Quod uidelicet altare operietur ere, cum uirtus cepta fidelium, perseueranter usque ad finem firma tenetur. Quia enim eris metallum longo solet tempore incorruptibile durare, recte per hoc uirtus ualet perseuerantie  designari. Si quem uero mouet iuxta litteram, quomodo ligna altaris tanto igne uicino incombusta permanere potuerint, accipiat beati Hieronymi de hac questione responsum. Altaris, inquit, ligna que de lignis paradisi sunt, non cremantur igne uicino, sed puriora redduntur. Nec mirum hoc sanctuario et interioribus templi, et altari thymiamatis credere, cum etiam amianton ligni genus est, uel ligni habens in se similitudinem, quanto plus arserit, tanto mundius inueniatur.

Faciesque in usus eius lebetes ad suscipiendos cineres; et forcipes atque fuscinulas, et ignium receptacula, omnia uasa ex ere fabricabis. uasa altaris diuersa, uel diuersas fidelium personas, uel certe  multifarias ipsorum actiones, siue cogitationes in famulatum sui conditoris dispositas, accipere debemus. Et quidem primo lebetas ad suscipiendos cineres facere precipitur. Cinis autem hostiarum, quod in magno mysterio debeat accipi, testatur cinis uitule rufe aspersus, qui etiam Apostolo teste inquinatos sanctificabat ad emundationem carnis. In quo ipse prefiguratum intelligit sacramentum Dominice passionis tempus, et actionem passionis Christi designat. Quia ergo omnia sacrificia et uictime que incendebantur in altari, uel passionem Domini, uel deuotionem sanctorum eius flamma caritatis ardentem figurate denuntiant, merito cinis holocaustorum, uel consummationem Dominice passionis, uel certe perfectionem exprimit uirtutis iustorum, cum toti  in Dei seruitium per ignem sancti Spiritus oblati, ipsa iam bona opera finire, et ad percipienda operum premia in eternam uitam rapi, meruerint. Quod ut manifestius fiat, uideamus quid de cineribus holocausti Moyses dicat. Hec est lex holocausti: Cremabitur in altari tota nocte usque mane. Ignis ex eodem altari erit. uestieturque sacerdos tunica et feminalibus lineis; tollensque cineres quos uorans ignis exussit, et ponens iuxta altare, spoliabitur prioribus uestimentis; indutusque aliis, efferet eos extra castra, et in loco mundissimo usque ad fauillam consumi faciet. Ignis autem in altari semper ardebit. Holocaustum ergo cremabitur in altari, cum in corde cuiuscunque electi, qui seipsum totum et carne uidelicet et corde Deo uouerat, opus bonum feruente  caritatis igne patratur. Quid tota fit nocte usque mane, cum quis toto uite huius tempore, usque dum raptus e corpore, futuri mane seculi uidere meruerit, bonis insistere non cessat operibus. Ignis ex eodem altari erit, quia illa solum caritate quam Ecclesie sue Dominus per Spiritum sanctum tribuit, ardere debemus. Denique filii Aaron, quia ignem alienum Domino offerre, et non eum qui semel de celo datus est uoluerunt, mox igne celesti perempti sunt. Quia nimirum quicunque opera celestia non celestis intentione mercedis, sed temporalis intuitu fauoris aut commodi faciunt, sententia ire celestis feriuntur. uestietur sacerdos tunica, et feminalibus lineis. Sacerdos qui offert holocaustum, Dominus est, quia in nobis ipse ignem sue caritatis accendere,  ac per hunc hostias bone nostre actionis sibimet acceptabiles facere, consueuit. Et hec faciens uestitur lineis indumentis, quia ut nos ad opera uirtutum excitet, exempla nobis sue incarnationis, puritatis et mortis proponit: que per lignum significari posse sepius dictum est. Tollit autem idem sacerdos cineres quos uorans ignis exussit, et ponit iuxta altare, cum Dominus finem laboriosis operibus imponit: neque iustos de hac uita raptos, ultra pro uita eterna certare, sed coronam iustitie in uita eterna iubet accipere. Ponens etenim cineres iuxta altare spoliabitur prioribus uestimentis, cum ad memoriam iustis que fecerunt bona reducens, non eis amplius habitum sue passionis imitandum ostendit,  sed induitur aliis uestimentis: illis uidelicet, de quibus in Euangelio dicit ipse: Amen dico uobis, quod precinget se, et faciet illos discumbere , id est, ad eternam se remunerationem preparabit, et illos in eterna faciet quiete refoueri. Indutus aliis uestimentis, efferet cineres extra castra, cum paratus ad remunerandum laborem electorum suorum Dominus, quidquid boni gesserant, iam in illa facit uita uideri hinc ablatum. Nec ab re est loco extra castra posito, uite perpetis ingressum figurari, cum et Dominus dicat: Per me si quis introierit, saluabitur: et ingredietur et egredietur, et pascua inueniet. Et Psalmista: Dominus custodiat introitum tuum, et exitum tuum . Introitum uidelicet in hanc Ecclesie uitam; exitum uero in illam ubi pascua  inueniuntur eterne satietatis. Non ergo inepte locum extra castra positum, in illa intelligimus uita: presertim cum ibi locus mundissimus esse dicatur, quod in hac uita fieri nullatenus posse, perspicuum est. Locus ergo mundissimus extra castra, ipse est animus iustorum ex hac uita sublatorum, et in alia uita gundentium: in quo uidelicet loco, cinis holocausti usque ad fauillam consumitur, cum ita ibi operum bonorum merces redditur, ut labor omnibus ad integrum consummetur. Et quia cessante operum labore bonorum, ipsa caritas per quam operabantur nunquam cessabit, imo flagrantior exardescet, cum ipse quem diligimus in eternum uidebitur, recte subditur: Ignis autem in altari semper ardebit. Et paulo post: Ignis iste perpetuus  nunquam deficiet de altari. Consummato ergo usque ad fauillam holocausto, ignis nunquam de altari deficiet, quia absumpto perfecte omni genere laborandi, sola caritas perpetuo nunquam exstinguenda flagrabit. Hec de lege holocausti latius diximus, propter lebetas altaris, qui ad suscipiendos cineres hostiarum fieri iubebantur. Lebetes ergo cineres sanctos suscipiunt, cum fideles quique, uel exempla ac sacramenta dominice passionis ad custodiam sui pia mente retractant, uel certe exitum precedentium iustorum diligenter aspiciunt; qui magnis pro Domino elaborantes agonibus, nunc cursu consummato, de percepto iam brauio sine fine letantur. Post lebetes autem, forcipes atque fuscinule, et ignium receptacula fieri sunt iussa. Forcipes ad  emendandum altaris ignem fieri debere, credendum est. Unde recte per eos sancti predicatores designantur, qui ignem in nobis caritatis, quasi in altari Dei accendere, suis exhortationibus solent. Namque hi uelut gemino dente forcipis, ad hunc ignem accendendum titiones in altari componunt, quando consonis utriusque testamenti nos paginis instituunt, et eloquia ueritatis, in nostro corde, quibus amplius ad eternorum desideria inflammemur, collocant. uel certe forcipe, duplici uidelicet ferramento, sacerdotes ignem altaris emendant, cum in omnibus, que docent predicatores sancti, uirtutem nobis gemine caritatis infundere, et huius gratia nos ardere simul et lucere, precipiunt. Fuscinule  que Grece uocantur creagre ad hoc in ministerio habebantur altaris, ut carnes uictimarum per eos de caldariis cocte proferrentur, atque ad esum eorum qui his erant reficiendi afferrentur. Quorum usus eque sanctorum predicatorum figure congruit: quorum ministerii est animas fidelium uerbo fidei reficere: et iuxta regulam apostolice discretionis, rudibus adhuc disciplinis, rationabile et sine dolo lac doctrine simplicis adhibere; perfectioribus autem, solidum cibum doctrine sublimioris ministrare. Recte fuscinulas facere iubet sacerdotibus Moyses, quibus carnes hostiarum prout oportuerit componant; et alia quidem hominibus, sed mundis edenda offerant; alia uero altaris ignibus consumenda relinquant: quia sunt in uerbis Dei nonnulla, que nostre  humilitati reuelare, ad nostre epulas refectionis concedere dignatus est. Sunt item alia tante profunditatis, que sancti Spiritus solummodo scientie pateant: nostre uero capacitatis per omnia mensuram transcendant. Porro ignium receptacula ad hoc deputata sunt, ut per hec ignis sanctus ab altari holocausti, ad altare thymiamatis uespere et mane ad incensum ponendum deferretur: que et ipsa patenter figuram tenent doctorum, qui tanquam ignem de altari holocaustorum ad altare deferunt incensi, cum suos docent auditores de uirtute semper in uirtutem proficere meritisque crescentibus, paulatim ad altiora et interiora diuine uisionis arcana, penetrare. Sed et omnes qui feruentia pietate corda proximorum uidentes imitari festinant, quasi  receptacula ignium fiunt: quia flammam celestis sacrificii quam in fraternis conspiciunt in suis quoque accendere mentibus satagunt. Que nimirum cuncta ex ere uasa fiunt, cum deuotio fidelium perseueranter diuinis curat obsecundare preceptis, uel certe cum hoc quod ipsa recte agit, proximis quoque agendum, clara uoce sedule exhortationis insonat. Craticulam quoque in modum retis eneam: per cuius quatuor angulos, erunt quatuor annuli enei, quos pones subter arulam altaris: erit namque craticula usque ad altaris medium. Altare quidem totum cauum fieri preceptum est, ut in sequentibus manifestius edocetur. Sed in medio sui habens craticulam, per totum in modum retis distinctam, in quam uictimarum carnes comburende imponerentur, et subter  eam arulam, in qua compositis lignis, arderet ignis semper ad deuoranda superposita holocausta paratus. Erat enim contra arulam ostium in pariete altaris orientali, unde uel ligna ad delendum ignem immitti, uel carbones et cineres possent egeri: quod in pictura Cassiodori senatoris, cuius ipse in expositione Psalmorum meminit, expressum uidimus. In qua etiam utrique altari, et holocausti uidelicet et incensi, pedes quatuor fecit: quod utrumque eum, sicut et tabernaculi et templi positionem, a doctoribus Iudeorum didicisse putamus. Habet ergo altare Dei in medio sui craticulam ad suscipienda holocausta paratam: quia preparant electi locum Domino, in intimo sui cordis affectu, ubi deuotas ei  cogitationes collocent. Habet arulam subter craticulam, in qua ligna et ignem holocaustorum suscipiat, quia eadem ipsa electorum corda receptaculum in se preparant auditui uerborum celestium, quibus calefacti, imo et inflammati per donum sancti Spiritus, grata Deo reddant uota cogitationum piarum. Ligna namque arule altaris sacerdos imponit, cum doctor quisque desiderantibus atque inhianter querentibus fidelium mentibus, sanctarum testimonia Scripturarum, quibus amplius in fide ac dilectione confirmentur, ingerit. Addit et ignem lignis, cum intellectum uerbi atque efficaciam pie operationis, a Deo querendum edocet. Ardentque ligna in altari, cum caritas Dei diffunditur in cordibus nostris, per Spiritum sanctum qui datus est nobis. Atque hoc  igni superpositum consumitur holocaustum, cum uniuersa qua bene agere disposuimus, donante gratia sancti Spiritus, per uirtutem dilectionis Deo acceptabilia redduntur. Unde bene craticula, que holocausta gerat, instar retis fieri precipitur, quo per crebras illius aperturas ignis suppositus ad consummandas omnes hostiarum partes, libere penetret. Sic etenim, sic et omnia necesse est, ut nequaquam obduremus corda nostra, neque obseramus more Pelagianorum aduersus gratiam Dei, sed diligenter aperiamus ea, et quasi plurimis simul patefactis ianuis, seduli deprecemur, ut per omnia que inchoamus, uel agere desideramus bona, quia per singula uictimarum eius frusta, sua nos misericordia illustrare, et in amorem ipse suum accendere dignetur.  Quatuor autem annuli enei, qui per totidem angulos altaris fieri iubentur, quatuor sunt euangeliorum libri, qui apte annulis assimilantur, quia perpetuam auditoribus suis coronam uite promittunt. Apte enei sunt: quia in omnem terram exiuit sonus eorum . Apte per quatuor angulos altaris positi: ut Ecclesiam fidelium per omnes mundi plagas diffusam, uerbo fidei et ueritatis confirment. Apte subter arulam altaris infixi: ut animos humilium munimine sue consolationis alleuent. Facies et uectes altaris de lignis sethim duos, quos operies laminis eneis. uectes quibus altare portabatur doctores sunt, qui Ecclesiam sanctam quasi portare solent, dum fidem ac sacramenta ueritatis, uel eis qui nesciebant predicantes, uel in eis qui iam nouerant  et acceperant, confirmantes roborant. Qui quoniam non sua predicant, sed ea que sunt Iesu Christi, non indoctas fabulas secuti, sed cognitam celesti oraculo uirtutem Domini nostri mundo notam faciunt, apte uectes ut portare queant altare, mittuntur in circulos. uectibus namque altare Domini per circulos portare est sanctis doctoribus corda fidelium per uerba Euangelii, que nec celo et terra transeuntibus preteribunt, exhortando erigere. Duo sunt autem uectes: ut utrique populo, et Iudeo uidelicet et gentili, uerbum predicetur: quod ipsum sequentibus quoque uerbis astruitur, cum subinfertur: Eruntque ex utroque latere altaris ad portandum. Erunt enim doctores qui Iudeam, erunt qui gentilitatem  in unam eamdemque fidei gratiam consono ore et opere aduocent. uel certe ex utroque latere altaris ad portandum erunt uectes, cum mentes fidelium sancti predicatores, et in prosperis, et in aduersis inconcussam tenere uirtutum constantiam docent; ne aut hec blandiendo extollant, aut illa terrendo conturbent. Non solidum sed inane et concauum intrinsecus facies illud. Idcirco altare non solidum sed inane et concauum fieri preceptum est, ut copiosum haberet locum, ubi uel ignem sacrosanctum, et ligna ad ignem uel holocausta que igni erant consumenda reciperet, in cuius exemplum et tu si uis esse altare Dei, exinani teipsum, et uacua ab omni cogitatione rerum mundanarum: quatenus uite ligna uerborum celestium et hostie uirtutum,  locum possint habere sufficientem; capiasque flammam sancti Spiritus, que eedem hostie Domino consecrentur, et ad finem perfectionis firmam producantur: ubi apte in conclusione subiungitur: Sicut tibi est monstratum in monte. Ita altare cauum et mane fieri iubetur, sicut Moysi in monte monstratum est: quia sicut angeli ac spiritus iustorum in celis, uacui a peccatis, et pleni sunt pietatis ac iustitie, ita et nos in terra pro modulo nostro, declinare a malo, et facere bonum debemus.



CAPUT XuII. De atrio tabernaculi, et columnis eius ac uectibus.

Facies et atrium tabernaculi, in cuius plaga australi, erunt tentoria de bysso retorta . Sicut Sancta sanctorum eam que in celis est, sancte  Ecclesie partem designant, et prius tabernaculum, perfectam fidelium uitam in hoc duntaxat seculo commorantium typice denuntiat, ita atrium tabernaculi, quod dexterius erat, prima incipientium rudimenta demonstrat. Unde bene tentoria eiusdem atrii de bysso retorta erant facta: quia prima incipientibus curam impendenda est, ut illecebras carnis simul et spiritus refrenent, iuxta illud Apostoli, quo de filiis adoptionis loquens, adiecit: Has igitur habentes promissiones karissimi, mundemus nos ab omni inquinamento carnis et spiritus . Retorquetur autem byssus, ne facile possit dissolui: cum non solum carnis luxuria restringitur, uerum etiam tota eius memoria, ab intimo corde radicitus euellitur. Centum cubitos unum latus tenebit  in longitudine: et columnas uiginti cum basibus totidem eneis, que capita cum celaturis suis habebunt argentea, et rel. Constat numerum centenarium qui in computo digitorum de leua transfertur in dexteram, nonnunquam in Scripturis uite celestis habere figuram: que sicut dextera leue, ita merito uite prefertur presenti. Cuius nimirum numeri frequens in diuinis litteris mysterium reperitur. Centum ergo cubitos habet latus tabernaculi in longum: quia uniuersi qui ad membra ecclesie pertinent, necesse est pro eterna in celis uita, laborem in se patientie et continentie temporalis assumant. Columne autem quibus hec tentoria suspenduntur in altum, doctores sunt sancti qui suorum corda auditorum, a terrestribus  contagiis extracta, ad celestia desideranda sustollunt, et hec quasi uestem Domini diligenter extendunt, ne quid his inesse duplicitatis ualeat, sed simplici ac munda intentione, coram Domino uelut tentoria byssina niteant. Que uidelicet columne enee fuere, sed argento uestite, ut in sequentibus manifestius dicitur. Aenee quidem, propter perseuerantiam uirtutis, siue propter sonum ipsius predicationis. Argento autem uestite, quia non aliud quam uerbum Dei sonant, cuius sepe claritas argento figurari, non aliud uiuendo in actibus, quam obseruantiam diuinorum monstrat eloquiorum. Non solum inargentate erant, sed et capita tota habebant argentea: quod proprie doctorum est, totos se uerbis sacre Scripture subiicere, hisque animum corpusque  meditando, predicando, operando mancipare. Quid autem in basibus columnarum eneis aptius, quam initium sapientie timorem Domini intelligere debemus, de quo et filius Sirach ait: Radix sapientie est, timere Deum . Ubi et pulchre subiunxit: Rami enim illius longeui, quia nimirum germina uirtutum multifaria, que timore Dei tanquam opus et celature columnarum de basibus prodeunt, nunquam fructu sue mercedis carebunt. Quare autem uiginti fuerint columne in uno latere atrii, supra iam expositum est: ubi eiusdem numeri tabule in uno latere tabernaculi, sunt fieri precepte.

Similiter in latere aquilonis per longum erunt tentoria centum cubitorum; columne uiginti, et bases  enee eiusdem numeri, et capita earum cum celaturis suis argentea. Eadem de latere aquilonis repetuntur, que iam de latere australi erant premissa: quia utriusque testamenti precones, consono nos ore ad celestia erigunt: tametsi ceremonias sacramentorum habuerunt, pro temporum ratione differentes. In altitudine uero atrii que respicit ad occidentem, erunt tentoria per quinquaginta cubitos, et columne decem, basesque totidem, etc. Latitudo atrii que ad occasum respicit solis, ubi terminato labore diurno noctis sopora gratia succedit, merito tempus significat illud, quando cessante post mortem uita actuali, quies electorum et merces eterna sequitur. Denique illi, qui in uinea summi patrisfamilias operabantur, cum sero esset factum, premia sui percepere  laboris. Recte occidentale latus atrii tentoria habebat per quinquaginta cubitos, et columnas decem. Quinquagenarius namque numerus, consuete insignificationum in lege quinquagesimum, qui libertati, quieti et remissioni totus erat congregatus propter quod et Iubileus uocari preceptus est. Iobel namque dimittens aut mutatus interpretatur. Denarium quoque numerum, constat eadem superna premia designare: ubi humana natura in utraque sua substantia immortaliter subleuata, in diuine presentia uisionis letatur. Deus namque trinitas est; corpus nostrum ex quatuor elementis subsistit. Interior homo noster ternario numero comprehenditur, cum ex toto corde, tota anima, tota uirtute, Deum diligere iubemur.  In ea quoque atrii latitudine que respicit ad orientem, quinquaginta cubiti erunt. Ea latitudo atrii que ad orientem respicit, primordium bone nostre conuersationis, que a fide incipit significat, que propter primam celestis gratie perceptionem, recte ad orientem respicere dicitur, iuxta illud beati Zacarie. uisitauit nos oriens ex alto. Illuminare his qui in tenebris et umbra mortis sedent . In qua nimirum plaga, quinquaginta cubiti erunt: quia in ipso mox ingressu conuersationis, omnes qui catechizantur, remissionem peccatorum et requiem sperare docentur eternam; quorum tamen continuo alia specialis distinctio subinfertur, que ad unum eumdemque, fine bene considerata, refertur. Sequitur: In quibus quindecim cubitorum tentoria, lateri  uno deputabuntur, columneque tres et bases totidem; et in latere altaris erunt tentoria cubitos obtinentia quindecim, columne tres, et bases totidem. Quindecim namque que septenario et octonario numero constant, recte gaudia designant uite eterne: que a sabbatismo incipiens animarum, in resurrectione corporum perficitur. In introitu uero atrii fiet tentorium cubitorum uiginti, ex hyacintho et purpura, coccoque bis tincto, et bysso retorta, opere plumarii. Columnas habebit quatuor cum basibus totidem. In introitu atrii quatuor sunt columne: quia non nisi per fidem et sacramentum euangelii, que quatuor libris continentur, unitatem sancte Ecclesie, quis ingredi poterit. Unde pulchre in ipsa Ecclesia mos antiquus inoleuit, ut his qui catechizandi, et Christianis  sunt sacramentis initiandi, quatuor euangeliorum principia recitentur; ac de figuris et ordine eorum, in apertione aurium suarum solerter erudiantur, quo sciant exinde ac meminerint, qui et quot sunt libri, quorum uerbis maxime in fide ueritatis debeant erudiri. In quo introitu, tentorium quoque fieri cubitorum uiginti precipitur, qui est numerus idem quaternarius quinquies ductus. Quinque autem sunt notissimi corporis nostri sensus, uisus uidelicet, auditus, gustus, olfactus et tactus. Bene ergo in introitu atrii tentorium uiginti cubitorum in quatuor columnis suspenditur, quia omnes qui sanctam Ecclesiam intrant, ad regulam Euangeliorum, fidem suam pariter et actus componere debent; ut continentes ab illecebris carnalibus cunctos  sui corporis sensus, diuinis subiugent imperiis. Non solum enim hoc tentorium quatuor columnis subleuatur, sed et ipsum in longitudine sua, quinarium numerum per quatuor multiplicatum habet, cum quilibet humiles ac pii auditores ad fidem uenientes, non solum Euangelii uerbis imbui, uerumetiam euangelicam ipsi agere uitam desiderantes, cunctos sui corporis sensus, in obedientiam caritatis expendunt. Recte autem hoc introitu atrii tentorium, non sicut in reliquo atrio de bysso retorta, sed de quatuor fit coloribus nobilissimis, hyacintho scilicet et purpura, coccoque bis tincto, et ipsa bysso retorta opere plumarii: quia pulchra quidem his qui catechizantur Ecclesie facies exterius fulget, sed  multo preclarior eius dignitas ac uirtus apparebit his qui eam per sacramentum baptismatis ingredi merentur. Qui uidelicet colores opere plumarii sunt inuicem uariati, cum unaqueque uirtus fidelium, uicinarum sibi uirtutum societate, et uelut quadam consanguinitate, amplius clarescit: quamuis etiam singuli colores prefati singulis electorum possint conuenire personis. Quia enim aliquis altius celestia speculari meretur, hyacinthus est; alter, quia plura propter iustitiam patitur, purpura est; hic, quia feruentiore in Deum et proximum dilectione flammescit, coccus bis tinctus est; ille, quia specialiter integritate carnis uirginalis albet, hyssus retorta est.

Omnes columne atrii per circuitum uestite erunt argenti laminis, capitibus argenteis et basibus eneis.  Diligentius ea que dixerat inculcat, ut sedulo lectorem admoneat, neminem inter doctores ueritatis, columnas uidelicet atrii celestis, posse computari, qui non instar eris inuincibilem inter aduersa patientiam habere didicerit, non se celestium et obseruantia et annuntiatione uerborum, undique uelut argenti laminis munire atque exornare curauerit, non se omni subiectione preceptis diuinis quasi argenteo capite supponere studuerit, non in timore Dei uelut enea basi stabilire consueuerit.

In longitudine occupabit atrium cubitos centum, in latitudine quinquaginta: altitudo quinque cubitorum erit. Centum cubitos longitudinis habet Ecclesia, quia ulnas suas eleuat ad bona opera propter uitam  eternam. Quinquaginta latitudinis, quia requiem sperat sempiternam, in gratia Spiritus sancti, que quinquagenario numero uoluit designari, cum Pentecosten, id est, quinquagesimam Paschalis festiuitatis diem, suo aduentu consecrare dignatus est. Altitudo quinque cubitorum est iuxta numerum sensuum corporis nostri, quia tunc recipiet unusquisque propria corporis sui prout gessit, siue bonum, siue malum.

Cuncta uasa tabernaculi in omnes usus eius et ceremonias, tam paxillos eius quam atrii, ex ere facies. uasa tabernaculi in omnes usus eius et ceremonias preparata, homines sunt Ecclesie in diuersis meritis gradibusque Domino deseruientes; que uasa  cuncta fieri iubentur enea, illius nimirum, ut sepe dictum est, figura mysterii, ut quisquis pulsatur aduersis, perseueret in finem: ne promissam sibi salutem desidia perdat: siue ut fidem quam didicit, etiam inimicis obluctantibus, palam confiteri non metuat: sed et amicis dona, que percepit, sedulus insonare meminerit. Aes namque sonorum et nature diu durabilis est. Paxilli autem quos dicit tabernaculi siue atrii, ad hoc erant facti, ut infixi columnarum summitatibus, foris eminerent, et impositis sibi uelorum siue tentoriorum funibus, sic ea leuantes a terra, suspenderent: quorum factura et positione, non absurde ipsa doctorum potest lingua designari, que predicando audientium corda tangit ac tangendo subleuat. Funibus etenim solet aliquoties  Scriptura sacra designari. Unde scriptum est: Funiculus triplex difficile rumpitur , quia nimirum Scriptura que historico, allegorico, morali consueuit sensu interpretari, nulla hereticorum siue paganorum ualet peruersitate corrumpi. Ipsa enim tentoria siue uela ut recipere funes possent habere necesse est in superioribus suis ansas siue circulos, quibus iidem funes immitterentur. Et tu si uis tentorium Dei fieri, prepara in corde tuo receptaculum sermonibus eius, quo possis ad superna suspendi. Imponantur uero paxillis columnarum funes tentoriorum, ut sic expansa atque in altum elata, pulchritudinem tabernaculi compleant. Committant sancti predicatores fidelium cordibus eloquia diuina: eosque per hec ad exemplum sui ab infimis erigi  commoneant, expansa funibus ac subleuata uela siue tentoria, decus sui operis mirificum, quod inuoluta nequiuerant, cunctis longe lateque demonstrent.



CAPUT XuIII. De oleo offerendo ex arboribus oliuarum, ad luminaria instruenda in candelabro tabernaculi.

Precipe filiis Isrel, ut offerant tibi oleum de arboribus oliuarum purissimum, piloque contusum, ut ardeat lucerna semper in tabernaculo testimonii extra uelum, quod appensum est testimonie; et collocabunt eam Aaron et filii eius. Disposito ornatu tabernaculi, consequenter etiam lumen lucerne preuidetur, ut decor eius admirabilis, sicut interdiu lumine solari, ita etiam noctu lucernalibus flammis illustretur;  nec unquam in domo Dei aliquis tenebrarum locus, aliqua umbrarum possit hora suppetere. Iuxta uero mysticos sensus quid significet lumen lucerne, Dominus in Euangelio declarat qui cum per parabolam dixisset: Neque accendunt lucernam, et ponunt eam sub modio, sed super candelabrum, ut luceat omnibus, qui in domo Dei sunt , mox aperte subiunxit: Sic luceat lux uestra coram hominibus, ut uideant opera uestra bona. Lucerna ergo lucis in domo Dei, opera sunt iustorum, que mentes intuentium suis exemplis illuminant. uerum diligentius intuendum, quod ut lucerna semper in tabernaculo Dei possit ardere, filii quidem Isrel oleum offerre, Aaron autem et filii eius, ipsam lucernam  collocare iubentur. Que est hec distinctio, ut ad nutriendam populus oleum offerat lucem in domo Domini, et sacerdotes lucernam componant, nisi forte hoc figurate imperatur, ut fideles et religiosi auditores, prompta ad obediendum fidei corda afferant: doctores uero, eis ignem uerbi celestis quo et illuminentur ad cognoscendum, et inflammentur ad diligendum Deum, predicando ministrent? Notandum autem, quod non indifferenter oleum offerre filii Isrel, sed cum distinctione, oleum de arboribus oliuarum precipiuntur, et insuper additur, purissimum piloque contusum. Sicut nec ignis alius qui de celo descendit, uel in lucernis sanctis ardere, uel in altari Dei debet accendi. Sanctus enim spiritus discipline effugiet fictum. Offerant ergo  filii Isrel oleum ad lucernam Dei non qualecunque, sed de lignis oliuarum, et hoc purissimum piloque contusum. Offerant boni auditores spiritualibus doctoribus, conscientiam puram et caritatis gratiam fecundam, piloque sedule probationis ab omni nequitie commistione permundatam, que sola uidelicet intentione placendi et seruiendi Domino, uerba eius audire delectet. Offerat Aaron cum filiis suis, ignem non alienum, sed desuper missum ad accendendam lucernam: sicut etiam ad consumenda holocausta ac redolenda thymiamata. Predicent uerbum doctores non suum, sed Domini, protestantes cum fiducia. Non enim sumus sicut plurimi, adulterantes uerbum, sed ex sinceritate, sed ex Deo, sicut coram Deo in Christo loquimur. Hoc  igne utantur ad illustranda cognitione fidei corda audientium: hoc, ad perficienda ac Deo consecranda holocausta bonorum operum suorum; hoc, ad incendenda thymiamata orationum sanctarum. Bene autem dicitur: Ut ardeat lucerna semper in tabernaculo testimonii, quia nunquam in sancta Ecclesia lux predicationis, nunquam debet humilitas auditorum pura, que hanc libenter excipiat, imo et solerter inquirat, deesse. Bene additur: Extra uelum quod oppansum est testimonio. Non enim intra uelum celi opus habemus lucerna scripturarum, ubi arca est Domini, et cherubim glorie propitiatorium obumbrant, id est, agmina celestis militie, gloriam incarnati filii Dei, quem posuit Deus propitiationem pro peccatis nostris, consona uoce predicant. Bene  sequitur: Et collocabunt eam Aaron et filii eius. Quia non omnium est sacramenta fidei predicare in populo, sed eorum solummodo, qui et castitate fidei, et exsecutione boni operis, ad filios summi sacerdotis, Domini uidelicet et Saluatoris nostri, pertinere probantur. Bene autem adhuc subditur. Et usque mane luceat coram Domino. Cum enim transacta nocte seculi huius, mane futurum seculi claruerit, de quo dicit Propheta, Mane astabo tibi et uidebo , non iam ultra lucerna librorum indigemus, apparente et illustrante nos uera luce mundi, de quo dicit et Propheta: uobis autem timentibus nomen meum, orietur sol iustitie. Perpetuus erit cultus per successiones eorum a filiis Isrel . Quomodo enim iuxta litteram perpetuus  esse poterit cultus officii sacerdotalis, ubi et ipsi in sacerdotium et tabernaculum in quo gerebatur, et populus cui gerebantur, iam dudum esse cessauerunt? Unde constat hoc in sancta Ecclesia uerbum esse complendum, ubi succedentibus sibi per ordinem doctoribus simul et auditoribus ueritatis, nunquam deerunt spirituales filii Isrel, qui in domum Domini dona pietatis offerant, et filii Aaron, id est, ueri sacerdotis nostri, qui illis lucem uerbi ministrent: donec completo seculi huius statu, et ipso quoque tabernaculo Dei toto, id est uniuersa electorum multitudine ad regnum celeste translata, non erunt ultra, qui ab hominibus erudiantur homines, cum sit Deus omnia in omnibus.



LIBER QUARTUS.



CAPUT PRIMUM. De edificatione Aaron et filiorum eius in sacerdotium constituendorum.

Applica quoque ad te Aaron fratrem tuum cum filiis suis de medio filiorum Isrel, ut sacerdotio fungantur mihi Aaron, Nadab et Abiu, et Eleazar et Ithamar . Descripta factura tabernaculi, consequenter sacerdotes qui in eo ministrent ordinantur,  quorum quidem ordinatio et habitus, recte Ecclesie sacerdotibus congruit: ita ut omne, quod illic in ornatu uestium clarum extrinsecus fulgebat, hoc intellectum spiritualiter, in ipsis sacerdotum nostrorum mentibus altum intus emineat; hoc in eorum actibus pre ceteris fidelium meritis, foris gloriosum clarescat. Unde apte precipitur Moysi, ut applicet ad se Aaron fratrem suum cum filiis de medio filiorum Isrel, ad fungendum sacerdotio coram Domino. Necesse est enim, ut quicunque ad maiorem in sancta Ecclesia gradum promouendi sunt, maiore mentis industria, sese ad legem Dei applicent, id est diuinorum obseruantie mandatorum, solertiore pre ceteris animo copulentur. Hoc est enim eos qui sacerdotio functuri sunt de medio filiorum Isrel, ad Moysen applicari: presules ac  doctores sancte Ecclesie, communem uitam electorum, singulari mentis culmine transcendere, et familiari inspectione quid lex generaliter omnibus electis, quid uero paucis perfectioribus specialiter loquatur, attendere: ut altiori excellentia meritorum ad altiora possint premia peruenire. Nam quod fratrem suum Moyses cum filiis in sacerdotium ordinare precipitur, quid nobis aliud mystice commendat,  nisi quod omnes qui officium doctoris sortiuntur, tanto debent studio et amore meditationi diuine legis adherere, ut quasi gemina ei uideantur cognatione coniuncti? Neque hoc quod primi filiorum Aaron post ordinationem cum ignem alienum offerrent coram Domino, igne celesti perierunt, a significatione miserabilis nostri temporis abhorret ubi nonnulli sacerdotum ac doctorum loco potiti quod dictum quoque graue ac lugubre satis est, dum ignem cupiditatis igni superne dilectionis anteponunt, igne superne ultionis absumuntur; quorum perpetua damnatio, temporalis est filiorum Aaron morte figurata, quamuis excellentioris figura mysterii, quomodo tabernaculum cum ornatibus ac uasis suis, sanctam designat Ecclesiam, pulcherrima uirtutum siue personarum fidelium uarietate distinctam.  Ita etiam summus eiusdem tabernaculi sacerdos, figuram tenet ueri pontificis Iesu Christi, qui semetipsum obtulit oblationem et hostiam Deo pro nobis, in odorem suauitatis; qui et iure potest frater Moysi uocari. Quis enim amplius alteri fraterno est federe connexus, quam Christus Moysi; legi, gratia, Nouum Testamentum ueteri?



CAPUT II. De ueste sacerdotali Aaron et filiorum eius.

Faciesque uestem sanctam fratri tuo in gloriam et decorem, et loqueris cunctis sapientibus corde, quos repleui spiritu prudentie, ut faciant uestes Aaron, in quibus sanctificatus ministret mihi . uestes sancte Aaron quas illi Moyses fecit, opera sunt iustitie et sanctitatis, que Scriptura sacre legis  rectoribus habenda commendat, quorum et in his qui precessere in Christo exempla que imitentur, ostendit. Sapientes autem corde, quos ad faciendas easdem uestes, Deus spiritu prudentie repleuit, ipsi sunt prophete et apostoli, ceterique doctores ueritatis, qui nobis apertissime, quomodo uiuere sacerdotes, et ministri altaris, qualiter docere debeant, siue exemplo sue actionis, seu uerbo exhortationis, ostendunt. Quibus est illud Apostoli ad Titum: Oportet enim episcopum sine crimine esse, ut Dei dispensatorem, non superbum, non iracundum, non uinolentum, non percussorem, non turpis lucri cupidum, sed hospitalem, benignum, sobrium, iustum, sanctum, continentem, amplectentem eum, qui secundum doctrinam est fidelem sermonem .



CAPUT III. De factura superhumeralis.

Hec autem uestimenta erunt, que facient: Rationale et superhumerale, tunicam et lineam strictam, cidarim et baltheum. Facient et uestimenta sancta Aaron fratri tuo et filiis eius, ut sacerdotio fungantur mihi, accipientque aurum et hyacinthum, et purpuram, coccumque bis tinctum, et byssum . Quomodo hec singula facta sint, plenius in sequentibus explicatur. Rationale autem pectoris habitus, superhumerale est humerorum tunica et linea stricta, id est, camisia, totum corpus operiunt. Cidaris caput ornat, baltheum utrumque tunicam simul et superhumerale, artius ad corpus aptat.  Quibus sex indumentis, inferius septimum iungitur et octauum: feminalia uidelicet linea, ad cooperiendam carnem turpitudinis, et lamina aurea super cidarim, que titulo nominis Domini, ceteris altior omnibus, eminebat. Linea autem stricta dicitur, quoniam adherebat corpori, et ita arcta erat astrictis manicis, ut nulla ei omnino ruga inesset. Descendebat autem usque ad crura: unde et Grece poderis, id est, talaris uocabatur.

His octo generibus uestium pontifex tempore sacrificii solebat indui, e quibus erant quatuor et minoris ordinis sacerdotibus concessa: feminalia uidelicet, linea tunica, et baltheus et cidaris. Dicebat enim ut quo maiore quis gradu esset insignis, eo pluribus et iam uirtutum actibus admirandus fulgeret. Cuncta  autem fiunt de auro pretiosisque coloribus, quia nichil uile ac sordidum, in sacerdotis ore uel opere debet apparere; sed cuncta que agit, uniuersa que loquitur, omnia que cogitat, et coram hominibus preclara, et in conspectu interni arbitri oportet esse gloriosa. Quod dictum est, Et pones in utroque latere superhumeralis, memoriale filiis Isrel, nunc quoque pontifex in superhumerali nomina gestat patriarcharum, cum doctor quis siue presul Ecclesie, in omnibus que agit patrum precedentium facta considerat, atque ad eorum imitationem uitam dirigere, et onus euangelice perfectionis ferre satagit. Que uidelicet nomina patrum apte in lapidibus pretiosis sculpi iussa sunt. Lapides quippe pretiosi, opera uirtutum sunt spiritualium; habetque sacerdos  in humeris lapides pretiosos, et in eis nomina patrum inscripta, cum et ipse claritate bonorum operum cunctis admirandus exstiterit, et eamdem claritatem non a se nouiter inuentam, sed antiqua sibi patrum auctoritate traditam esse, docuerit. Duplici autem ratione hec in humeris portat, ut et ipse preceptis dominicis humiliter subditus incedat, et auditoribus suis semper celestia, siue sua, siue patrum exempla que sequantur, proponat. Apte etiam iidem lapides includi auro atque circumdari iubentur. Auro namque uel intellectus ut supradictum est, uel certe caritas insinuatur, quia sicut aurum metallis, ita caritas uirtutibus prestat ceteris. Includuntur uero auro lapides et circumdantur pretiosi, cum operati uirtutem adeo puro undique uersum  intellectu circumspicitur, ut nil in eis uitiorum latere, nil remanere sordidum permittatur, cum ipse uirtutes ita uinculo caritatis continentur, ut nulla rerum mutabilitate, a suo statu decidere, nunquam de habitu sacerdotis, torpente mentis custodia ualeant prolabi.

Bene autem sequitur: Portabitque Aaron nomina eorum coram Domino, super utrumque humerum ob recordationem. Sacerdos namque ob recordationem nomina patrum super utrumque portat humerum, cum diligenter omni hora, precedentium sanctorum uitam perpendens, et in aduersis et prosperis uirtutum semper ornamento est munitus; quatenus iuxta uocem Pauli, per arma iustitie a dextris et sinistris gradiens, cum ad sola que altiora sunt nititur, in  nullo delectationis infime latere flectatur. Facies et uncinos ex auro, et duas catenulas ex auro purissimo, sibi inuicem coherentes, quas inseres uncinis. Uncinos quos dicit, in supremis erant angulis superhumeralis fabre affixi. Catenule autem quas subiungit, non in ipso superhumerali, sed potius in rationali, hoc est in superioribus eius angulis, per annulos aureos uidentur fuisse annexe; ut cum indueretur pontifex, catenule que de rationali pendebant, possent cum uncinis superhumeralis annecti, quatenus utraque sibi mutuo firma positione cohererent; scriptum namque apertius est in posterioribus: Fecerunt in rationali et catenulas sibi inuicem coherentes, de auro purissimo, et duos uncinos, totidemque annulos aureos.  Porro annulos posuerunt in utroque latere rationalis, equibus penderent due catene, quos inseruerunt uncinis, qui in superhumeralis angulis eminebant. De quorum figura melius in rationalis expositione tractabitur.



CAPUT Iu. De factura rationalis.

Rationale quoque iudicii facies opere polymito, iuxta texturam superhumeralis, ex auro hyacintho, et purpura, coccoque bis tincto, et bysso retorta. Quadrangulum erit et duplex. Mensuram palmi habebit, tam in longitudine, quam in latitudine . Opere polymito, opere multifario dicitur. Sicut autem in superhumerali operum perfectio, ita in rationali iudicii, quo pectus sacerdotis tegebatur simul  et ornabatur, cordis et cogitationum eius castitas exprimitur. Et bene post superhumerale, rationale sequitur iudicii, ut cum ante homines quis innocens manibus apparuerit, multo magis in conspectu summi iudicis mundus corde assistere contendat, omni agens industria, ut quidquid foris erga proximos agat aut iudicet, totum ex regula interne rationis probatum, ac suo conditori placitum fulgeat. Item rationale iudicii sacerdos in pectore ferre precipitur, quia debet rector subtili semper examine, bona malaque discernere, et que uel quibus, quando uel qualiter congruant, studiose cogitare. Duplex autem factum est rationale, ut facilius lapidum pondus sustineret. Sed hec duplicatio rationalis, in legalis pectore sacerdotis, typice nos admonet, ut rationem nostri examinis,  et inuisibilis intus arbiter probet, et nunquam humana foris existimatio, merito contemnet. Quod autem mensuram palmi habebat per quadrum, conatum infatigabilem ac perpetuum pie intentionis ostendit. Qui enim palmo aliquid metitur, summo utique conamine dispansis digitis manum extendit, ut possit mensuram qui querit, plene et absque scrupulo dubietatis tenere. Unde merito sicut per manum operatio, ita per palmum exprimitur ipsa inflexibilis contentio bone operationis, dum suam quisque dexteram in uniuersa que ualet insignia uirtutum, dilatare satagit. Ponesque in eo quatuor ordines lapidum. In primo uersu erit lapis sardius et topazius et smaragdus. In secundo carbunculus, sapphirus et iaspis. In tertio ligurius, achates et amethystus. In quarto  chrysolithus, onychinus et beryllus. Inclusi auro erunt per ordines suos, habebuntque nomina filiorum Isrel duodecim. Letabuntur singuli lapides nominibus singulorum, per duodecim tribus. Hec gemmarum positio diuersarum in rationali, multiplicem uariarum uirtutum gratiam designat, que concordi serie.



CAPUT u. De tunica superhumeralis.

Faciant autem superhumerale de auro et hyacintho ac purpura coccoque bis tincto et bysso retorta, opere polymito . Quoniam in humeris onera portare solemus, quid superhumerale pontificis, nisi labores bonorum operum, que iugiter coram Domino  ferre debet, ostenduntur? Et apte primo de superhumerali faciendo precipitur, quia quisquis ad sacerdotium magisteriumque populi Dei promouendus est, primum eius debent opera cognosci, ut dum hoc quod foris omnibus patet, irreprehensibile paruerit, conuenienter ex tempore, et integritas cordis eius, et fidei sinceritas scrutetur. Fit autem idem superhumerale de auro et hyacintho, ac purpura coccoque bis tincto, et bysso retorta. De auro uidelicet, ut ante omnia in habitu sacerdotis, intellectus sapientie principaliter emicet. Hinc autem hyacinthus qui ereo colore resplendet adiungitur, ut per omne quod intelligendo penetrat, non ad fauores infimos, sed ad amorem celestium surgat, ne dum suis incautius laudibus pascitur, ipso ueritatis intellectu uacuetur.  Auro quoque et hyacintho purpura permiscetur, ut uidelicet sacerdotale cor cum summa que predicat sperat, in semetipso etiam suggestiones uitiorum reprimat, eisque ex regia potestate contradicat; quatenus nobilitatem semper intime regenerationis aspiciat et celestis regni sibi habitum moribus defendat, quamuis ut superius dictum est, in purpureo colore, possit ipsa effusio sanguinis pro Christo uel diuersarum tolerantia pressurarum intelligi. Ipsa est enim crux, quam sequentes Dominum, quotidie ferre iubemur. Unde merito talis species inter alias in humero sacerdotis refulget, ut ipsum ad patiendum aduersa semper doceat esse paratum. Auro autem hyacintho ac purpure, bis tinctus coccus adiungitur, ut ante interni iudicis oculos, omnia  uirtutum bona ex caritate decorentur, ut cuncta que coram hominibus rutilant, hec in conspectu occulti arbitri flamma intimi amoris accendat. Que scilicet caritas, quia Deum ac proximum diligit, quasi ex duplici tinctura fulgescit. Sed cum mens ad precepta caritatis contendit, restat procul dubio, ut per abstinentiam caro maceretur, unde bis tincto cocco, torta byssus adiungatur. De terra etenim byssus nitenti specie oritur. Et quid per byssum, nisi candens decore munditie corporalis castitas designatur? Que uidelicet torta, pulchritudini superhumeralis innectitur, quia tunc castimonia ad perfectum munditie candorem ducitur, cum per abstinentiam caro fatigatur. Potest de cocco qui ignis specie refulget, et hoc non conuenienter dici, qui  ideo fortasse bis tinctus fieri preceptus sit, quia ignis duplicem habere uim soleat, urendi scilicet et lucendi; cuius naturam imitari presulem, in uerbo nimirum doctrine salutaris oportet, ut et lucem uidelicet scientie desiderantibus aperire, et rubiginem peccatorum in contemptoribus curet increpando comburere. Duas oras iunctas habebit in utroque latere summitatum, ut in unum redeant. De hoc in sequentibus ita dicitur: Fecit igitur superhumerale de auro hyacintho et purpura. Et paulo post: Duas oras sibi inuicem copulatas, in utroque latere summitatum. Ex quo uerisimile uidetur, quod applicate uestes, coniuncte sibi fuerunt ore utriusque partis in utroque latere, a sursum usque deorsum, ita ut dimidium  uestis intuendum oculis foris appareret, dimidium uero aliud interius lateret; sed ore utrorumque coniuncte, usque ad extremos angulos ad inferiora descenderent. In quo quid aliud nobis typice intelligendum est, nisi ut cum bona foris opera proximis ostendimus, eadem intus coram Domino integra seruemus: ne unquam uel castitatem pure cogitationis minor pie actionis perfectio sequatur, uel profectionem que uidetur operis, imperfectioris mentis intentio ex parte solitariam relinquat. Sed quasi due ore superhumeralis sibi inuicem copulentur: dum omnia que foris bona monstramus, intus pura et simplici intentione Deo placendi gerimus, et hoc in utroque latere superhumeralis, ut inter aduersa et prospera concordi semper actione et cogitatione, conditori  nostro seruiamus. Ipsaque textura et cuncta operis uarietas, erit ex auro, hyacintho et purpura, coccoque bis tincto, et bysso retorta. Non in ima parte superhumeralis aurum, in altera hyacinthus, in alia rursum alii atque alii colores fuerunt, sed omnes colores utique per omnia cum auro ipso fuere contexti, quia nimirum in actione sacerdotali, nunquam aliqua magnarum uirtutum, uel ad horam debet intermitti; sed semper auro sapientie lucidus, semper hyacintho spei in superna erectus, semper regni celestis purpura, aduersus uitiorum bella magnanimus, semper cocco bis tincto gemine dilectionis flammans, semper retorta bysso castigate carnis sacerdos siue doctor fidelium, debet esse nitidus.

Sumesque lapides duos onychinos, et sculpes in eis  nomina filiorum Isrel. Sex nomina in lapide uno, et sex reliqua in altero, iuxta ordinem natiuitatis eorum, opere sculptoris, et celatura gemmarii sculpes eos, nominibus filiorum Isrel, inclusos auro atque circumdatos: et pones in utroque latere superhumeralis memoriale filiis Isrel. Tres ob causas Aaron nomina patriarcharum inter sacrificia semper in humeris sicut et in pectore portabat, ut uidelicet ipse fidem, uitamque patriarcharum meminisset imitari, ut duodecim tribuum que de his nate sunt, in orationibus et sacrificiis memor existeret, ut idem populus scripta in ueste presulis sui patrum nomina uidens curaret sedulo, ne ab illorum meritis desciscens, ad errorum contagia declinaret. Ad hoc enim uelut disposita, in sacerdotis debet corde semper apparere.  Singuli autem lapides singulis patrum nominibus inscribuntur, dum sanctorum uitam rector inspiciens, in quibus maxime uirtutum operibus floruerunt, sedula inquisitione scrutatur, et hec cuncta abditis sui pectoris meditando colligere atque operando proferre satagit. Neque enim sine certi ratione sacramenti, ita utraque uestis lapidibus pretiosis redimita, ac patrum nominum insignita est, ut ipsa nomina in superhumerali quidem duobus lapidibus unius eiusdemque generis, in rationali uero duodecim nominibus diuersi generis inscripta sunt; sed quod patres in lapidibus pretiosis, unius atque indissimilis generis sculpti sunt, significat aperte, quod una fides in Deum eadem caritas, communis  spes uite celestis, omnium corda patrum repleret. Quod uero diuersi generis lapidibus iidem scripti sunt, denuntiat figurate, quia multiplex est uarietas et gratia bonorum operum, quibus prefata sanctorum fides, spes et caritas confirmata refulget. Quod autem in rationali quatuor ordines fuerunt, et horum singuli quique tres habuere lapides, quid nobis intimatur typice, nisi ut in uirtutibus que distinguuntur quatuor principales, fidem sancte trinitatis non fictam teneamus? Possumus sane in uario decore lapidum, non solum claritatem multifariam sacerdotalis actus et cogitationis, uerumetiam spiritualium accipere carismata uirtutum ac miracula sanitatum: de quibus ipse Dominus apostolis: Infirmos, inquit, curate, mortuos suscitate, leprosos mundate, demones  eiicite . Et iterum: Signa autem eos qui credunt hec sequentur: In nomine meo demonia eiicient, linguis loquentur nouis, serpentes tollent, et si mortiferum quid biberint, non eis nocebit. uerum siue hoc siue illud, utrumque designant. Recte etiam duo lapides onychini, in superhumerali, eodem duodenario erant patrum numero sculpti, ut doctrinam fidemque apostolorum utrique populi Iudeorum uidelicet et gentium profuturam esse designarent. Iuxta quod eidem intellectuali Ierusalem, hoc est, Ecclesie sue Dominus per prophetam manifeste promissit dicens: Ad dexteram enim et ad leuam penetrabis, et semen tuum gentes hereditabit. Quod autem onyx rubri fertur esse coloris, singulos uidelicet habens albis cingentibus zonis quis non uideat, quod uel ardorem  caritatis, uel lucem designet scientie comitante zona castitatis? Cuiusmodi lapidibus inscripta patrum uocabula gestat sacerdos, cum exsecutus precedentium iustorum caritati, humilitati, doctrine, ceterisque uirtutum operibus, iuge studium impendit. Et hoc in utroque humero, ut siue Iudeus quis seu de gentibus adsit, claritatem semper in doctore ueritatis et pietatis per quam ipse ad meliora profecerit, aspectet. Facies in rationali catenulas sibi inuicem coherentes ex auro purissimo, et duos annulos aureos, quos pones in utraque rationalis summitate, catenasque aureas iunges annulis, qui sunt in marginibus eius, et ipsarum catenarum extreme duobus copulabuntur uncinis, in utroque latere superhumeralis quod rationale respicit. Ordo operis quantum  nobis uidetur, hinc etenim fuit. Duo erant uncini supra in duobus superhumeralis angulis impositi, et duo contra annuli in duobus rationalis annulis sursum; e quibus pendebant due catene auree, que tempore induendi inserebantur uncinis, qui in superhumeralis angulis eminebant, ut in sequentibus apertius scriptum est: ut superhumerale et rationale, mutuo necterentur, quorum superior connexio hucusque scripta est. Sequitur autem de inferiori que erat subtus ascellas, Scriptura ita subiiciens: Facies et duos annulos aureos quos pones in summitatibus rationalis, et in oris que e regione sunt superhumeralis et posteriora eius aspiciunt. Quod dicit, et in oris que e regione sunt superhumeralis,  non significat in oris superhumeralis, sed in oris illis, que e regione sunt superhumeralis: hoc est in oris rationalis, que uidelicet ore e regione superhumeralis sunt. Annuli enim illi qui in ultimis et infimis erant angulis rationalis, habebant contra se in utroque latere superhumeralis eque alios annulos, quibus ipsi uittis ligantibus iungerentur: de quibus subsequenter adiungitur: Nec non alios duos annulos aureos, qui ponendi sunt in utroque latere superhumeralis deorsum, quod respicit contra faciem iuncture inferioris, ut aptari possit cum superhumerali. Contra faciem dicit iuncture inferioris, quia de iunctura superiore que erat super scapulas, ante dixerat. Inter quas uidelicet iuncturas hoc distabat, quod superior his catenulis, inferior uero erat uittis  facta ligantibus. Unde apte subiungitur: Et instringetur rationale annulis suis cum annulis superhumeralis uitta hyacinthina, ut maneat iunctura fabrefacta, et ab inuicem rationale et superhumerale nequeant separari. Non autem putandum est, utrumque indumentum simul esse terminatum. Nam rationale quod mensuram palmi in altitudine, sicut et in latitudine habuit, non multo amplius quam pectus solum tegere sufficiebat. Superhumerale autem usque ad cingulum pertingebat, sicut in posterioribus manifestissime ostenditur, ubi scriptum est: Hec et ante et retro ita conueniebant sibi, ut superhumerale et rationale mutuo necterentur, stricta ad balteum, et annulis fortius copulata, quos iungebat uitta hyacinthina, ne laxefluerent, et a se inuicem  mouerentur. Hec de ipsa connexione superhumeralis et rationalis, secundum litteram dicta sunt. Quia uero quod sepius dictum est, superhumerale ad operum consummationem bonorum, rationale autem ad significandam cogitationum munditiam pertitinet, connexio que hec in alterutrum sociat, recte illam mentis industriam figurate denuntiat, que doctorum fidelium intellectu ac fide cum operatione coniungitur. Manet enim iunctura fabre facta, ut a se inuicem rationale et superhumerale nequeant separari, quando tanta eruditione toto operum studio preeminet rector, ut nil ex his que facienda esse cognouerit infectum relinquat, nil ex illis que recta facere cernitur per incuriam cordis uirtute rectitudinis priuet. Defluunt namque indumenta pontificis, et  a se inuicem mouentur, si uel decus operis boni minor cordis custodia sordidat, uel castitatem pure cogitationis, integritas non sequitur perfecte actionis. Sed ne hec ab inuicem ualeant dissolui, habeat sacerdos in rationali duas catenulas ex auro purissimo, id est, continuationem caste et non ficte dilectionis, cordi suo firmiter affixam, que nunquam manus et linguam ipsius ab equitate puri sensus dissentire permittat. Et bene duas: ut et in his que ad diuine cultum seruitutis, et in eis que ad fraterne subsidium necessitatis pertinent, rite ornatus incedat. Et quidem ante opus caritatis per catenulas exprimitur aureas, quia sicut catenula ex plurimis auri uirgulis una connectitur, ita caritas  ex multifaria uirtutum operatione perficitur.

Quas profecto uirgulas exponens Apostolus ait: Charitas patiens est, benigna est. Charitas non emulatur; non agit perperam, non inflatur, non est ambitiosa, non querit que sua sunt, non irritatur, non cogitat malum, non gaudet super iniquitate, congaudet autem ueritati. Omnia suffert, omnia credit, omnia sperat, omnia sustinet. Habeat et annulos aureos, e quibus eedem catene pendeant, id est, iugem memoriam perpetue et nunquam finiende caritatis in celesti patria, ex qua solum memoria fieri consueuit, ut continua nobis possint uincula caritatis manere. Habeat duos uncinos superhumeralis angulis eminentes, quibus inserantur catene, hoc est, in ipso exordio cuiusque bone actionis, habeat firmam  Deo placendi intentionem, que apta sit per omnia suscipiende et continende in se dilectionis Dei et proximi, ita ut siue secunda seu aduersa queque occurrerint, nunquam saluberrima pie deuotionis retinacula laxet. Hoc est namque sacerdotem in utroque humero uncinos qui catenulas rationalis excipiant, habere; et in prosperis eum, et in asperis rerum euentibus, fixum Deo placendi studium gerere, et huius intentione studii, in ipsius simul et proximi amore firmari. Inserunt ergo se uncini superhumeralis catenulis aureis, que de rationalis summitatibus offerentur, cum ea que mens rationabiliter de interna luce caritatis degustabat, mox alacritas bene operandi libenter amplexata, suscipit ne forte citius habitus rationalis pulcherrimus, a pectore sacerdotis  relabatur, si non eum accelerans boni operis uicinus qui contineat apprehendat. Subrogantur eisdem catenulis in auxilium, et uitte hyacinthine, quibus uterque sacerdotis habitus ad inuicem copuletur, id est, ligature desiderii celestis fortissime, que annulis aureis immisse, superhumerale cum rationali constringunt, cum agnita luce patrie perennis, in illam ineffabilem gloriam suspiramus, utque ad hanc intrare mereamur, concordi semper fide et uita, opere et professione, in tabernaculo presentis Ecclesie Domino seruire studeamus. Quod autem superhumerale strictum erat baltheo, ut in sequentibus ubi pontifex induebatur, apertius indicatur, et superhumerale, inquit, imposuit, quod stringens baltheo, aptauit rationali: quis non uideat, quod custos  bonorum operum fidelissima uirtus est continentia, de qua Dominus in Euangelio: Sint lumbi uestri precincti, et lucerne ardentes . Lumbi uidelicet precincti, per continentiam; lucerne uero ardentes, per operationem uirtutum. Portabitque Aaron nomina filiorum Isrel in rationali iudicii super pectus suum, quando ingreditur sanctuarium, memoriale coram Domino in eternum. Semper quidem oportet sacerdotem memoriam patrum in pectore suo ferre, sed permaxime tunc, quando ministraturus coram Domino, ad altare ascendit, ut quo sacratius est ministerium, eo solertius toto se semper mundans studio, tota industria mentis exornans et corporis, sanctorum exempla respiciat, horumque sedulus  imitator existens, aptum se diuinis exhibere curet aspectibus. Item nomina filiorum Isrel, Aaron super pectus suum memoriale coram Domino portat in eternum, quando presul quisque fidelis, nunquam eorum quibus prelatus est, curam intermittit habere, sed uitam iugiter illorum et exhortando, increpando, consolando ipsos confortare, et non confortandam tutandamque Domino crebris in orationibus commendare, satagit. Pones autem in rationali iudicii doctrinam et ueritatem, que erunt in pectore Aaron, quando ingredietur coram Domino. Ideo doctrina et ueritas in rationali iudicii, siue litteris impressa, seu in eadem ueste indutus, meminisset se studiis doctrine, ita etiam discipulorum septuaginta duo circa pedes numerum assignatum haberet. Constat  enim quia sicut duodenarius apostolorum numerus, episcopalis gradum dignitatis inchoauit, sic discipuli septuaginta duo, qui et ipsi ad predicandum uerbum sunt missi a Domino, gradum sacerdotii minoris, qui nunc presbyteratus uocatur, sua electione signarunt. Portabat et septuaginta duo tintinnabula aurea, cum totidem malis punicis, ut ostenderet mystice, quod fides et operatio iustitie uniuersum mundum esset ab errorum tenebris ad ueram lucem perductura. Tres namque dies ac noctes, horas habent septuaginta duas, et quia sol iustitie uisibilis omnes mundi partes in LXXII horis supra infraque lustrando, tribus uicibus circuit, apte hic numerus tintinnabulorum et maiorum diuersitate coloris tunice pontificis indutus est, ad docendum  figurate, quod sol iustitie Christus orbem esset illuminaturus uniuersum, eique donum prebiturus, et uere fidei, que in agnitione et confessione sancte Trinitatis et bone operationis.



CAPUT uI. De lamina aurea facienda, ad ornandam frontem pontificis.

Facies et laminam de auro purissimo, in qua sculpes opere celatoris sanctum Domino. Ligabisque eam uitta hyacinthina, et erit super tiaram imminens fronti pontificis . Lamina hec aurea in fronte pontificis, in qua sanctum Domino, siue sanctum Domini, ut in sequentibus appellatur, sculptum est, sacratius ceteris erat indumentis illius, et merito quia sicut diuina potentia cunctis que creauit supereminet,  ita oportebat ut nomen eius ceterum pontificis habitum ornatumque transcendens, altius preemineret, et uelut cuncta sanctificans, eximiam in eis sedem teneret. Significat autem ipsam professionis nostre fiduciam, quam in fronte portamus dicentes singuli cum Apostolo: Mihi autem absit gloriari, nisi in cruce Domini nostri Iesu Christi . Et recte hoc unum in toto pontificis habitu de auro est solo factum, ut munditiam cordis siue corporis, in qua mysteria redemptionis nostre recondere uel gestare debeamus, ostenderet, uel certe auro inscriptum in fronte sacerdos sanctum Domini gestat, ut insinuet mystice, quod ita passionem Domini et Saluatoris nostri, per quam redempti sumus, uenerari  et amplecti debemus, ut claritatem in illo diuine maiestatis per quam creati sumus, pariter confitendum esse nouerimus: ita mortem assumpte ab illo humanitatis confiteri, ut eamdem mox humanitatem, in eternam de morte gloriam resurrexisse fateamur. Sanctum autem Domini quod in lamina sculpi iubetur, nomen eius sanctum et uenerabile significat, quod apud Hebreos quatuor litteris uocalibus scribi solet: hoc est, [Figure: [Hebrew text] 2Kb] Cuius interpretatio lingua eorum ineffabile sonat: non quia dici non potest, sed quia finiri sensu et intellectu creature nullius potest. Et bene quatuor litteris idem nomen Domini in fronte pontificis erat scriptum, propter uidelicet significantiam totidem partium Dominice crucis, quam in fronte portaturi eramus, hoc est, supremam,  dextram, leuam, infimam. Ligatur autem lamina que sanctum Domini continet, uitta hyacinthina, cum tiara pontificis, quando spe celestium premiorum quam hyacinthus significat, in fide confortamur, et eo arctius uel sacramenta nostre redemptionis, uel imaginem ac similitudinem nostri conditoris, et redemptionis intemeratam seruare contendimus, quo nullum esse aliud salutis iter cognouimus. Portabitque Aaron iniquitates eorum que obtulerint et sanctificauerint filii Isrel, in cunctis muneribus et donariis suis. Portat namque pontifex iniquitates subditorum, id est, exportat et aufert, cum aut eos docendo ad penitentiam commissorum prouocat, aut pro penitentibus supplicando, gratiam eis iusti iudicis conciliat. Facit autem hoc in muneribus  et donariis que ipsi obtulerint Domino et sanctificauerint cum pro fructibus dignis penitentie, id est, eleemosynis ceterisque iustitie operibus que fecerunt, penitentes a reatu scelerum que quondam patrauerunt absoluit. Erit autem lamina semper in fronte eius, ut placatus sit eis Dominus. Si enim lamina nomine Domini scripta semper fuerit in fronte Aaron, placabitur filiis Isrel Dominus: quia cum doctor ipse fideliter se diuino seruitio pura mente subdiderit, mox etiam subditi exemplis illius ac monitis accensi, et ipsi recte uiuere, gratiamque interni inspectoris promereri satagunt. Stringesque bysso tunicam. Hec est tunica interior, quam supra lineam strictam nuncupat. Quare autem linea stricta sit dicta, uel bysso stringi precipiatur, iam superius  expositum est. Et nunc adiiciendum, quia solent milites habere lineas, quas camisias uocant, sic aptas membris et strictas corporibus, ut expediti sint, uel aduersum, uel ad prelium dirigendo iaculo, tenendo clypeo, ense librando, et quocunque necessitas traxerit: qualem et Ioab habuisse legitur, quando Amasam interfecit: strictam scilicet ad mensuram habitus sui. Ergo et sacerdotes parati in ministerium Dei utuntur hac tunica, ut habentes pulchritudinem uestimentorum, nudorum celeritate discurrant. Hec autem linea non solum stricta et ueris inquirendis, non autem curandis rimandisque secularibus negotiis, preceptum sacerdotium fuisse consecratum. Et gestabit iudicium filiorum Isrel in pectore suo, in  conspectu Domini semper. Sacerdos iudicium filiorum Isrel in pectore suo in conspectu Domini gestabit, cum subditorum causas pro sola interni iudicis intentione discutit, ut nichil se ei humilitatis admisceat in eo, quod diuina positus uice dispensat.



CAPUT uII. De tunica linea et tiara byssina, ac baltheo opere plumario factis.

Facies et tunicam superhumeralis totam hyacinthinam . Tunica dicitur superhumeralis cuius pars non minima superhumerali tegebatur, ad distinctionem tunice que erat interius linea; quarum pariter meminit superius dicens: Hec autem erunt uestimenta que facient: rationale et superhumerale, tunicam et lineam strictam. Interior autem  erat linea siue byssina, quod lini esse genus nobilissimum constat; exterior uero tunica tota hyacinthina nil omnino coloris alterius admittens, cuius specie uniformi, manifeste uita sacerdotis qualis esse debeat, docetur, hoc est, supernis solum desideriis incessanter intenta, et conuersationem iuxta Apostolum habens in celis, ac sui Saluatoris indesideranter exspectans aduentum. Que uidelicet tunica sicut et byssina ad pedes usque pertingebat, unde utraque Grece poderis dicta est; ut ostenderetur nil in sacerdotali uita infimum ac sordidum remanere, sed omne quod ageret, quasi ethereo colore speciosissimum, per uniuersa membra eius, a capite usque ad pedes, gratia uirtutum contectam esse debere. Item tunica talari sacerdos tota hyacinthina est uestitus,  ut admoneatur opus celeste non inchoandum tantummodo, uerumetiam usque in finem in eo esse perseuerandum omnibus, qui salui esse uoluerint. In cuius medio supra, erit capitium, et ora per gyrum eius texilis, sicut fieri solet in extremis uestium partibus, ut facile rumpantur. Capitium quippe tunice hyacinthine firmissimam habet oram, et ex sese textam ne facile rumpatur: cum primordium bone nostre actionis, forti radice timoris diuini subnixum, contra omnes insidias hostis antiqui probatur esse munitum. Talis namque collum sacerdotis per gyrum uestit et ornat, quando rectori fiduciam loquendi subdit, ac predicandi celestia maxima prebet, hoc est, quod ipse non solum in procursu uite sue recte uixerit, sed ipsum quoque exordium a rectitudine  ceperit. Tunica ergo sacerdotis hyacinthina habet oram in capitio textilem, sicut in extremis uestium partibus fieri solet, cum doctor quisque egregius, a tanta perfectione opus uirtutum incipit, ad quantam quilibet altius diutissime laborans, uix aliquando peruenit, cum tanto timore famulatus, omni hora iuxta sermonem Prophete, sollicitus ambulat cum Domino Deo suo, quantum alius quis uel moriturus, uel ad iudicium Domini sui ultimum ingressurus uix habere sufficit.

Deorsum uero ad pedes eiusdem tunice per circuitum, quasi mala punica facies ex hyacintho et purpura, et cocco bis tincto, mistis in medio tintinnabulis. Deorsum namque ad pedes tunice fiunt quasi  mala punica et tintinnabula per gyrum, quando ad tantam excellentiam deuote Deo conuersationis sacerdos peruenerit, ut nil in illo aliud quam splendor et gratia, flosque ut ita dixerim uarius bonorum operum uideatur: nil ab illo aliud cum os aperuit, quam suauissimus horum sonus audiatur. Quia enim in malo punico multa interius grana uno foris cortice teguntur, recte per mala punica, multifaria uirtutum operatio, uno caritatis munimine undique uersum tecta designatur. His uero in medio tintinnabula permiscentur, cum neque opus sacerdotis unquam a sonitu uerbi quod loquitur discrepat, neque a rectitudine operis, territus aduersis, lingue sonitus dissentit. Ubi pulchre additur: Ita ut tintinnabulum sit aureum et malum punicum: rursumque tintinnabulum  aliud aureum, et malum punicum. Aurea quippe tintinnabula hyacinthine pontificis tunice inseruntur, et omni ex parte circumdantur, cum omnis sermo eius claritatem superne lucis resonat; et idem sonitus uelut hyacinthine tunice firme infixus, operum quoque ipsius sublimitate, audientium mentibus commendatur. Fiuntque bina mala circum singula tintinnabula, et circum singula mala, bina tintinnabula, cum et omnia que loquitur, bonis confirmantur actibus, atque in auditorum arctius corde figuntur, et uniuersa que agit, quam sint rationabilia, discreto sermonis sonitu producuntur. Bene autem sequitur:



CAPUT uIII. De eo quod Aaron et filii eius induebantur uestibus  sanctis.

Et uestietur ea Aaron in officii ministerio: ut audiatur sonitus quando ingreditur et egreditur sanctuarium in conspectu Domini, et non moriatur . Sacerdos namque ingrediens uel egrediens moritur, si de eo sonitus non auditur, quia iram contra se occulti iudicis exigit, si sine predicationis sonitu incedit. Quod si Iosephi  uerbis intendere uoluerimus quibus dicit, mala in tunica pontificis septuaginta duos fuisse, et eiusdem numeri tintinnabula, congruit hoc figuris mysteriorum, ut sicut in humero, a pectore apostolicum ferre numerum iussus est. uerum etiam ponderis est uidelicet ad pedes usque descendens, cum continentia non uni cuilibet membro uiolenter imposita, sed in toto est  corpore delectabiliter consummata. Hec etenim linea, manus ac brachia debet stringere sacerdotis, ne quid nisi utile faciat; pectus, ne quid inane cogitet; uentrem, ne delicias ultra modum appetens Deum suum gulosus facere presumat: subiecta enim uentri membra, ne lasciuiendo, totam sacerdotalis habitus pulchritudinem corrumpant. Genua ne ab orationis instantia torpeant. Tibias et pedes, ne ad malum currant. Induatur sacerdos primo linea stricta, ut et corpus ab iniquis operibus et a prauis mentem cogitationibus compescat. Accipiat deinde hyacinthinam, ut post descriptionem continentie salutaris, eque corpus et animum, spiritalium uirtutum habitu uenustet. Et tiaram byssinam facies. Tiara  namque que et cidaris et mitra uocabatur, caput tegebat et ornabat pontificis, ut hoc indumento admoneretur, omnis capitis sensus Deo consecratos habere, ne uel oculi eius uiderent uanitatem, uel aures libentius audiendo, opprobrium acciperent aduersus proximum suum, uel os abundaret nequitia, et lingua concinnaret dolum siue etiam cor crapula et ebrietas grauarent, uel olfactus aspersum myrrha, ale et cinamomo lectum meretricis amplecteretur. Qualiter autem tiara hec fuerit facta, Iosephus docet  dicens: Super caput autem gestat pileum in modum paruuli calamaci aut cassidis, quod extenditur supra summitatem capitis, et modice uerticis medietatem excedit, et tale est, ut uideatur ex lini textura confectum, habens uittas que conuolute  sepius connectuntur, ne facile dilabatur. Qui uidelicet Iosephus huic pileo super additum esse narrat, aliud maius uelamen, quod totam capitis superficiem celaret, apte perfectum, ne laborante sacerdote circa sacrificia corruat. Quod tamen cuius esse coloris, non ostendit. Et hec quidem de minoris sacerdotis; de pontificis uero tiara, hoc modo testatur: Pileum autem similiter operatum habet pontifex, sicut reliqui sacerdotes, et alium consutum ex hyacintho uariato. Circumdatur autem ei et aurea corona tribus uicibus facta, supra quam surgit in media fronte, quasi calyculus quidem aureus, similis herbe que apud nos acharo nuncupatur, quam Greci hyosciamon dicunt. Et paulo post descripta eius mirabili uarietate, subintulit dicens: Habet autem florem similem  plantagini, et per circuitum tota corona his floribus est celata, ab occipitio usque ad utrumque tempus. In fronte uero hoc quidem non habet: sed lamina est aurea, que sacris litteris Dei nomen habet inscriptum. Hec quidem de secundo uelamine et coronis pontificum aureis, Scriptura sancta tacere uidetur. Coronarum uero breuiter fecit in sequentibus mentionem dicens: Fecerunt et tunicas opere textili, Aaron et filii eius, et mitras cum coronulis suis ex bysso. Sed de qua materia facte essent non dixit. Cum enim dicat, et mitras cum coronulis suis ex bysso, poterat intelligi utrasque ex bysso factas esse, si non Iosephus coronas esse aureas designaret, qui stante adhuc templo, et legali obseruantia celebrata, cum esset de genere sacerdotali, facillime  potuit modum omnem sacerdotalis indumenti, non tantum legendo, sed uidendo cognoscere. uerum siue byssine, seu fuerint auree coronule, cum constet eas factas esse cum mitris, dicamus breuiter de figura. Mitras cum coronulis habent sacerdotes ex bysso, qui sic uisum, auditum, gustum, olfactum et tactum suum in uenustate castimonie custodiunt, ut pro eadem custodia se coronam uite quam repromisit Deus diligentibus se, accipere sperent. Et balteum opere plumario. De cuius uidelicet factura baltei, manifestius in posterioribus scriptum est. Cingulum uero fecerunt de bysso retorta, hyacintho, purpura, ac uermiculo bis tincto, opere plumario. Hoc cingulum, ut Hieronymus ex Iosepho scribit, in  similitudinem pellis colubri quam exuit in senectute, sic in rotundo contextum est, ut marsupium longius putes. Textum autem subtemine, cocci, purpure, hyacinthi, et stamine byssino ob decorem et fortitudinem, atque ita polymita arte distinctum, ut diuersos flores et gemmas, non artifici manu contextas, sed additas arbitreris. Habebatque latitudinem Iu digitorum, quo cingulo proprie pontifex utebatur; et in eo tunica hyacinthina simul et superhumerale stringebatur. Nam in sequentibus aperte de coniunctione superhumeralis et rationalis est dictum: Hec et ante et retro ita conueniebant sibi, ut superhumerale et rationale mutuo necterentur stricta ad balteum, et annulis fortius copulata, quos ingebat uitta hyacinthina ne laxe fluerent, et a se inuicem mouerentur.  Nulli autem dubium, quin balteus siue cingulum, cui superhumerale astringebatur, tunicam hyacinthinam, que et superhumeralis tunica uocabatur, cingebat. Cuncta etenim que hucusque dicta sunt, ad pontificis habitum pertinent, dehinc consequentur filiorum eius baltei simul et cetera indumenta exponuntur, cum dicitur: Porro filiis Aaron tunicas lineas parabis, et balteos ac tiaras in gloriam et decorem. Neque de balteis eorum, utrum et ipso opere plumarii, an unius coloris fieri debuerint, aliquid decernitur. Dicendum est igitur primo de balteo pontificis, qui de quatuor illis coloribus nobilissimis ac Deo dignis factus est, quia apte talem haberet pontifex, quem singulari uirtutum decore semper oportebat accingi, apte pontifex uariante flore  colorum fulgentium, accinctus incedebat: quia sicut alius quilibet, necesse est industria continentie precingatur, ne caro repugnans spiritui internam mentis pacem aliquando conturbet; ita pontifex ac doctor fidelium, edomito iam omni concupiscibili motu animi siue corporis, ipsa uirtutum debet gloria circumdari: ut iuxta exemplum floris illius, qui egressus est de radice Iesse, id est, Domini saluatoris, sit iustitia cingulum lumborum eius, et fides cinctorium renum eius. Tunice autem linee et baltei ac tiare, que filiis Aaron in gloriam et decorem fieri precepta sunt, quid nobis interni decoris et glorie commendent, facillime ex his que superius exposita sunt, intelligi ualet. Tunicas namque habent sacerdotes lineas, cum totum corpus suum  candore castitatis dedicant. Balteis tunicas cingunt, cum eamdem castimoniam uigilanti mentis custodia circumspiciunt, ne conscientia illius, desidiosiores erga bonorum operum exercitia remaneant; ne per iactantiam castimonie ipsius etiam castimonie meritum minuant.

uestiesque his omnibus Aaron fratrem tuum et filios eius cum eo, et cunctorum consecrabis manus, sanctificabisque illos, ut sacerdotio fungantur mihi. Omnibus quidem his uestiendus erat Aaron et filii eius, sed ea distinctione, ut ipse quidem his omnibus uteretur; filii autem ultimis tribus, que illorum proprie nomini ascripta sunt, cum dicitur: Porro filiis Aaron tunicas lineas parabis, et balteos ac tiaras in gloriam  et decorem. Quod uero sequitur: Facies et feminalia linea, ut operiant carnem turpitudinis sue, a renibus usque ad femina, et utentur eis Aaron et filii eius, quando ingredientur tabernaculum testimonii, uel quando appropinquant ad altare, ut ministrent in sanctuario, ne iniquitatis rei moriantur. Ad utrosque simul et Aaron scilicet et filios eius, sicut etiam ipsa uerba manifeste probant, pertinet, sicque fit, ut Aaron ipse cunctis que commemorantur octo uestibus induatur: feminalibus uidelicet lineis, tunica linea, tunica hyacinthina, superhumerali, rationali, balteo, tiara, petalo aureo. Filii uero eius quatuor tamen ex his, id est, feminalibus, linea stricta, cingulo et tiara utantur. uerum quia de ceteris supra tractatum est, feminalia hec que ad operiendam  carnem turpitudinis fieri mandantur, illam castimonie portionem, que ab appetitu copule coniugalis cohibet, proprie designat; sine qua nemo uel sacerdotium suscipere, uel ad altaris potest ministerium consecrari, id est, si non aut uirgo permanserit, aut contra, uxoree coniunctionis federa soluerit. Quod uidelicet genus uirtutis, nulli per legem Dei necessario impositum, sed uoluntaria est deuotione Domino offerendum, dicente ipso de hoc: Non omnes capiunt uerbum istud . Ad quam tamen benigna mox exhortatione eos qui possint inuitat, dicens: Qui potest capere capiat. Et paulo post eisdem, qui uel uxorem uel alios cognatos et implicamenta mundi huius, propter ipsum reliquerit, centuplum promittat in hac uita premium, et in seculo futuro,  uitam eternam. Unde certe gratia distinctionis, non Moyses hoc indumento uestire Aaron et filios eius iubetur, sicut de prioribus dicit: uestiesque his omnibus Aaron fratrem tuum et filios eius cum eo, sed, Facies, inquit, feminalia linea, ut operiant carnem. Ipsi, inquit, operiant carnem turpitudinis sue, ut feminalia pontifici, et filiis eius facies: tu castitatis regulam docebis, tu abstinendum ab uxoreo complexu eis qui sacerdotio functi sunt, intimabis. Nulli tamen uiolenti huiusmodi continentie iugum impones. Sed quicunque sacerdotes fieri, ac ministerio seruire altaris uolunt, ipsi sua sponte uxorum serui esse desistant. Quid ubi perfecerint, et suscepto semel continentie proposito, ministros se sanctuarii atque altaris fore consentiunt, aderit lex diuina, que uelut  ceterum illis habitum sacerdotibus congruum imponens, quomodo uiuere uel docere debeant, abundant iustitie.

Cumque laueris Patrem cum filiis aqua, indues Aaron uestimentis suis, id est, linea et tunica, et superhumerali, et rationali quod constringes balteo, et pones tiaram in caput eius, et luminam sanctam super tiaram, et oleum unctionis fundes super caput eius, atque hoc ritu consecrabitur. Filios quoque illius applicabis, et indues tunicis lineis, cingesque balteo, Aaron scilicet et liberos eius, et impones eis mitras; eruntque sacerdotes mei religione perpetua . Nam neque hic de feminalibus a Moyse accipiendis, precipitur. Unde liquido constat, quod se  hoc genere uestimenti ipse prius Aaron et filii eius induerant, et sic ad manum Moysi lauandi, induendi, ungendi, et consecrandi intrabant. Ubi et hoc notandum, quod consecraturus eos Moyses, primo lauit aqua, et sic habitum illis sacri gradus imponit: quia nimirum necesse est ut qui ad officium altaris promouendus est, maioribus se solito fluentis lacrymarum siue compunctionis, tempore dedicationis abluat, ut quo mundior ad gradum accipiendum accesserit, eo perfectius acceptum consummet. Indutus uero sacris uestibus pontifex, mox oleo unctionis profunditur, ut per gratiam Spiritus sancti consecratio perficiatur, non quod ea que premissa sunt indumenta uirtutum, absque gratia Dei possimus habere, sed quia maius necesse est auxilium gratie tribuatur a  Domino, ubi quis uel maiorem conscenderit gradum, uel plurimorum fuerit regimini prelatus. Notandum interea quod cum in hoc libro Exodi, Aaron octo uestibus induendus asseratur, uidetur in Leuitico addita et notitia: balteus uidelicet quo linea fuerit tunica ante indutam hyacinthinam precincta. Sic etenim scriptum est: Cumque lauisset eos, uestiuit pontificem subucula linea, accingens eum balteo, et induens tunicam hyacinthinam, et desuper humerale imposuit, quod stringens cingulo, aptauit rationali. Sed quomodocunque hoc factum fuerit, patet manifeste ex eis que explanata sunt, figura uestitus intellectualis. uerum quia de habitu sacerdotali sequentes dicta patrum, breuiter ista perstrinximus, notandum putauimus et hoc, quid quatuor illi colores eximii de quibus  factus est, totidem elementis congrua comparatione aptatur, byssus siue linum, terre quod ex ea nascuntur, purpura, aquis, quod ex marinis conchyliis tingatur, hyacinthus et coccus, eri et igni, ob coloris similitudinem, coccusque fuerit bis tinctus, eo quod ignis gemina sit uirtute preditus: lucendi uidelicet et incedendi. Aiuntque Hebrei, quia ideo pontifex omnium figuram elementorum in suo habitu gestauerit, quia non solum pro Isrel, sed et pro omni mundo immolans, rogare debuerat: quibus nos non incongrue forte addere ualemus, quid in uno quoque hominum, figura omnium elementorum continetur: Ignis in calore, eris in halitu, aquarum in humore, terre in ipsa soliditate membrorum. Unde et a physiologis Grece homo , id  est minor mundus uocatur. Quid et si aurum quo in eodem habitu, iuxta hanc intelligentiam significet queris, rationabilem in eo interius hominis uirtutem intellige: unde et in eo proprie sanctum Domini scriptum est, quia non nisi per hanc, quisque ad cognitionem sui conditoris ascendit. Hinc etenim dicit Apostolus: In interiore homine habitare Christum per fidem in cordibus nostris . Et ideo nobis scriptura pontificem ueteris Testamenti sic uestitum respondit, ut sciat nostri temporis pontifex pro toto se genere humano, maxime autem pro eis qui cognouerunt ueritatem, signumque fidei illius in fronte portant, intercedere debere, Apostolo admonente ac dicente: Obsecro igitur primum omnium  fieri obsecrationes, orationes, postulationes, gratiarum actiones, pro omnibus hominibus, pro regibus et omnibus, qui in sublimitate sunt . Quid si in pontifice quem consecrat Moyses, Dominum saluatorem intelligimus, iure in habitu suo totius mundi figuram simul et hominis, habet. Ipse est enim ut Apostolus ait, Splendor glorie et figura substantie Dei prioris, portansque omnia uerbo ueritatis sue . Ipse agnus Dei, qui tollit peccata mundi. Ipse sacerdos in eternum, omni sanctitatis ornatu preclarus, non quem natus in carne per exercitium laboris accipere meruit, sed quem in utero uirginis incarnatus, preueniente Spiritus sancti gratia totum simul accepit, cuius sacerdotium interpellationem pro nobis pulcherrime  commendans Apostolus, ait: Hic autem eo quod maneat in eternum sempiternum habet sacerdotium, unde et saluare in perpetuum potest, accedens per semetipsum ad Dominum, semper uiuens ad interpellandum pro eis . Cuius etiam eque indumenta et ornamenta uirtutum commendans, adiunxit: Talis enim decebat ut nobis esset pontifex, sanctus, innocens, impollutus, segregatus a peccatoribus, et excelsior celis factus, qui uere habuit laminam in capite suo auream, in qua esset sanctum Domini sculptum, quia uenit in nomine Patris, dicens: Ego in Patre, et Pater in me est, et qui uidet me, uidet et Patrem . Hactenus Aaron et filiorum eius habitus qualis esse debeat, celesti designatur oraculo. Sequitur autem hinc etiam modus consecrationis,  quo uel ipsos uel tabernaculum cum omni supellectile sua, dedicari oporteat, oblatis uidelicet Domino uitulo et duobus arietibus, panibus quoque triticeis non solum azymis sed et oleo conspersis, si uelitis, adhibito etiam oleo unctionis.

Que nimirum cuncta siue operum deuotionem bonorum ac munditiam fidei, seu gratiam diuine illustrationis sola consecrari oportet, sacerdotes figurate demonstrant. Quis enim nesciat immolationem ac sanguinem illorum animalium, mortem aspersionemque designare sanguinis Domini nostri, per quam et a peccatis absoluendi, et in bonis operibus sumus confirmandi? Panes quoque azymi quid mysterii salutaris contineant, docet Apostolus dicens: Itaque epulemur, non in fermento ueteri, neque  in fermento malitie et nequitie, sed in azymis sinceritatis et ueritatis . Conspersa sunt autem, siue lita oleo crustula et lagana, ut admoneremur opera habere, non solum a fermento malitie et nequitie castigata, sed et pinguetudinem caritatis diuinis dignam conspectibus. uel certe crustula oleo conspersa ad consecrationem nostram Domino offerimus, cum uniuersa que fecimus, per internam sancti Spiritus gratiam in cordis nostri deuotione pinguescunt. Lagana oleo lita offerimus, cum etiam foris hominibus spiritualia esse que agimus, indubitanter in exemplum uiuendi ostendimus. Quibus nimirum oblationibus consecratio nostra perficitur, dum per opera bona et cogitationes puras, meritum  nobis sanctimonie Domino donante conquirimus. Expletis autem mandatis huiuscemodi consecrationis Aaron et filiorum eius, redit Scriptura precipere etiam de factura altaris incensi: in quo idem Aaron quotidianum adolere thymiama deberet.



CAPUT IX. De altari incensi et instrumentis eius.

Facies quoque, inquit, altare ad adolendum thymiama, de lignis sethim habens cubitum longitudinis, et alterum latitudinis, id est, quadrangulum et duos cubitos in altitudine . Si altare holocausti de quo supra dictum est, generaliter uitam designat iustorum, qui carnem suam quotidie crucifigere cum uitiis et concupiscentiis, atque in hostiam uiuente Deo offerre consuerunt, quid hoc  altare ad adolendum thymiama factum, nisi specialem quorumdam perfectiorum uitam significat? Neque frustra in illo carnes animalium incendebantur, et in hoc adolebatur incensum, nisi quia illo figurabantur hi, qui non secundum desideria carnis ambulant, sed quasi hec Domino immolantes, omnes sui corporis sensus per ignem sancti Spiritus, eius uoluntati dedicant, in isto autem illorum typus exprimitur, qui maiore mentis perfectione, exstinctis prorsus ac sopitis illecebris omnibus carnis, sola Domino orationum uota offerunt: nil quidem de carne quod se impugnet, nichil de conscientia peccati, unde conturbentur ac paueant, habentes: sed dulcium profusione lacrymarum, optantes uenire et parere ante faciem Dei. Unde apte hoc altare intus  in uicinia ueli et arce illud arce tabernaculum foris positum est, quia nimirum illi in conspectu sancte Ecclesie cunctis in exemplo uirtutum prefulgent: isti altioris ardore desiderii, contemplatione future beatitudinis, licet corpore detenti, non minimum propinquant. Apteque illud ere, hoc uestiri auro precipitur. Aes namque plus aliis metallis sonorum ac diu durabile est: aurum uero quantum sono succumbit, tanto splendore prestat eramento. Unde recte eneum altare in quo carnes incendebantur, et sanguis fundebatur uictimarum, illorum gestat typum, qui edomitis et uelut Deo immolatis uoluptatibus carnis, perseueranter uiam ueritatis quam semel inchoauere, peragunt, et hanc quoque proximis incedendam, crebro sermone predicationis insonant.  Porro aureum altare illis conuenienter aptatur, qui ampliore gratia superme claritatis illustrantur, sed minus aliis que in secreto de interna suauitate gustent, dicentes aperiunt, munus eructare proloquendo sufficiunt; quanta ipsi intus dulcedine in abdito uultus Dei reficiantur. Apte etiam altare thymiamatis quantum metalli fulgore precellebat, tanto mensura minus fuit, quia quo sanctiores quoque in Ecclesia, eo sunt pauciores. Apte de eisdem lignis sethim que albe spine similia, et esse incorruptibilia diximus, utrumque altare fieri precipitur, quia nimirum una est fidei non ficte firmitas, quia omnium corda electorum premuniri atque ad suscipiendum ignem dilectionis, et offerenda  Deo uirtutum libamina debent preparari; quia omnibus generaliter pusillis cum maioribus loquitur Apostolus dicens: Mundemus nos ab omni inquinamento carnis et spiritus, perficientes sanctificationem in timore Dei . Apte unus ac non dispar erat ignis, qui in hoc altari uictimas, in illo thura incendebat, quia nimirum unus est spiritus, qui cunctorum mentes fidelium, uariante donationum gratia uiuificat. Quod autem incensi altare quadrangulum fuit, unum habens cubitum longitudinis, et alterum latitudinis, duos uero in altitudine, longitudo ad longanimitatem patientie, ut in expositione altaris holocausti dictum est, latitudo ad amplitudinem dilectionis, altitudo pertinet ad sublimitatem spei, per quam in laborum tolerantia  temporalium, et hilaritate dilectionis, sincera mente gaudemus. Unius autem est cubiti, et longitudo et latitudo altaris, quando summi quique et perfecti in Ecclesia uiri, nullius alterius rei quam perpetue retributionis intuitu, mala temporalia equanimiter ferant, et queque ualent proximis per caritatem bona impendunt. Recte altare thymiamatis in longitudine et in latitudine sua quadrangulum fieri iubetur, ut insinuetur quod perfectorum animus, federatis ad inuicem uirtutibus quantum diligere fratrem, tantum et ferre sufficit; et quantum per patientiam sustinere eius molestiam potest, tantum prestare ei per dilectionem sue pietatis beneuolentiam potest. Duos autem cubitos habet in altitudine, quia duplex est premium, quod sese in futura uita  accepturos sperant electi. Unum uidelicet quietis animarum, cum corruptibile hoc et mortale corpus exuentur, et celeste regnum intrauerint; aliud, cum recepto eodem corpore incorrupto atque immortali, perfectius in presentia sui conditoris exsultabunt, impleta promissione prophetica qua dicitur: In terra sua duplicia possidebunt, letitia sempiterna erit eis. Cornua ex ipso procedent, uestiesque illud auro purissimo, tam craticulam eius, quam parietes et cornua. Cornua sepe in Scripturis solent eminentiam designare fidei et uirtutum, per quam obuiantia nobis antiqui hostis certamina obtundere ac superare debemus, dicentes cum Propheta Domino: In te inimicos nostros cornu uentilabimus . Qui mox de quo cornu dixisset subdendo declarauit  dicens: Et in nomine tuo spernemus insurgentes in nos. Sicut e contra nonnunquam bella uitiorum, que nos expugnare moliuntur, cornuum nomine solent indicare: quod utrumque breuiter complexus, per Prophetam Dominus dicebat: Et omnia cornua peccatorum confringam, et exaltabuntur cornua iusti . Unde bene in lege cornuti tantum generis animalia munda esse, et populo Dei comestibilia decernuntur. Que enim ruminant atque ungulam findunt animalia, ea etiam constat esse cornuta, ut ostendatur mystice, quod illi tantum Ecclesie Dei spirituali coniunctione possunt incorporari, qui fortitudine fidei ad bella uitiorum existere probantur inuicti. Procedunt autem cornua  ex ipso altari thymiamatis, cum opera uirtutum electi non ad faciem hominum specietenus ostendunt, sed in externa mentis radice, fixo atque immobili exercent affectu. uestitur autem altare auro purissimo, cum perfecti quique uera interna sapientie luce refulgent; cum in omnibus que agunt, splendorem caritatis uelut quotidiani gloriam habitus premonstrat; cum memoriam sibi perpetue claritatis semper inesse cunctis sese uiuentibus siue audientibus ostendunt; cum se ante omnia regnum Dei et iustitiam eius cogitare et querere manifestant. Et bene tam craticula altaris, quam parietes et cornua uestiri auro iubentur. Craticula quippe intus in medio erat altaris, ad suscipienda nimirum thymiamata parata; parietes uero foris parabant  cornua, et ipsa foris parentia, speciali fastigio altius eminebant. Deauratur autem craticula, cum in interiore homine nostro per fidem Christi gratia resplendet. Deaurantur parietes, cum eadem gratia Dominice dilectionis per bona se exterius opera dilatat. Deaurantur et cornua, cum ipsa fiducia fortitudinis iustorum, que aduersarios ueritatis, siue per patientiam fortiter ferre, seu per patientiam prudenter repellere uel corrigere didicerint, interne lucis in omnibus fulgore coruscat. Et quoniam tales iure dicere possunt. Bonum certamen certaui, cursum consummaui, fidem seruaui, De reliquo reposita est mihi corona iustitie . Recte subditur: Faciesque ei coronam aureolam per gyrum. Corona etenim aureola per gyrum fit altari thymiamatis,  cum sancti pro bonis que se egisse meminerunt, premia prestolantur eterna. Et bene per gyrum altaris corona fit, ut omnia que fecere, celesti mercede digna esse doceantur. Et duos annulos aureos subter coronam per singula latera, ut mittantur in eos uectes, et altare portetur, ipsosque uectes facies de lignis sethi, et inaurabis. Possunt quidem in his annulis quibus altare portabatur, iuxta quod supra in altari holocausti, arca et mensa expositum est, quatuor Euangeliorum libri non inconuenienter accipi, per quorum fidem ac doctrinam sancti portantur, atque a terrenis cogitationibus subleuati, per eremum huius uite, quotidianis bonorum operum profectibus, celestem feruntur ad patriam. uerum quia ibi manifeste quatuor circuli  fieri, duo uidelicet, in latere uno, et duo in altero precipiuntur, hic autem tacito numero quaternario, duo annuli per singula latera fiunt, pro certo ibi apertus Euangelistarum numerus claret; hic uero etiam aliud quiddam mysterii spiritualis, quod ad dilectionem Dei et proximi summe respiciat, inest. Per singula etenim latera annulis aureis circumdatur altare, quia cor electorum hinc et inde Dei ac proximi dilectione confirmatur. Que bene annulis comparatur, quia euacuata in fine prophetia, destructa scientia, cessantibus linguis, ipsa nunquam cessabit. Duo sunt autem annuli per singula latera, quia utrumque caritatis mandatum gemina uirtute distinguitur.  Charitas quippe Dei per sinceritatem fidei ac uite munditiam perficitur.

Ponesque altare contra uelum, quod ante arcam pendet testimonii, coram propitiatorio, quo tegitur testimonium, ubi loquar tibi. Arce uelum quod ante arcam, ut suo loco expositum est, id est, Dominum Saluatorem pendebat, ipsum celum designat, cuius adyta Dominus deuicta morte penetrauit, ut sicut Apostolus ait, appareat nunc uultui Dei pro nobis. Statque altare contra uelum quod ante arcam appensum est, cum omnis iustorum intentio ad ingressum directa est regni celestis. Stat coram propitiatorio quo tegitur arca cum uisioni sui conditoris puritate mentis appropiat; et clausi quamlibet corpore conuersationem habent in celestibus.



CAPUT X. De adolendo quotidie thymiamate super ipsum altare, mane et uespere.

Et adolebit incensum super eo Aaron suaue fragrans mane, quando componet lucernas et incendet illud, et quando collocat eas ad uesperum . Constat incensum siue thymiama uim orationis experimere, dicente Psalmo: Dirigatur oratio mea sicut incensum in conspectu tuo . Et in Apocalypsi Ioannes uidit sanctos habere phialas aureas plenas odoramentorum ; quod confestim exponendo subiunxit, que sunt orationes sanctorum. Et quoniam Aaron, ut supra dictum est, et ipsum specialiter summum sacerdotem, uidelicet Dominum Saluatorem, et nostri quoque ordinis  sacerdotes designat, adolebit Aaron in hoc altari incensum suaue fragrans mane, cum uel Dominus ipse illustrata fidelium corda, nouo gratie sue iubare ad dulcedinem orationis instigat, uel participes sacerdotii illius sedula exhortatione fideles, ad deprecandam faciem sui conditoris excitat. Incendit autem thymiama sacerdos non solum mane, sed et uespere. Mane etenim thymiama incenditur, ut in principio omnis boni quod Deo inspirante facere disponimus, illius auxilium quo perficiamus, inuocemus. Ad uesperum uero, ut cum bene cepta complemus, illi a quo accepimus, pro his que donauit gratiarum uota reddamus. Bene ergo dicitur: Et adolebit incensum super eo Aaron suaue fragrans;  mane quando componet lucernas, incendet illud; et quando collocat eas ad uesperum. Mane etenim Aaron incensum super altari adolet, cum Dominus corda fidelium in his que iam intelligere ualent arcanis ueritatis, ad gratiam compunctionis inflammat. Incendet illud et ad uesperum, quando collocat lucernas, cum etiam ex eis que necdum capere queunt, quoniam ad hec sancta, quoniam diuine  esse non ambigitur, ad amorem eos celestium, ubi omnia secreta patefiunt, informat: fragratque suaue thymiama, cum subita compunctione diuinitus tacti, lacrymis solum ac precibus uacare dulce habent. Bene autem sequitur: Uret thymiama sempiternum coram Domino in generationes uestras. Quia nimirum necesse est ut animus post orationem et fletus, ad  otiosa uerba siue facta non diuertat, sed in eodem se uigore deuotionis quem in oratione suscipit, etiam finita oratione custodiat, iuxta exemplum Anne, de qua orante dictum est: uultusque eius non sunt amplius in diuersa mutati. Non offeretis super eo thymiama compositionis alterius. In sequentibus huius uoluminis, e quibus aromatibus hoc thymiama componi debuerit, nominatim designatur: stacte uidelicet, et onyche galbano boni odoris, et thure lucidissimo. Que cuncta ad significationem eternorum, que principaliter a Domino querenda sunt, constat pertinere. Non est ergo offerendum super altari aureo thymiama compositionis alterius, quam quod Dominus statuit, quia non aliud a Domino querere orantes quam quod ipse iussit, quodque  se daturum esse promisit, nec aliud de illo credere quam quod ipse docuit debemus. Non est offerenda super eo uictima, nec liba libanda. Hec etenim omnia ad altare exterius pertinent, que incipientium et in profectu adhuc positorum uitam designat. Tante namque sublimitatis perfectorum est uita iustorum, ut nil in ea carnale quod Domino mactare habeant ualeat inueniri. Et quidem libamina uini constat nonnunquam magnam gratie spiritualis designare uirtutem, hoc est, siue poculum doctrine, seu calicem passionis, siue feruorem precipue dilectionis, siue ipsam Spiritus sancti perceptionem, aut aliquid huiusmodi. uerum quotiescunque uinum libaminum eum carnibus offertur hostiarum, eorum profecto iuxta tropologicam expositionem  designat sanctimoniam, qui adhuc aliquid de carnalibus et concupiscentiis quod puritati spiritus aduersetur, et quod igne sancti Spiritus in ara cordis incendi debeat, habent.

Perfecti autem iusti qui dicere possunt: Defecit cor meum et caro mea: Deus cordis mei, et pars mea Deus in secula , quasi cessantibus uictimarum libaminibus, quod ad eneum altare exterius positum pertinet, sola intus in aureo altari aromata Domino desiderii celestis offerunt, quia de remissione peccatorum iam securiores effecti, pro dilato solummodo regni perennis introitu lugent, dulcibusque lacrymarum fluentis stratum suum per singulas noctes irrigant. De quo uidelicet altari  adhuc bene subditur: Et deprecabitur Aaron super cornua eius semel per annum, in sanguine quod oblatum est pro peccato. Summus namque sacerdos noster semel in anno obtulit sanguinem suum pro peccato totius mundi. In illo uidelicet anno, de quo dicitur per Isaiam, quia uenerit predicare annum Domini acceptum, id est, hoc in toto tempore, quo Ecclesiam sibi copulare dignatus est. Semel etiam unicuique credentium, lauacrum sacri fontis in mysterium sui sanguinis ad soluenda peccatorum uincula, donauit. Et pulchra omnimodis figuratum distantia, semel quidem per annum pontifex in sanguine oblationis super cornua altaris deprecari, quotidie autem thymiama suaue fragrans, super eo incendere precipitur; quia Dominus et Saluator  noster, qui quotidie fideles suos gratie interne compunctionis accendens renouat, semel eos hostia sui sanguinis mortem superans redemit. Ipsi fideles qui quotidiana peccata quotidianis abluere precibus, ac lacrymis solent, semel in sacramentum passionis illius, absolutos se a peccatis esse omnibus gaudent. Deprecabitur autem super cornu altaris, quia et ipse non solum inter homines conuersatus pro hominibus orauit, uerum etiam nunc ad dexteram patris in celestibus sedens, interpellat pro nobis; in cordibus electorum per fidem inhabitans, dum eos ad deprecandum excitat, recte ipse deprecari narratur. Et placabit super eo in generationibus uestris. Sanctum sanctorum erit Domino. Placat quippe Aaron super altari incensi, quando propter iustitiam  sanctorum, quam intercessorem et patronum querimus, nobis propitiatur Dominus. Denique obsesso ab hostibus Ezechie, et auxilium eius inuocanti ait. Et ciuitatem hanc saluabo, et protegam eam propter me, et propter Dauid seruum meum . Possumus sane hec altaria etiam ita interpretari, ut eneum quidem in quo carnes comburebantur, et sanguis fundebatur hostiarum, omnem huius temporis Ecclesiam accipiamus, in qua nullus est absque peccato, etiamsi unius diei fuerit uita eius super terram. Nullus qui non ex peccato preuaricationis Ade carnaliter natus, necesse habeat in Christo renasci, et spiritus eius igne mundari. Aureum uero altare ipsum Dominum significat: qui miro atque ineffabili ordine ita carnem  ueram traxit ex Adam, ut a peccato carnis Ade, ueraciter esset immunis. Quoniam altare quidem utrumque ex unius eiusdemque generis lignis factum, sed non utrumque erat auro coopertum. Sed et in hoc altari nil carnale offerebatur, uerum etiam aromata tantum adolebantur, quia Dominus preces siue lacrymas effundens, non pro suis erratibus qui nulli erant, sed pro nostra hoc salute faciebat. Sicut enim arca intra uelum posita, hominem sedentem Domini ad dexteram maiestatis in excelsis significat, ita altare extra uelum quidem, sed prope introitum eius positum, eumdem mediatorem Dei et hominum potest figuraliter exprimere: inter homines quidem humanitus conuersantem, sed potentia diuinitatis, celorum interiora penetrantem. Stabat  altare incensi in sanctuario ubi et candelabrum et mensa, quia uerbum caro factum est, et habitauit in nobis. Stabat arca intra uelum, quia idem Dominus iehsu, post passionem resurrectionemque suam assumptus est in celum, et sedet a dextris Dei. Super eius cornua altaris deprecatur Aaron in sanguine quod oblatum est pro peccato, et placat super eo, quando rogantes pro populo Dei, uel pro sua ipsorum ignorantia sacerdotes, per unigenitum Filium eius esse adiuuandos, et per sacramentum passionis illius saluandos esse confidunt, monente Apostolo ac dicente: Per ipsum ergo offeramus hostiam laudis semper Deo, id est, fructum labiorum confitentium nomini eius. Quod de omnibus  et etiam electis membris uidelicet summi sacerdotis, qui in spiritu et ueritate orant Patrem conuenienter accipi potest. Cui autem melius quam huic altari conuenit, quod dicitur Sanctum sanctorum erit Domino, de quo in mundum nascitur, dixit uirgini matri archangelus: Spiritus sanctus superueniet in te . Et reliqua. Descripta hucusque factura altaris incensi, superest adhuc descriptio labri enei, in quo lauarent manus suas ac pedes, ingressuri in tabernaculum sacerdotes; sed pretermittitur unum Domini mandatum, quod et nos breuiter tangere ac pro modulo nostro exponere conuenit. Sequitur:



CAPUT XI. De eo quod Dominus iubet pretium pro animabus singulorum  numerato populo, Domino impendi.

Locutusque est Dominus ad Moysen dicens: Quando tuleris summam filiorum Isrel, iuxta numerum dabunt singuli pretium pro animabus suis Domino, et non erit plaga in eis. Hoc autem dabit omnis qui transit ad nomen, dimidium sicli iuxta mensuram templi. Siclus uiginti obolos habet. Media pars sicli offertur Domino.

Huius precepti oblitus est Dauid, quando numerauit populum, ideoque plagam numerando eidem populo consciuit . Spirituali autem sensu summa filiorum Isrel, summam omnium designat electorum quorum nomina scripta sunt in celo, singulique dant pro animabus suis pretium Domino, cum ei in bonis operibus exhibent sedule  seruitutis obsequium. Alioquin plaga erit in eis, cum fuerint recensiti. Quia nimirum ultio manet perpetua eos, qui fidelium numero non merentur sociari, perfecta fidei opera Domino offerre detrectent, diciturque de talibus: Non dabunt Deo placationem suam, nec pretium redemptionis anime sue . Redemptio enim anime uiri diuitie sue , ut Salomon ait; siue temporales: scilicet cum eas distribuerit dederitque pauperibus: ut iustitia eius maneat in seculum seculi ; seu spirituales, hoc est, ipsa iustitia quam fecit, uel miserendo pauperibus, uel alia bona faciendo. Dabit autem omnis qui transit ad nomen dimidium sicli, hoc est, decem obolos; quod non aliud aptius quam obseruantia decalogi legis, a nobis ualet intelligi. Qui enim  hunc recte intelligere nouit omnem in eo et fidei atque operis plenitudinem, et future promissionem retributionis inesse cognouit. Denique in primis tribus dilectio Dei, in sequentibus septem dilectio est proximi comprehensa Apostolo teste: Plenitudo legis est dilectio . Sed et aliud sacramentum nequaquam pretereundum, eodem numero denario continetur. Nomen enim iehsu apud Hebreos a littera iod, apud Grecos iota incipit. Que utraque in sua gente, denarii est nota numeri. Decemque obolos in pretium anime sue Domino offerunt, qui Iesum Christum credentes, signum nominis eius quod denario numero incipit, in fronte et professione proferunt. Et fortasse huius gratia sacramenti  Dominus in Euangelio testatur: Iota unum de lege preterire non posse, quia uirtus decalogi que ibi continetur, fidesque nominis ipsius que ibi mystice significatur, nulla unquam potest infidelium perturbatione corrumpi. Qui habetur in numero a uiginti annis et supra, dabit pretium. Numerus uicenarius utriusque testamenti coniunctionem significat: legis uidelicet que quinque libris scripta est, et Euangelii quod quatuor. Quater enim quini faciunt XX. Annis XX ergo habetur quisque in numero populi Dei, quia ille solus est electorum consortio dignus, qui et decreta legis spiritualiter intellecta, per gratiam adiutus Euangelii, pro sua mensura et capacitate perficit; et de eiusdem gratie promissis, eterna in celis premia exspectat Diues non addet  ad medium sicli, et pauper nichil minuet. Quia siue magnus est meritis quisque ac perfectus, seu tener adhuc et in prouectu positus uirtutum, cunctis eadem lex decalogi que Deum ac proximum diligat, imponitur. Susceptamque pecuniam que collata est a filiis Isrel, trades in usum tabernaculi testimonii ut sit monumentum eorum coram Domino, et propitietur animabus illorum. Et suscepta a filiis Isrel pecunia, in monumentum eorum coram Domino infertur, cum omne quidquid agimus boni, in eterna apud conditorem ac iudicem nostrum memoria custoditur: quatenus ex eis que illi obtulimus bonorum operum fructibus, propitius nobis fieri dignetur. Seruaturque eadem pecunia in usum, cum ex bonis iustorum actibus, sequentium in Christo fidelium  mores actusque confirmantur; ac tales fieri minores quique contendunt, quales fuisse eos quos cum Domino regnare agnoscunt. Notandum sane quod pecunia memorata non iuxta estimationem uulgi, sed iuxta mensuram templi erit danda. Mensura namque templi dispositio est diuine legis, quam in Ecclesia sua Dominus seruari precipit: et cuius tamen obseruantie, eterna in futuro premia promittit. Ceterum si quis iuxta placitum humane uoluntatis Deo seruire nititur, iste quia iuxta mensuram templi pecuniam sue deuotionis non obtulit, reprobata et abiecta oblatione, plaga ultimi iudicii animaduersus ferietur.



CAPUT XII. De faciendo labio eneo.

 Locutus est Dominus ad Moysen dicens: Facies et labium eneum cum basi sua ad lauandum, ponesque illud in tabernaculum testimonii ad altare, et missa aqua, lauabunt in ea Aaron et filii eius manus suas ac pedes, quando ingressuri sunt tabernaculum testimonii, et quando accessuri ad altare. Potest quidem hoc labio siue labro, ut in sequentibus appellatur, principaliter aqua baptismatis intelligi, cuius lauacro necesse est purgentur omnes qui Ecclesie ianuas ingrediuntur. uerum in tabernaculum testimonii et altare holocausti positum est, quia bis quotidie iidem ipsi sacerdotes, hoc est mane et uespere, cum ingrederentur ad altare thymiama Domino oblaturi, in eo lauari precepti sunt. Aqua autem baptismi,  quia non nisi semel lauare ualemus, consequentius labrum hoc, oblationem nobis compunctionis et lacrymarum commendat, qua semper opus habemus, maxime autem cum mysteriis celestibus ministraturi appropiamus, quia altare holocausti, in quo carnes uictimarum Domino incendebantur, exstinctionem designat carnalium concupiscentiarum per ignem Spiritus sancti. Altare uero thymiamatis puritatem significat eorum qui sopitis per omnia carnis illecebris, ac certamine uitiorum, pro sola exspectatione ac desiderio celestis introitus, lacrymas fundunt amoris. Recte post altare holocausti, labrum ponitur in quo abluti sacerdotes, ingrediuntur tabernaculum, ut thymiama Domino incendant. Duobus namque modis lacrymarum et compunctionum  status distinguitur, quia primo necesse est ut quisque ad Dominum conuersus pro his que commisit peccatis ueniam fusis lacrymis precetur. Qui cum comitantibus dignis penitentie fructibus longo tempore profecerit, restat ut securior de accepta pectorum uenia effectus, iam desideriis inhiantibus optet uenire tempus, quo mereatur inter beatissimos angelorum choros faciem Creatoris uidere. Quid qui ueraciter agit, nequaquam absque lacrymis uel huius uite longitudinem, uel illius tolerat dilationem, dicens de ista: Heu me quia incolatus meus prolongatus est, habitaui cum habitantibus Cedar , id est, cum his qui in tenebris errorum ac scelerum uersantur, quod uocabulum Cedar sonat. Ipse iam perpetue lucis gaudia suspirans, multum  laboriosam duxit uitam, quia quantum celestem patriam sitio, tantum uiciniam prauorum inter quos incola conuersor horreo, dicens item de illa: Sitiuit anima mea ad Deum uiuum, quando ueniam et apparebo ante faciem Dei . Quam profecto sitim, quia sine lacrymis ferre nequibat, subsequentia uerba declarant: Fuerunt mihi lacryme mee panes die ac nocte. Ac si aperte diceret: Quo diutius a uidenda facie Dei ad quem ardenter sitio differor, eo dulcius pane lacrymarum quas in eius memoriam fundo reficior. Igitur altare holocausti lacrymas insinuat penitentium de peccatis que gesserunt, altare incensi fletus exprimit gaudentium de bonis operibus que Domino iuuante perfecerunt, ac desiderantium premia, que se accepturos Domino remunerante  confidunt. Qui nimirum fletus tantum precellit priori, quantum eramento aurum; quantum Sancta sanctorum  priori tabernaculo, in quo candelabrum et mensa Domini stabant, constat fuisse prelata. Propter altare uero holocausti labrum erat positum, in quo lauarentur qui ad altare incensi intrabant, quia nemo repente fit summus, sed proficientibus meritis quisque primo bella debet uitiorum deuincere; deinde a conditore suo compunctione lacrymarum supplex impetrare, ut pro ingressu regni dulces fundere fletus possit, qui pro timore penarum pridem fundebat amaras. Quid autem basis, in qua idem labrum inerat positum, aptius quam ipsum desiderium regni.  et uite celestis accipiatur? cuius nimirum causa tanta fit, ut perfecti ac summi uiri quotidiano se lacrymarum fonte diluant, et quod necdum perfecte uiuendo ualeant, gaudium interne quietis saltem suspirando degustent. Nam quia hoc lauacro, quod inter tabernaculum et altare positum est, perfectorum lacryme figurentur, testantur ipsa uerba, quibus dicitur: Et missa aqua lauabunt in ea Aaron et filii eius manus suas ac pedes. Neque enim quisquam de plebe ibi lauari, sed ipse pontifex iussus, et filii eius, uidelicet sacerdotes gradus inferioris, quia sicut magnorum uirorum sancta perfectior uita, sic et compunctio solet esse sublimior. Non autem hoc ita dicimus, quasi soli altaris ministri huiusmodi compunctionis uel possint habere uel debeant uirtutem,  sed memore beati apostoli Petri, qui cunctis fidelibus loquens de angulari lapide, qui est Christus, ait: Et ipsi tanquam lapides uiui superedificamini domos spirituales, sacerdotium sanctum, offerre spirituales hostias . Et quod Ioannes in Apocalypsi. Beatus, inquit, et sanctus qui habet partem in resurrectione prima: in his secunda mors non habet potestatem, sed erunt sacerdotes Dei et Christi . Admonemus omnes fideles mystico sacerdotum nomine censeri, utpote membra Christi, uidelicet sacerdotis eterni. Quibus etiam beatus apostolus Paulus, quid uictimarum offerre debeant, ostendit dicens: Obsecro uos fratres per Dei misericordiam, ut exhibeatis corpora uestra hostiam uiuentem, sanctam, Deo placentem . Non ergo  solum ministris sacri altaris, sed et omnibus perfectis in quocunque gradu positis, hoc lauacrum posuit Moyses, quia lex Dei cunctis generaliter fidelibus gratiam salutifere compunctionis predicauit. Quod si in persona Aaron ipsum magnum pontificem Dominum Saluatorem accipere uolumus, constat etiam eum huius aqua labri priusquam ad altare oblaturus intraret, locum: quia priusquam thymiama sui sacrosancti corporis propter salutem nostram in altari crucis incenderet, pro nostro amore etiam lacrymas fudit, quod in resuscitatione Lazari celeberrime innotuit. Bene autem additur, ut offerant in eo thymiama Domino, ne forte moriatur . Mors etenim timenda est anime spiritualis et eterna. Si quis ad ministerium altaris  electus, thymiama orationum Deo reddere negligit, mors timenda est; si quis ad sacrosancta mysteria absque spirituali ablutione compunctionis intrare, et sancta Domini communibus manibus tractare presumit. Lauent ergo manus suas ac pedes in aqua labri enei, et sic ad altare accedant. Abluant lacrymis actus et incessus, ac deinde manus ad tangenda Christi mysteria proferant, pedumque gressus in atria Domini ponant. Quod eque preceptum reor his qui eorumdem sacramentorum perceptione mundandi sunt, ut cautiore cura prius actus suos cogitatusque discutiant, euentilent, purgent, ac sic ad participanda fidei sacramenta procedant, ne audire mereantur illud Apostoli: Quicunque enim manducat  et bibit indigne, iudicium sibi manducat et bibit, non diiudicans corpus Domini , id est, nequaquam edulium panis, uini, a communium escarum utilitate, cauta et sollicita mente secernens. Diligentius uero intuendum est, quod in conclusione subiungitur. Legitimum sempiternum erit ipsi et semini eius per successiones. Hec ad litteram quidem obseruari cessarunt, sed iuxta priscam intelligentiam spiritualiter obseruari a sanctis nunquam cessabunt: ipsi et semini eius per successiones, non quidem de Aaron stirpe nascendo, sed credendo in eum, quem Aaron cum eius auo credidit.



CAPUT XIII. De confectione unguenti optimi ad consecrandum tabernaculum ac uasa eius.

 Locutusque est Dominus ad Moysen, dicens: Sume tibi aromata prime myrrhe et electe quingentos siclos, et cinnamomi medium, id est, ducentos quinquaginta siclos, calami similiter ducentos quinquaginta, casie autem quingentos siclos in pondere sanctuarii, olei de oliuetis mensuram hin: faciesque unctionis oleum sanctum, unguentum compositum opere unguentarii, et unges ex eo tabernaculum testimonii, et arcam testamenti, mensamque cum uasis suis, candelabrum et utensilia eius, altaria thymiamatis, et holocausti et uniuersam supellectilem que ad cultum eorum pertinet. Sanctificabisque omnia, et erunt Sancta sanctorum: qui tetigerit ea sanctificabitur. Aaron et filios eius unges, sanctificabisque eos ut sacerdotio fungantur mihi. Filiis quoque Isrel  dices: hoc oleum unctionis sanctum erit mihi in generationes uestras. Caro hominis non ungetur ex eo, et iuxta compositionem eius non facietis aliud, quia sanctificatum est, et sanctum erit uobis. Homo quicunque tale composuerit, et dederit ex eo alieno exterminabitur de populo suo .

Aduertendum est et notandum, quemadmodum unguento chrismatis omnia iussit ungi, tabernaculum scilicet et ea que in illo erant, et deinde erunt Sancta sanctorum: omnia scilicet cum fuerint uncta, erunt Sancta sanctorum. Quid igitur distabit iam inter illa interiora que uelo teguntur, etc., si omnia, cum uncta fuerint, erunt Sancta sanctorum, diligentius requirendum: hec tamen notanda credimus ubi etiam meminerimus, sicut de illo altari  sacrificiorum, quod post unctionem appellari uoluit sanctum sancti, continuo dictum est, Omnis qui tangit illud sanctificabitur: de omnibus postea, que de illo unguento uncta, dicta sunt Sancta sanctorum: eadem sententia subsecuta est, ut diceretur, omnis qui tangit ea sanctificabitur. Quid duobus modis intelligi potest, siue tangendo sanctificabitur, siue sanctificabitur ut ei liceat tangere, siue tamen non licebat tangere populo tabernaculum quando offerebat hostias, uel quecunque ab eis oblata offerebantur Deo. Nam consequenter non solis sacerdotibus, neque solis leuitis dicendum admonet, quod ait ad Moysen: Et filiis Isrel loquere dicens. Utique filii Isrel totus ille populus erat. Iubet autem  dici, oleum unctionis sanctum erit hoc uobis in progenies uestras. Super carnem hominis non linietur, et secundum compositionem hanc non facietis uobis in ipsis similiter. Sanctum est, et sanctificatio erit uobis. Quicunque fecerit similiter, et quicunque dabit de eo extere nationi, interibit de populo suo. Iubet igitur non solis sacerdotibus, sed uniuerso populo Isrel, ut non faciat tale unguentum in usus humanos. Hoc est enim quod ait: Super carnem hominis non linietur. Prohibet ergo simile fieri in usus suos, et interitum minatur, si quisquam similiter fecerit, id est, unguentum ad usus suos similiter simile confecerit, uel cuiquam hinc dederint extere nationi. Ac per hoc quod ait, Sanctificatio erit uobiscum, cum populo Isrel uniuerso dici iubet,  non uideo quid intelligam, nisi quod licebat eis, quando ueniebant cum suis quisque muneribus tangere tabernaculum, et tangendo sanctificabatur.  Propter illud oleum quo cuncta peruncta sunt, et hinc dictum, Omnis qui tangit sanctificabitur; non tamen sic quemadmodum sacerdotes, qui etiam ut sacerdotio fungerentur ungebantur ex illo. Porro unguentum quo perungitur tabernaculum, chrisma est quo ungitur fidelis populus, in quibus diuinitas tanquam in tabernaculo habitat. Potest quidem intelligi hoc unguentum etiam uirtutes sanctorum, seu odor iustitie longe lateque diffusus, de quo dicit Apostolus: Deo autem gratias, qui triumphat nos in Christo Iesu, et odorem iustitie manifestat per nos .



CAPUT XIu.  De confectione thymiamatis ex pretiosissimis aromatibus, et Beseleel artifice.

Dixitque Dominus ad Moysen: Sume tibi aromata stacten et onycha, galbanum boni odoris, et thus lucidissimum. Aequalis ponderis erunt omnia. Faciesque thymiama compositum opere unguentarii, mistum diligenter et purum, et sanctificatione dignissimum. Cumque in tenuissimum puluerem uniuersa contuderis, pones ex eo coram tabernaculo testimonii, in loco in quo apparebo tibi. Sanctum sanctorum erit uobis thymiama. Talem compositionem non facietis in usus uestros, quia sanctum est Domino. Homo quicunque fecerit simile, ut odore illius perfruatur, peribit de populis suis . [Ex Augustino.] Quod precepit quibus aromatibus fiat thymiama, id est, incensum,  et dicit unguentario more coctum opus unguentarii, non ideo putare debemus unguentum fieri, id est, unde aliquid ungatur. Sed ut dictum est, thymiama uel incensum, quod imponatur illi altari incensi, ubi non licebat sacrificari, et erat intus in Sancta sanctorum.  Incensum autem quod ex quatuor odoratissimis generibus in maximam subtilitatem comminutis, id est, stacte, onyche, galbano et thure componit, hec in forma orationum fidelium constituta esse, beatus Ioannes Apocal. ostendit: Et illi quidem, inquit, uiginti quatuor seniores prociderunt ante agnum, habentes unusquisque citharas et phialas aureas plenas incensi, que sunt orationes sanctorum. Quanquam et speciem  quatuor elementorum, horum quatuor odorum nature significare uideantur: ut thus quod perlucidum est, eri comparetur, stacte uero aquis, galbanus et onyx terre atque igni, ut per hec omnium que in celo et infra cetum et in terra et in aquis sunt placitum Deo incensum sit hec creature laudis oratio. Thymiama ex aromatibus compositum facimus, cum in altari boni operis uirtutum multiplicitate redolemus. Quod mistum et purum fit: quia quantum uirtus uirtuti iungitur, tantum incensum boni operis sincerius exhibetur; ubi et bene subiungitur: Cumque in tenuissimum puluerem in uniuersa contuderis, pones ex eo coram testimonio tabernaculi. In tenuissimum puluerem aromata uniuersa conterimus, cum bona nostra que in pilo cordis occulta  discussione tundimus, et si ueraciter bona sunt, subtiliter retractamus. Aromata ergo in puluere redigere est uirtutes recogitando terere, et usque ad subtilitatem occulte examinationis reuocare. Et notandum quod de eodem puluere dicitur: Pones ex eo coram testimonio tabernaculi, quia tunc nimirum bona nostra ueraciter in conspectu iudicis placent, cum hec mens subtilius recogitando conterit, et quod de aromatibus puluerem reddit, ne grassum durumque sit quod agitur, ne etiam si hoc arcta retractionis manus non comminuat, odorem de se subtilius non aspergat. [Locutusque est Dominus ad Moysen dicens: Ecce uocaui ex nomine Beseleel filium Uri, filii Ur de tribu Iuda, et impleui eum spiritu Dei, sapientia et intelligentia, scientia in omni tempore,  ad excogitandum fabre, quidquid fieri potest ex auro et argento et ere, marmore et gemmis, et diuersitate lignorum. Denique ei socium Ooliab filium Achisamech, de tribu Dan, et in corde omnis eruditi posui sapientiam, ut faciant cuncta que precepi tibi, etc.  Quid est quod Beseleel cum iuberet adhiberi operibus tabernaculi faciendis, dixit ad eum se repleuisse spiritu diuino sapientie et intellectus et scientie, in omni opere excogitare, et architectonari, etc. Utrum Spiritus sancti muneri etiam ista opera tribuenda sint, que pertinere ad opificium uidentur? an et hoc significatiue dictum est, ut ea pertineant ad diuinum spiritum sapientie et intellectus et scientie, que his rebus significantur. Tamen etiam hic cum spiritu repletus  dicatur iste diuino sapientie et scientie, nondum legitur Spiritus sanctus.



CAPUT Xu. Preceptum de custodia sabbati.

Locutus est Dominus ad Moysen dicens: Loquere filiis et dices ad eos Isrel: uidete sabbatum meum custodiatis, quia signum est inter me et uos in generationibus uestris, ut sciatis quia ego Dominus qui sanctifico uos. Custodite sabbatum. Sanctum est enim uobis. Qui polluerit illud, morte morietur. Qui fecerit in eo opus, peribit anima illius de medio populi sui. Sex diebus facietis opus: in die septimo, sabbatum est requies sancta Domino. Omnis qui fecerit opus in hac die, morietur. Custodiant filii Isrel sabbatum, et celebrent  illud in generationibus suis. Pactum est sempiternum inter me et filios Isrel, signum perpetuum. Sex enim diebus fecit Dominus celum et terram, et in septimo ab omni opere cessauit . Notandum enim quod in Septuaginta hic locus ita habetur: Testamentum in eternum in me et filiis Isrel. Quid sibi uult quod cum de sabbato obseruando preciperet, ait: Testamentum est eternum in me et filiis Isrel? non ait inter me et filios Isrel, an quia sabbatum requiem significat, et requies nobis non est nisi in illo? Nam profecto filios Isrel uniuersum populum dicit, id est, semen Abraham, et eius Isrel secundum carnem et secundum spiritum. Nam si Isrel non esset dicendus nisi ex genere carnis, non diceret Apostolus: uidete Isrel secundum carnem.  Ubi profecto significat esse Isrel secundum spiritum, qui in abscondito Iudeus est, et circumcisio cordis. Sic ergo melius fortasse distinguitur, testamentum eternum in me. Et inde alius sensus sit, et filius Isrel tanquam signum eternum, id est, eterne rei signum: quomodo petra erit Christus, quia petra significabat Christum. Non ergo ita unguentum est testamentum eternum in me et filiis Isrel, tanquam in Deo; et filiis Isrel sit hoc testamentum eternum in me, quia in illo promissa est requies eterna, et filiis Isrel signum est eternum, quia filii Isrel acceperunt obseruandum signum quo requies significatur eterna, ueris Isrelitis, hoc est, filiis promissionis et uisuris Deum facie ad faciem sicuti est: Dedit quoque Moysi completis  huiuscemodi sermonibus in monte Sinai duas tabulas testimonii lapideas, scriptas digito Dei.  Cum tam multa locutus sit Deus, due tamen tabule dantur Moysi lapidee, que dicuntur tabule testimonii. Figure in arca, nimirum omnia cetera que precepit Deus ex illis decem preceptis, que duabus tabulis conscripta sunt, pendere intelliguntur, si diligenter querantur, et bene intelligantur, quomodo hec ipsa rursus decem precepta, ex duobus illis, dilectione scilicet Dei et proximi, in quibus tota lex pendet et prophete.



CAPUT XuI. De transgressione Aaron in fornicatione uituli aurei.

uidens autem populus quod moram faceret descendendi de monte Moyses, congregatus aduersus Aaron  ait: Surge fac nobis deos qui nos precedant. Moysi enim huic uiro, qui nos eduxit de terra Aegypti, ignoramus quid acciderit. Dixitque ad eos Aaron: Tollite inaures aureas de uxorum filiorumque et filiarum uestrarum auribus, et afferte ad me. Fecit populus que iusserat, deferens inaures ad Aaron. Quas cum ille accepisset formauit opere fusorio et fecit ex eis uitulum conflatilem; dixeruntque: Hi sunt dii tui Isrel, qui te eduxerunt de terra Aegypti. Quod cum uidisset Aaron, edificauit altare coram eo, et preconis uoce clamauit dicens: Cras solemnitas Domini est, etc. . Quod iubet Aaron inaures demi ab auribus uxorum atque filiarum, unde illis faceret deos, non absurde intelligitur difficilia precipere uoluisse, ut hoc modo  eos ab illa intentione reuocaret. Factum tamen illud ipsum difficile, ut esset aurum ad faciendum idolum, propter eos notandum putaui, qui contristantur, si quid tale propter uitam eternam diuinitus fieri, uel equo animo tolerare iubeantur: Sedit populus manducare et bibere et surrexerunt ludere. Esus potusque ad lusum impulit: lusus ad idololatriam traxit, quia si uanitatis culpa nequaquam caute compescitur, ab iniquitate protinus mens incauta deuoratur, Salomone attestante quia qui modica spernit, paulatim decidit. Si enim curare parua negligimus insensibiliter seducti, audacter etiam maiora perpetramus: Locutus est autem Dominus ad Moysen dicens: uade, descende: peccauit populus tuus quem eduxisti de terra Aegypti. Recesserunt cito de uia quam ostendisti eis.  Feceruntque sibi uitulum conflatilem, et adorauerunt, atque immolantes ei hostias, dixerunt: Isti sunt dii tui Isrel, qui eduxerunt te de terra Aegypti. Aedificare etiam lectorem ualde iuxta historiam potest, si perpendat quomodo bonis rectoribus mista sit, et regendi auctoritas et benignitas consulendi. Disciplina enim uel misericordia multum destituetur, si una sine altera teneatur. Sed circa subditos suos in esse rectoribus debet, et iusta consulens misericordia, et pia seuiens disciplina. Intueri namque libet inMoysi pectore misericordiam cum seueritate sociatam. uideamus amantem, pie et districte seuientem. Certe cum Isreliticus populus ante Dei oculos pene inueniabilem contraxisset offensam, ita ut eius rector audiret, Descende, peccauit populus tuus; ac si  ei diuina uox diceret, quia in tale peccatum lapsus est, iam meus non est. Atque subiungeret: Dimitte me, ut irascatur furor meus contra eos, et deleam eos, faciamque te in gentem magnam. Ille semel et iterum pro populo cui preerat, obicem se ad impetum Dei irascentis opponens ait: Aut dimitte eis hanc noxam, aut si non facis, dele me de libro tuo quem scripsisti. Pensemus quibus uisceribus eumdem populum amauit, pro cuius uita de libro uite deleri se petiit. Sed tamen iste qui tanto eius populi amore constringitur, contra eius culpas pensemus, quanto zelo rectitudinis accendatur. Mox etenim petitione prime culpe ueniam ne delerentur obtinuit: ad eumdem populum ueniens ait: Ponat uir gladium super femur  suum. Ite et redite de porta quisque ad portam per medium castrorum, et occidat unusquisque fratrem et amicum et proximum suum. Cecideruntque in die illa quasi uiginti tria millia hominum. Ecce qui uitam omnium etiam cum sua morte petiit, paucorum uitam gladio exstinxit. Intus arsit ignibus amoris, foris accensus est zelo seueritatis. Tanta fuit pietas, ut se pro illis coram Domino morti offerre non dubitaret; tanta seueritas, ut eos quos diuinitus ferire timuerat, ipse iudicii gladio feriret. Sic amauit eos quibus prefuit, ut pro eis nec sibi parceret; et tamen delinquentes sic persecutus est quos amauit, ut eos etiam Domino parcente prosterneret: utrobique legatus fortis, utrobique mediator mirabilis, causam populi apud Dominum precibus, causam Dei  a populo gladiis alienauit; intus amans diuine ire supplicando obstitit, foris seuiens culpam feriendo consumpsit, succurrens citius omnibus ostensa morte paucorum. Et idcirco omnipotens Deus famulum suum citius exaudiuit agentem pro populo, quia uidit quod super populum acturus esset ipse pro Deo. In regimine ergo populi utrumque Moyses miscuit, ut nec disciplina deesset misericordie, nec misericordia discipline.



CAPUT XuII. De eo quod Moyses Dominum iratum populo pro idololatria, precibus mitigauit, et de obiurgatione Aaron.

Rursumque ait Dominus ad Moysen: Cerno quod populus iste dure ceruicis sit, dimitte me, ut irascatur  furor meus contra eos, et deleam eos, faciamque te in gentem magnam; Moyses autem orabat Dominum Deum suum dicens: Cur, Domine, iracitur furor tuus contra populum tuum, quem eduxisti de terra Aegypti, in fortitudine magna, et in manu robusta? Ne, queso, dicant Aegyptii: Callide eduxit eos, ut interficeret in montibus, et deleret de terra, etc. . Omnes sancti qui ire Dei obuiant, ab ipso accipiunt, ut contra impetum percussionis eius opponantur, atque ut ita dixerim, cum ipso se erigunt contra ipsum, eosque uis diuina sibi opponit secum, quia in eo quod aduersum seuientis iram foris opponit, intus eos gratia irascentis fouet, et famulantes interius leuat, quos quasi aduersantes exterius tolerat. Portat ergo contra dictionem deprecantium quam  aspirat, et uelut nolenti imponitur, quod ab ipso ut fiat, imperatur. Moysi etenim dicit: Dimitte me, ut irascatur furor meus contra eos, faciamque te in gentem magnam. Quid est seruo dicere, Dimitte me, nisi deprecandi ausum prebere? ac si ei aperte diceretur: Pensa quantum apud me ualeas, et cognosce quia obtinere poteris quidquid pro populo exoras. Sed dum hec ita sint, minus legentis animum mouet, quid est quod econtra in beati Iob historia per eumdem sanctum uirum dicitur: Deus cuius resistere ire nemo potest?  Mirum ualde est, quod ire Dei nullus posse resistere dicitur, cum multos indignationi superne animaduersionis obuiasse eloquia diuina testantur. An non ire Dei idem Moyses restitit, qui pro cadente populo erectus, ipsum superne  percussionis impetum, mortis sue oblatione restrinxit dicens: Dimitte illis hanc noxam: alioquin dele me de libro quem scripsisti? An non ire Dei Aaron restitit, cum inter uiuentes ac mortuos, thuribulum sumpsit, atque animaduersionis ignem incensi fumo temperauit? An non Phinees ire Dei restitit, qui luxuriantes cum alienigenis in ipso coitu trucidans, zelum suum diuine indignationi obtulit, et furorem gladio placauit? An non Dauid ire Dei restitit, qui angelo ferienti se offerens, placationis gratiam et ante tempus propositum exegit? An non Elias ire Dei restitit, qui longo iam tempore terre aride, subductas de celo pluuias uerbo reuocauit? Quomodo igitur diuine ire nullum posse resistere  dicitur, cum multos sepe resistere exemplis existentibus demonstratur? Sed si subtiliter et beati Iob eloquia, et illorum facta pensamus, et uerum cognoscimus, quia diuine ire non resistitur, et uerum, quia multi sepe restiterunt. Namque plerique sanctorum ire Domini sicut uniuscuiusque superius ordo narratur edocuit, resistere probantur. Resisti autem ire Dei non potest, cuius eius indignatio sese ut ita dixerim, medullitus mouet. Que dum se mouet, hanc oppositio humana non retinet, nec se utiliter cuiuslibet deprecatio obiicit, cum semel Deus ab intimis irascendo disponit. Hinc est enim quod Moyses qui reatum totius plebis apud Dominum precibus tersit, dumque se obicem obtulit, diuine iracundie uim placauit, ad petram Oreb ueniens, pro  aque exhibitione diffidens, repromissionis terram ingredi Domino irascente non potuit. Hac de re sepe accedens affligitur, sepe desiderio se excitante turbatur, et disposite ultionis iracundiam repellere a semetipso non ualuit, qui hanc uolente Domino et a populo, amouit. Hinc Dauid quia prostrata plebe postmodum angeli gladium prece compescuit, prius plorans et eiulans nudis pedibus filium fugit, et quousque perpetrati facinoris ultionem ad plenum reciperet iram Dei nequaquam ualuit pro semetipso temperare. Hinc Elias, etsi ut homo parum aliquid quasi de diuina animaduersione sentiret, qui uerbo celos aperuit, ante indignationem mulieris territus per desertum fugit et pro semetipso infirmatus est in formidinem, qui furorem Dei placat aliis per interuentionem.  Ire igitur Dei resisti ualet, quando ipse qui iratus est, opitulatur, et resisti omnino non ualet, quando se ad ulciscendum excitat, et ipse precem que ei funditur, non acceptat. Placatus est Dominus ne faceret malum, quod locutus fuerat aduersus populum suum. Siue iuxta alia exemplaria, Et propitiatus est Dominus de malitia quam dixit facere populo suo. Malitiam hic penam intelligi uoluit, sicuti est estimata malitia exitus illorum. Secundum hanc dicitur, et bonum et malum a Deo, non secundum malitiam, que homines mali sunt. Malus enim Deus non est, sed malis ingerit mala quia iustum est. Et reuersus est Moyses de monte, portans duas tabulas testimonii manu Dei scriptas ex utraque parte, factas opere Dei. Cumque appropinquasset ad castra, uidit  uitulum et choros iratusque ualde, proiecit de manu tabulas et confregit eas ad radicem montis. Iratus quidem Moyses uidetur tabulas testimonii digito Dei scriptas, collisisse atque fregisse: magno tamen mysterio figurata est iteratio testamenti, quoniam uetus fuerat abolendum, et constituendum nouum. Arripiensque uitulum quem fecerant, combussit et contriuit usque ad puluerem, quem sparsit in aqua et dedit ex eo potum filiis Isrel. Sed quid sibi uelit iste uitulus, quem fecerunt filii Isrel in solitudine, uel quid significet quod Moyses ipsum uitulum igni combussit, minutatimque concidit, et in aquam aspergens potum populo dedit? Si enim tabulas quas digito Dei, hoc est operatione Spiritus sancti scriptas  acceperat, ideo fregit, quia indignos eos quibus eas legeret, iudicauit. Si denique ab eis ille uitulus penitus aboleretur, incendit et contriuit, et in aqua sparsit atque submersit, ut quid et potum de hoc populo dedit? Quem non excitet factum hoc ad querendam et intelligendam propheticam significationem? Occurrat ergo iam intentis mentibus, quia diaboli corpus significatur in uitulo, id est homines in omnibus gentibus quibus ad hec sacrilegia caput, hoc est auctor, diabolus: aureum propterea, quia uidentur idololatrie ritus, uelut a sapientibus instituti. De quibus ita Apostolus: Quoniam cognoscentes Deum, non sicut Deum glorificauerunt aut gratias egerunt, sed euanuerunt in cogitationibus, et obscuratum est insipiens cor eorum: dicentes enim se  esse sapientes, stulti facti sunt, et immutauerunt gloriam incorruptibilis Dei, in similitudinem imaginis corruptibilis hominis, et uolucrum, et quadrupedum et serpentium . Ex hac quoque sapientia iste uitulus aureus, qualia solebant Aegyptiorum etiam ipsi primates, tanquam docti homines adorare figmenta. Hoc ergo uitulo significatum est omne corpus, id est, omnis societas gentilium idololatrie deditorum: hanc sacrilegam societatem Dominus illo igne comburit, de quo in Euangelio dicit: Ignem ueni mittere in terram. Et quoniam non est qui se abscondat a calore eius, dum in eum credunt gentes, igne uirtutis eius, diabolica in eis forma soluitur. Totum deinde corpus illud comminuitur, id est, ab illa male conspirationis conflatione discissum, uerbo  ueritatis humiliatur, et comminutum, in aqua mittitur, ut eos Isrelite, id est, Euangelii predicatores, ex baptismo in sua membra, hoc est in Dominicum corpus transferant. Quorum Isrelitarum Petro de ipsis gentibus dictum est: Macta et manduca . Quare etiam non, Occide et bibe? Ita ille uitulus per ignem zeli, et aciem uerbi, et aquam baptismi ab eis potius quos absorbere conabatur, absorptus est. Dixitque ad Aaron: quod fecit tibi hic populus, ut induceres super eum peccatum maximum? Cui ille respondit: Ne indignetur Dominus meus. Tu enim nosti populum istum, quod pronus sit ad malum. Dixerunt mihi: Fac nobis deos qui precedant nos. Huic enim Moysi qui nos eduxit de terra Aegypti, nescimus quid acciderit. Quibus ego dixi: Quis  uestrum habet aurum? tulerunt et ederunt mihi, et proieci illud in ignem, egressusque est hic uitulus. Hic compendio locutus est, non dicens, quod ipse formauerit, ut exiret uitulus fusilis, an excusationis causa timendo mentitus est, tanquam ipse in ignem periturum aurum proiecerit, atque ipso non id agente, forma uituli exierit. Quod ideo non est credendum hoc eum animo dixisse, quia nec Moysen latere posset, quid esset in uiro, cum quo Deus loquebatur, et fratrem de mendacio non redarguit. uidens ergo Moyses populum quod esset nudatus . Notandum est, quemadmodum illud totum malum quod populus  fecit, ipsi Aaron tribuatur, quod eis consenserat ad faciendum quod male petiuerant. Magis enim dictum est, spoliauit, uel dissipauit eos Aaron, quoniam cessit eis, quam dissipauerunt se ipsi, qui tantum malum flagitauerunt.



CAPUT XuIII. De ultione facta in idololatras; deque eo quod Dominus iubet Moysi populum ducere in terram repromissionis, et de abnegato suo cum eius transitu.

Et stans in porta castrorum ait: Si quis est Domini iungantur mihi. Congregatique sunt ad eum filii Leui, quibus ait: Hec dicit Dominus Deus Isrel: Ponat uir gladium super femur suum. Ite et redite de porta usque ad portam per medium castrorum, et occidat  unusquisque fratrem et amicum et proximum suum. Feceruntque filii Leui iuxta sermonem Moysi, et reliqua. Cum Moyses dicit ad Dominum, Precor peccauit populus iste peccatum magnum, et fecerunt sibi deos aureos. Et nunc si quidem remittis illis peccatum illorum, remitte: sin autem, dele me de libro tuo, quem scripsisti. Securus quidem hoc dixit, ut a consequentibus ratiocinatio concludatur, id est, ut quia Deus Moysen non deleret de libro suo, populo peccatum illud remitteret. uerumtamen aduertendum est quantum malum in illo peccato perspexerit Moyses, quod tanta cede crediderit expiandum, qui eos sic diligebat, ut pro eis illa uerba Deo funderet. Merito queritur, cum superius populum nudasse uel dissipasse dictus sit Aaron, cum  in ipsum uindicta nulla processerit, neque cum Moyses interfici iussit omnem, qui Leuitis euntibus et ad portam redeuntibus occurrisset armatis, neque cum postea factum est quod Scriptura dicit: Et percussit Dominus populum propter facturam uituli quem fecit Aaron, maxime quia et hic hoc idem repetendo inculcatum est. Non enim dictum est: Et percussit Dominus populum propter facturam uituli, quem fecerunt, sed quem fecit Aaron: et tamen non est percussus Aaron. Quid etiam illud quod de sacerdotio eius ante peccatum eius Deus precipiebat, impletum est. Sed iussit et ipsum et filios ablui, et sic ordinati sunt in sacerdotium. Ita nouit ille cui parcat usque ad commutationem in melius et cui parcat ad tempus, quamuis eum prescierit in  melius non mutari; et cui non parcat, ut mutetur in melius, et cui non parcat, ita ut nec mutationem eius exspectet. Et totum hoc ad id redit, quod Apostolus dicit exclamans: Quam inscrutabilia sunt iudicia eius, inuestigabiles uie eius!  Nunc autem quid etiam prophetice significationis habuerit, requirendum est quod ex eis multos qui sibi absente ipso idolum fabricauerunt, sine ulla cuiusque necessitudinis distentione iussit interimi. Facile est ut inteltelligatur hominum illorum interemptione significari uitiorum talium necem, qualibus ad eamdem idololatriam defluxerunt. In talia quippe uitia seuire nos iubet Apostolus cum dicit: Mortificate membra uestra, que sunt super terram : fornicationem,  immunditiam, luxuriam, concupiscentiam malam et auaritiam, que est idolorum seruitus. Si quis, inquit, est Domini, ueniat et iungatur mihi. Ponat gladium super femur suum. Ite et redite de porta usque ad portam per medium castrorum, et occidat unusquisque fratrem, et amicum, et proximum suum. Gladium super femur ponere, est predicationis studium uoluptatibus carnis anteferre, ut cum sancta qui studet dicere, curet necesse est suggestiones edomare. De porta usque ad portam ire, est a uitio usque ad uitium per quod ad mentem culpa ingreditur increpando discurrere. Per medium uero castrorum transire est tanta equalitate intra Ecclesiam uiuere, ut qui delinquentium culpas redarguit, in nullis se debeat fauore declinare. Unde et recte  subiungitur: Occidat uir fratrem et amicum et proximum suum, fratrem scilicet, proximum et amicum interfecit, qui cum punienda inuenit, ab increpationis gladio, nec eis quos per cognationem diligit, parcet. Si ergo et ille Dei dicitur, qui ad ferienda uitia zelo diuini amoris excitatur, profecto esse se Dei deneget, qui quantum sufficit, increpare uitam carnalium recusat. Sed ipse numerus trium millium interfectorum triplicem formam indicat peccatorum. Omne enim peccatum, aut facto, aut uerbo, aut cogitatione committitur. Locutusque est Dominus ad Moysen, dicens: uade, ascende de loco isto, tu et populus tuus quem eduxisti de terra Aegypti, in terram quam iuraui Abraham, Isaac et Iacob, dicens, Semini tuo dabo eam . uade,  ascende hinc, tu et populus tuus quem eduxisti, alioquin dixisset, tu et populus meus, quem eduxisti de terra Aegypti. Sed illi quando idolum poposcerunt, ita locuti sunt: Moyses enim hic homo qui eduxit nos de terra Aegypti, nescimus quid factum sit ei. Liberationem suam in hominem constituendo defecerant. Hoc eis modo replicatur cum dicitur: Tu et populus tuus quem eduxisti de terra Aegypti. Quod illis est criminis, non Moysi. Non enim aliud uolebat nisi ut non in illo, sed in Domino spem ponerent, et Domini misericordia se in gratiarum actione crederent ab illa seruitute liberatos. Cuius tamen apud Dominum tanquam fidelissimi famuli, tantum erat meritum per illius gratiam, ut ei diceret Deus, Sine me, ut irascar contra eos; quod utrum iubentis sit cum ait:  Sine me, an quasi petentis, utrumque uideatur, absurdum. Nam et si iubeat Deus, inobedienter famulus non parebat, et Dominum hoc a seruo uelut pro beneficio petere, non decebat, cum presertim posset eos etiam illo nolente conterere. Ille itaque ibi sensus in promptu est, quod his uerbis significauit Deus plurimum apud se prodesse illi populo, quia sic ab illo uiro diligebantur, quem sic Dominus diligebat, ut eo modo admoneremur, ut cum merita nostra nos grauant ne diligamur a Deo, releuari nos apud eum illorum meritis posse quos diligit. Nam cum ab Omnipotente dicitur homini, Sine me, et conteram eos, quid aliud dicitur, quam contererem eos nisi diligerentur abs te. Ita ergo dictum  est, Sine me, ac si diceretur, Noli eos diligere, et conteram eos, quia ne id faciam dilectio tua in illos intercedit mihi. Obtemperandum autem esset Domino dicenti: Noli eos diligere, si hoc iubendo dixisset, et non potius admonendo et exprimendo, quid illum ab eo supplicio reuocaret. Nec tamen etiam illo intercedente, sine flagello discipline populum dereliquit. Nescio quo enim modo ut sic eos diligeret ipse Moyses, Deus illos occultius diligebat, qui manifeste terrebat, ubi dicit Dominus ad Moysen: uade, ascende hinc, tu et populus tuus quem eduxisti de terra Aegypti, in terram quam iuraui Abraham, Isaac et Iacob dicens: Semini uestro dabo eam. Continuo tanquam ad ipsum Moysen adhuc loquebatur occulta conuersione, quod Grece  apostrophe dicitur. Iam ad ipsum populum loquitur, dicens: Mittam angelum meum ante te, et eiiciet Chananeum, et Amorrheum, et Hetheum, et Phereseum, et Gergeseum, et Heueum, et Iebuseum; et introducet te in terram fluentem lac et mel. Non enim ascendam tecum, quia populus dura ceruice es, ut non deleam te in uia. Magna sacramenti et mira profunditas, tanquam maiorem misericordiam posset angelus habere quam Dominus, qui populo dure ceruicis parceret. Et tamen etiam per angelum suum se quodammodo ab eis absente, qui nusquam esse absens potest, implere se dicit quod patribus eorum iurauit. Tanquam et hic ostendens hoc se ideo facere, quia illis patribus iustis promisit, non quod isti digni non essent. Quid ergo significat,  nisi forte ideo se non esse cum eis qui dura ceruice sunt, quia non eum propitium et salubrem, nisi humilitas et pietas capit. Esse autem Deum cum dure ceruicis hominibus, nichil est aliud, quam uindicando adesse atque puniendo. Unde cum eo modo malis non adest, parcendo facit, quo pertinet illud quod dicitur: Auerte faciem tuam a peccatis meis : quia si non auertit, euertit. Sicut enim fluit cera a facie ignis, sic pereant peccatores a facie Dei. Audiens autem populus sermonem hunc pessimum, luxit, et nullus ex more indutus est cultu suo. Pessimum sermonem dicit audisse populum, hoc est, crudelissimum atque mestissimum. Quod enim maius alicui potest prestari beneficium, quam Dei gratiam habere presentem, ac conditorem suum  agnoscere sibi esse propitium? Aut quod maius est discrimen, quam auctoris sufferre iram? Nihil habet boni, qui creatoris sui carebit gratia atque presentia. Dixitque Dominus ad Moysen: Loquere filiis Isrel: Populus dure ceruicis es, semel ascendam in medio tui, et delebo te. Hoc est, quod ante dixit: In die ultionis uisitabo et hoc peccatum eorum: semel enim dicitur ascendere Dominus in medio perfidorum, ut deleat eos; quia certissime et sine ulla dubietate uenturus est iudicare uiuos ac mortuos: iustis dare premium, perennem gloriam, ac peccatoribus perpetuam penam. Iam nunc depone ornatum tuum, ut sciam quid faciam tibi. In Septuaginta quoque ita legitur, Deponite stolas gloriarum uestrarum,  et cultum, et ostendam que facturus sum tibi. Scire enim hic pro reuelare accipiendum est, sicut alibi ignorare pro non manifestare. Unde illud in Euangelio: De die autem illa et hora, nemo nouit, neque angeli celorum, neque Filius, nisi Pater solus.

Moyses quoque tollens tabernaculum, tetendit extra castra procul, uocauitque nomen eius, tabernaculum federis, et omnis populus qui habebat aliquam questionem, egrediebatur ad tabernaculum federis extra castra. Cumque egrediebatur Moyses ad tabernaculum, surgebat uniuersa plebs, et stabat unusquisque in ostio papilionis sui. Aspiciebantque tergum Moysi, donec ingrederetur tentorium. Ingresso autem illo tabernaculum federis, descendebat columna nubis, et stabat  ad ostium. Loquebaturque cum Moyse cernentibus uniuersis, quod columna nubis staret ad ostium tabernaculi, stabantque ipsi, et adorabant per fores tabernaculorum suorum. Hebreus populus de Aegyptia seruitute liberatus, cum loquente Deo columnam nubis cerneret, unusquisque in tabernaculi sui foribus stabat et adorabat. De quibus et dicitur: Cum egrederetur Moyses ad tabernaculum, surgebat uniuersa plebs, et stabat unusquisque in ostio papilionis sui. Quid est enim populum columnam nubis aspicere, et in tabernaculi sui foribus stare et adorare, nisi quod humana mens cum superiora illa atque celestia, utcunque in enigmate conspicit, iam claustra habitationis corporee per subleuatam cogitationem exigit, atque illum humiliter adorat? Cuius et si uidere  substantiam non ualet, iam tamen eius potentiam per illuminationem spiritus miratur. Et cum Moyses tabernaculum ingreditur, eius terga populus aspicit, et in papilionum suarum ostiis consistit, quia cum sanctus quisque predicator alta de Deo loquitur, superne habitationis iam utrumque tabernaculum ingreditur. Cuius predicationem infirmi quique et si uirtutem plene pensare non possunt, tamen uelut terga aspiciunt, quia postrema que preualent, per intellectum sequuntur. Sed in ipsis quoque minimis que capere sufficiunt, iam de suis papilionibus quasi exeunt atque in ostiis stant, quia et habitacula carnis relinquere, et ad illa eterne uite gaudia que audiunt, progredi conantur. Dixit autem Moyses ad Dominum: Precipis et educam populum istum, et  non indicas mihi, quem missurus es mecum, presertim cum dixeris: Noui te ex nomine, et inuenisti gratiam coram me. In aliquibus exemplaribus ita legitur: Scio te pre omnibus, et gratiam habes apud me, quod pene idem est. Quid est aliud dicere, Noui te ex nomine, nisi scio te pre omnibus, id est, specialiter te noui pre omnibus? Et nomen enim, species cuiusque notatur. [Si ergo inueni gratiam in conspectu tuo, ostende mihi temetipsum manifeste, ut uideam te, ut sim inueniens gratiam ante te, ut sciam quia populus tuus est gens hec.] Quod habet Grecus , hoc quidam Latini interpretati sunt manifeste, cum Scriptura non dixerit . Potuit ergo fortasse potius dici, Si inueni gratiam in  conspectu tuo, ostende mihi temetipsum scient, ut uideam te. Quibus uerbis satis ostendit Moyses, quod non ita uidebat Deum in illa tanta familiaritate conspectus, ut desiderabat uidere. Quod ille omnes uisiones Dei, que mortalium prebebantur affectibus, et ex quibus fiebat sonus, quod mortalis attingeretur auditus, sic exhibebantur sicut Deus uolebat specie qua uolebat, ut non eis ipsa ullo sensu corporis sentiretur diuina natura, que inuisibilis ubique tota est, et nullo continetur loco. Et quia in duobus preceptis, hoc est, dilectionis Dei et proximi, tota lex pendet, ideo Moyses in utroque suum desiderium demonstrabat, dilectionem, scilicet Dei, ubi ait: Si inueni gratiam in conspectu tuo, ostende mihi temetipsum manifeste, ut uideam te, ut sim inueniens  gratiam in conspectu tuo. In dilectione autem proximi, ubi ait, Et ut sciam, quia populus tuus est gens hec. Queritur quomodo Deus ad Moysen dixerit, Scio te pre omnibus: Nunquid Deus plus aliqua scit et aliqua minus? an secundum, quod dicitur quibusdam in Euangelio, Non noui uos. Secundum hanc enim scientiam qua Deus dicitur scire que illi placent, nescire que displicent. Non quia ignorat ea, sed quia non approbat. Sicut ars recte dicitur nescire uitia cum improbet uitia. Pre omnibus Deus Moysen sciebat, quia Deo pre omnibus Moyses placebat. Notandum est quod prius ipse Moyses dixerat Deo, Dixisti mihi, Scio te pre omnibus, quod illi Deus posteaquam hoc ipse dixit, legitur dixisse, ante autem non legitur. Ut intelligamus non  omnia esse scripta, que cum illo Deus locutus est. Sed diligentius requirendum est in prioribus Scripture partibus an uere ita sit.



CAPUT XIX. De eo quod Moyses uultus Dei contemplationem appetiuit, et Domini coram eo transitu.

Dixitque Dominus: Facies mea precedet te, et requiem dabo tibi. Et ait Moyses: Si non tu ipse precedis, non educas nos de loco isto. In quo enim scire poterimus ego et populus tuus, inuenisse nos gratiam in conspectu tuo, nisi ambulaueris nobiscum, ut glorificemur ab omnibus populis qui habitant super terram? Dixit autem Dominus ad Moysen: Et uerbum istud quod locutus es faciam. Inuenisti enim gratiam coram me, et teipsum noui ex nomine, qui ait: Ostende  mihi gloriam tuam, respondit: Ego ostendam omne bonum tibi, et uocabo in nomine Domini coram te. Et miserebor cui uoluero, et clemens ero, in quem mihi placuerit, rursumque ait: Non poteris uidere faciem meam. Non enim uidebit me homo et uiuet. Et iterum, Ecce, inquit, est locus apud me super petram. Cumque transibit gloria mea, ponam te in foramine petre, et protegam te dextera mea, donec transeam, tollamque manum meam, et uidebis posteriora mea, faciem autem meam uidere non poteris . Si autem Deus erat, cum quo facie ad faciem loquebatur, cur se petebat uidere quem uidebat? Sed hac melius petitione colligitur, quod eum sciebat per incircumscripte nature sue claritatem cernere, quem  iam ceperat per quasdam imagines uidere: ut sic superna essentia mentis eius oculis adesset, quatenus ei ad eternitatis uisionem in illa imago creata temporaliter interesset. Et uiderunt ergo patres Testamenti ueteris Dominum, et iuxta Ioannis uocem, Deum nemo uidit unquam. Et iuxta eiusdem uocem Domini, Nemo Deum uidit, et uixit: qui in hac mortali carne consistentibus, et uideri potuit per quasdam circumscriptas imagines, et uideri non potest per incircumscriptum lumen eternitatis. Sin uero quibusdam in hac adhuc corruptibili carne, sed inestimabili uirtute crescentibus, quodam contemplationis acumine eterna Dei claritas uideri, hoc quoque ab eiusdem uirtutis sententia non abhorret qua dicitur: Non enim uidebit me homo, et uiuet. Quoniam  quisquis sapientiam que Deus est uidit, huic funditus moritur ne iam eius amore teneatur. Nullus quippe eam uidit, qui adhuc carnaliter uiuit, quia nemo potest amplecti Deum simul et seculum. Qui enim Deum uidit eo ipso moritur, quo uel intentione cordis, uel affectu operis, ab huius uite dilectionibus tota mente separatur. Nemo ergo Deum uidit et uixit. Ac si aperte diceretur: Nullus unquam Deum spiritualiter uidit, et mundo carnaliter uiuit. Cum autem dixisset Moyses ad Dominum, Ostende mihi gloriam tuam, respondit ei Dominus: Transibit ante te gloria mea, et uocabor nomine Domini in conspectu tuo, et miserebor cui misericors ero, et misericordiam prestabo cui misericordiam prestitero. Cum paulo ante dixisset: Ipse antecedam te, siue secundum  aliam editionem, facies mea precedet te: et requiem tibi dabo. Quid Moyses sic uidetur accepisse: Antecedam te, tanquam non ei populo qui presens in itinere futurus esset; et ideo ait: Si non tu ipse simul ueneris nobiscum, ne me ducas hinc, etc. Deus autem neque ei hoc negauit dicens: Et hoc tibi uerbum quod dixisti faciam. Quomodo ergo cum dixisset ei Moyses, Ostende mihi gloriam tuam, rursus tanquam precessurus, et non cum eis simul futurus, uidetur dicere: Ego transibo ante te; siue transibit gloria mea ante te. Nisi quia hoc aliud est. Ille quippe intelligitur loqui et dicere: Transibo ante te, de quo dicit Euangelium. Cum uenisset hora, ut transiret iehsu de hoc mundo ad Patrem ; qui transitus etiam pascha interpretari perhibetur.  Hec itaque magna omnino prophetia est. Ipse enim ante omnes sanctos transit ad Patrem de hoc seculo, parare illis mansiones regni celorum, quas dabit eis in resurrectione mortuorum, quoniam transitus ante omnes primogenitus a mortuis factus est. Gratiam uero suam in eo ipso ualde commendat, cum dicit: Et uocabo nomine Domini in conspectu tuo. Tanquam in conspectu populi Isrel, cuius Moyses cum hec audiret, typum gerebat. In conspectu enim gentis ipsius ubique disperse, uocatur Dominus iehsu in omnibus gentibus. uocabo autem dixit, non uocabor: actiuum uerbum pro passiuo ponens, genere locutionis inusitato, in quo nimirum magnus sensus latet. Sic enim fortasse significare  uoluit seipsum hoc facere, id est, gratia sua fieri, ut uocaretur Dominus in omnibus gentibus. Quod uero addidit, et miserebor cui misertus ero, et misericordiam prestabo cui misericordiam prestitero, ibi plane expressius ostendit uocationem qua nos uocauit in suum regnum et gloriam non pro meritis nostris, sed pro misericordia sua. Quoniam enim se gentes introducturum pollicebatur dicens: uocabo in nomine Domini in conspectu tuo, commendauit hoc se misericorditer facere. Sicut Apostolus dicit: Dico enim Christum ministrum fuisse circumcisionis propter ueritatem Dei ad confirmandas promissiones patrum. Gentes autem super misericordia glorificare Deum . Hoc ergo predictum est: Miserebor cui misertus ero, et misericordiam prestabo cui  misericordiam prestitero. Quibus uerbis prohibuit hominem, uelut de propriarum uirtutum meritis gloriari; ut qui gloriatur, in Domino glorietur. Non enim ait: Miserebor talibus uel talibus, sed cui misericors fuero; ut neminem precedentibus bonis operibus suis, misericordiam tante uocationis meruisse sancte, demonstret. Etenim Christus pro impiis mortuus est. Sed utrum hoc idem repetere uoluerit cum addidit: Misericordiam prestabo cui misericordiam prestitero, uel sicut alii interpretati sunt, cui misericors fuero, an aliquid intersit, nescio. Quod enim Greca lingua duobus uerbis dictum est, et , quod unum atque idem uidetur significare non potuit Latinus diuersis uerbis dicere, sed diuersis modis eamdem misericordiam  repetiuit. Si autem diceretur, Miserebor cui misereor, et misereor cui misertus ero, aut miserebor cui misertus ero, non satis commode dici uideretur; et tamen fortius ille ipse, ibi sensus est, quod autem ipsius misericordie sue firmitatem Deus ista repetitione monstrauit, sicut amen, amen, sic fiat, fiat: sic repetitio somni Pharaonis, pluraque similia, aut in utrisque populis, id est, gentibus et Hebreis, hoc modo Deus pronuntiauit misericordiam se esse facturum, quia Apostolus ita dicit: Sicut enim uos aliquando non credidistis Deo, nunc autem misericordiam consecuti estis illorum incredulitate, sic et ipsi nunc non crediderunt in uestra misericordia, ut ipsi misericordiam consequantur . Conclusit  enim Deus omnes in incredulitate, ut omnium misereatur.

Deinde post hanc sue misericordie commendationem, respondet ad illud, quod ei dictum fuerat, Ostende mihi gloriam tuam, uel quia supra petiuerat dicens: Ostende mihi temetipsum manifeste, ut uideam te. Non poteris, inquit, uidere faciem meam. Non enim uidebit homo faciem meam et uiuet. Ostendens huic uite que agitur in sensibus mortalibus corruptibilis carnis, Deum sicuti est, apparere non posse, id est, sicut uideri in illa uita potest, ubi ut uiuatur, huic uite moriendum est. Item interposito articulo dicente Scriptura. Et ait Dominus, sequitur et loquitur. Ecce locus penes me. Quis enim locus non penes Deum est, qui nusquam est absens? Sed  Ecclesiam significat dicendo, Ecce locus penes me tanquam templum suum commendans. Et stabis, inquit, super petram, quia super hanc petram, ait Dominus, edificabo Ecclesiam meam . Statim ut transiet gloria mea, stabis super petram. Quia post transitum Christi, id est, post passionem et resurrectionem Christi, stetit populus fidelis super petram. Et ponam te, inquit, in cauerna petre. Et munimen firmissimum significat. Alii autem interpretati sunt, in specula petre. Sed Grecus habet : hoc enim foramen uel cauernam interpretamur. Et tegam manu mea super te donec transeam, et auferam manum meam, et tunc uidebis posteriora mea, facies autem mea non uidebitur tibi. Cum iam dixisset, stabis super petram statim ut transiet gloria mea, ubi intelligitur  post transitum suum promisisse super petram stabilitatem, quomodo accipiendum est quod ait, Ponam te in cauerna petre et tegam manu mea super te, donec transeam et auferam manum, et tunc uidebis posteriora mea. Quasi iam illo in petra constituto, tegat manu sua super eum, et deinde transeat, cum esse in petra non possit, nisi post eius transitum. Sed recapitulatio intelligenda est rei pretermisse quali solet uti Scriptura in multis locis. Postea quippe dixit, quod ordine temporis prius est: qui ordo ita se habet. Tegam manu mea super te, donec transeam, et tunc uidebis posteriora mea, nam facies mea non uidebitur tibi, et stabis super petram statim ut transiet gloria mea, et ponam te in cauerna petre. Hoc enim factum est in eis, quos  tunc significabat persona Moysi, id est, Isrelitis, qui in Dominum Iesum sicut Actus apostolorum indicant, postea crediderunt, id est, statim ut transiet eius gloria. Nam postea quam resurrexit a mortuis et ascendit in celum, misso desuper Spiritu sancto, cum linguis omnium gentium apostoli loquerentur, compuncti sunt corde multi ex eis qui crucifixerant Christum, quem si cognouissent nunquam Dominum glorie crucifixissent. Cecitas ex parte in Isrel facta est , sicut dictum fuerat: Tegam manu mea super te donec transeam. Unde Psalmista ait: Quoniam die ac nocte grauata est super me manus tua . Diem appellans quando Christo diuina miracula faciebat, noctem, quando sicut homo moriebatur  et illi titubauerunt, qui in die crediderant. Hoc est ergo, Cum transiero, tunc uidebis posteriora mea. Cum transiero de hoc mundo ad Patrem, posterius in me credituri sunt, quorum typum geris.

Tunc enim compuncti corde dixerunt: Quid faciemus?  Et iussi sunt ab apostolis agere penitentiam, et baptizari in nomine Iesu Christi, ut dimitterentur illis peccata eorum. Quod in psalmo illo sequitur, cum dictum esset, die ac nocte grauata est super me manus tua, id est, ut cognoscerem. Si enim cognouissent, nunquam Dominum glorie crucifixissent. Sequitur et iungit: Conuersus sum in erumna, dum confringeretur spina, id est, cum essem corde compunctus. Deinde addidit: Peccatum  meum cognoui, et facinus meum non operui. Posteaquam uiderunt quanto scelere Christum crucifixerunt, et qui receperunt consilium, ut agerent penitentiam, et in baptismo remissionem acciperent peccatorum. Dixi, inquit, pronuntiabo aduersum me delictum meum Domino: et tu remisisti impietatem cordis mei. Hanc autem prophetiam potius fuisse, quam locutus est Dominus ad Moysen, satis res ista indicat, quando quidem de petra uel cauerna eius et de manus eius superpositione, de uisione posteriorum eius, nichil postea uisibili opere subsecutum legitur. Mox enim adiungit, interposito articulo Scriptura, Et dixit Dominus ad Moysen, cum ipse Dominus utique etiam illa que supradicta sunt, loqueretur, atque inde contexit quid deinceps Dominus  dicat.



CAPUT XX. De eo quod Moyses tabulas legis secundo a Deo impetrauit, et de mandatis ad populum datis.

Excide tibi duas tabulas lapideas, sicut et primas, et scribam super eas uerba que habuerunt tabule quas fregisti. Esto paratus mane, ut ascendas statim in montem Sinai stabisque mecum super uerticem montis. Nullus ascendat tecum, nec uideatur quispiam per totum montem. Oues quoque et boues non pascantur e contra . Iubet Dominus Moysi, ut sit paratus mane statim ascendere in montem Sinai, quatenus stet cum Domino super uerticem montis, spiritualiter innuens his qui populo Dei presunt,  ut preparent corda sua ad accipiendam diuinam sapientiam. Mane ergo paratus est ascendere, qui discussis tenebris uitiorum atque carnalium desideriorum, mentem suam eleuat ad intuenda celestia, quatenus in fide catholica firmiter consistens, diuine contemplationis particeps existat. Oues quoque et boues prohibet, ut e contra non pascantur, quia simplices quique atque terrenis operibus incubantes, ad spiritualium ac diuinorum mysteriorum meditationem non sufficiunt. Excidit ergo duas tabulas lapideas quales ante fuerunt, et de nocte consurgens, ascendit in montem Sinai, sicut ei preceperat Dominus, portans secum tabulas. Cumque descendisset Dominus per nubem stetit Moyses cum eo inuocans nomen Domini.  Quid est Dominum descendere per nubem, nisi in uelamento mysteriorum se inuestigandum prebere. Unde Propheta dicit: Posuit tenebras latibulum suum . Et in Iob: Nubes, ait, latibulum eius . Ut secundum Apostolum, Nunc uideamus per speculum in enigmate . Tunc autem, id est, tempore uniuersalis iudicii, quando fuerimus translati de morte ad uitam, de corruptione ad incorruptionem, reuelata facie gloriam Domini contemplabimur. Interim ergo donec illucescat dies, et inclinentur umbre, iuxta exemplum Moysi, simus cum eo, et inuocemus nomen Domini: intentius deprecantes, quatenus per gratiam suam et secundum multitudinem misericordie sue, ad ea que intelligenda illuminare, ad ea  que agenda sunt, nos adiuuare dignetur. Quo transeunte coram eo, ait: Dominator Domine Deus, misericors et clemens, patiens et multe miserationis ac uerus, qui custodis misericordiam in millia, qui aufers iniquitatem et scelera atque peccata, nullusque apud te per se innocens est. Nullus, ait, apud te per se innocens est. Quomodo apud Deum quis per se innocens esse poterit, cum Scriptura dicat: Non est homo super terram qui faciat bonum et non peccet . Et alibi: Astra, inquit, non sunt munda in conspectu eius, et in angelis suis reperit prauitatem . Ac inde necessario unusquisque ab illo reposcat mundari, qui solus est sine macula, solusque habet immortalitatem, et lucem habitat inaccessibilem. Cui psalmus dicit: Amplius laua me ab iniustitia  mea, et a delicto meo munda me. Ecce enim in iniquitatibus conceptus sum, et in delictis peperit me mater mea . Et in libro Iob: Quis potest, inquit, mundum facere de immundo conceptum semine, nonne tu qui solus es? , Sequitur, Qui reddis iniquitatem patrum in filiis ac nepotibus in tertiam et quartam progeniem. Cum per prophetam Dominus alibi dicat: Filius non portabit iniquitatem patris, neque pater iniquitatem filii: iustitia iusti super eum erit, et impietas impii erit super eum, etc. , quid est quod nunc per Moysen Domino dicitur, Qui reddis iniquitatem patrum filiis ac nepotibus? Sed in utraque hac sententia dum dissimilis sensus inuenitur, auditoris animus ut discretionis uiam subtiliter requirat instruitur. Peccatum  quippe originale a parentibus trahitur et nisi per gratiam baptismatis soluatur, etiam parentum peccata portamus, qui unum adhuc uidelicet cum illis sumus. Redditur ergo iniquitas patrum in filiis, dum pro culpa parentis ex originali peccato anima polluitur prolis. Et rursum, Non redditur parentum iniquitas in filiis, quia cum ab originali culpa per baptismum liberamur, non iam parentum culpas, sed quas ipsi committimus, habemus. Quod tunc intelligi etiam aliter potest, quia quisquis praui parentis iniquitatem imitatur, etiam ex eis delicto constringitur. Quisquis autem parentis iniquitatem non imitatur, nequaquam delicto illius grauatur. Unde fit ut iniquus filius iniqui patris non solum sua que addidit, sed etiam patris peccatum persoluat: cum  uiis patris, quibus iratum Dominum non ignorat, etiam suam adhuc malitiam adiungere non formidat. Et iustum est, ut qui sub stricto iudice uias parentis iniqui non timet imitari, cogantur in uita presenti, etiam culpas parentis iniqui persoluere. Unde et illic dictum est: Anima patris mea est, anima filii mea est. Anima que peccauerit, ipsa morietur. Quia in carne nonnunquam filii, etiam ex patris peccato perimuntur, delicto autem originalis peccati, ex parentum nequitia, anima non tenetur. Quid enim est quod paruuli filii plerumque a demonibus arripiuntur, nisi quia caro filii ex patris pena multatur? In semetipso enim percutitur pater iniquus et percussionis uim sentire contemnit. Plerumque percutitur in filiis ut acrius  uratur, et dolor patris in carnem filiorum redditur, quatenus filiorum penis, mens patris iniqua puniatur. Cum uero non paruuli, sed iam prouectiores filii ex parentum culpa feriuntur, quid aliud aperte datur intelligi, nisi quod illorum etiam penas luunt, quorum facta secuti sunt? Unde recte dicitur, Usque ad tertiam et quartam progeniem. Qui enim usque ad tertiam et quartam progeniem, eam quam imitantur filii parentum uitam possunt uidere, usque ad eos ultio extenditur qui uiderunt quia male sequerentur.

Festinusque Moyses curuatus est pronus in terram, et adorans ait: Si inueni gratiam in conspectu tuo, Domine, obsecro ut gradiaris nobiscum , et auferas iniquitates nostras atque  peccata, nosque possideas. Respondit Dominus: Ego inibo pactum, uidentibus cunctis signa faciam, que nunquam sunt uisa super terram, nec in ullis gentibus, ut cernat populus in cuius es medio, opus Domini terribile, quod facturus sum. Quid est quod Moysi deprecanti pro salute populi sibi commissi, quatenus Dominus gratiam suam illis concederet, eorumque peccata atque delicta auferret. Respondit Dominus, Ego inibo pactum, uidentibus cunctis signa faciam, que non sunt uisa super terram, etc. Que sunt illa signa, que nunquam sunt uisa super terram? An forte signa illa ad Nouum Testamentum pertinent, incarnationis uidelicet, passionis ac resurrectionis Domini? De quibus signis ad perfidum regem, qui noluit iussus a Domino petere, Isaias propheta ait,  Audite ergo domus Dauid: Nunquid parum est uos molestos esse hominibus, quia molesti estis ei Deo meo? Propterea ipse Dominus dabit uobis signum. Ecce uirgo concipiet et pariet filium, et uocabis nomen eius Emmanuel. Butyrum et mel comedet, ut sciat reprobare malum, et eligere bonum . Tunc ergo uere cum populo Dei initum est pactum, quando per Christi aduentum in mundo predicatum est Euangelium. Obserua cuncta que hodie mandaui tibi. Ego ipse eiiciam ante faciem tuam Amorrheum, et Chananeum, et Hetheum, Phereseum quoque et Heueum, et Iebuseum. Quid est quod dicitur ad Moysen, Obserua cuncta que hodie mandaui tibi. Nunquid de populo dicere uoluit, cuius ipse doctor fuit? sed non ipse introduxit populum in eam  terram, ubi perhibet poni testamentum siue pactum cum eis, qui in illa habitabant. Caue ne unquam cum habitatoribus terre illius, iungas amicitias; que tibi sint in ruinam, sed aras eorum destrue, confringe statuas, lucosque suceide. Noli adorare Deum alienum: Dominus, zelotes nomen eius, Deus est emulator. Ne ineas pactum cum hominibus illarum regionum: ne cum fornicati fuerint cum diis suis, et adorauerint simulacra sua, uocet te quispiam ut comedas de immolatis. Nec uxorem de filiabus eorum accipies filiis tuis, ne postquam ipse fuerint fornicate, faciant et filios tuos in deos suos. Deos conflatiles non facies tibi. Cum preciperet Deus loquens ad Moysen, ut data terra in potestate, omnis  idololatria euerteretur, nec adorarentur dii alieni, ait: Dominus enim Deus zelans nomen, Deus zelator est, id est, ipsum nomen quod Dominus Deus dicitur, zelans est, quia Deus zelator est, quod non humane perturbationis uitio facit Deus, semper atque omni modo incommutabilis atque tranquillus; sed hoc uerbum indicat, non impune plebem suam per alienos Deos fornicaturam. Ductum est enim uerbum tropo metaphora a zelo maritali, qui castitatem custodit uxoris, qui nobis prodest, non Deo. Quis enim tale genere fornicationis Deo nocuerit, sed sibi plurimum ut pereat:  quia Deus prohibet terrore grauissimo, zelantem se appellans: cui dicitur in psalmo: Perdidisti omnem qui fornicatur abs te. Mihi autem adherere Deo bonum est  . Dehinc Scriptura eadem repetit, que in prioribus commendauit, hoc est, de tribus festiuitatibus precipuis, et de primogenitorum oblatione, et de primitiis frugum, queque in anterioribus iuxta sensum Patrum exposita sunt, non necessario credimus hic denuo iterari. Et erat ibi Moyses in conspectu Domini quadraginta diebus et quadraginta noctibus, panem non manducauit, et aquam non bibit, etc. Que et ante dixerat, quando tabulas accepit quas fregit. Hoc etiam modo repetit, non recapitulando quod factum est, sed iterum quod factum est commendans.  Repetitio quippe legis iam quid significet diximus, hoc est, tabule imaginem demonstrabant prisce legis, non post longo interuallo populi peccato cessantis. Alie uero ad instar  priorum iteratim incise, Noui Testamenti habuere figuram: iste non franguntur, ut ostenderentur Noui Testamenti eloquia permansura. Unde et merito X uerbis legenda significatur, ut per eumdem numerum figura crucis exprimeretur. Huius enim forma in decas X littera est. Nam X recto uno apice a summo in imum ducitur, sursum alio non dispari tramite per transuersa brachiorum componitur. Unde et ipse ait: Non ueni legem soluere, sed adimplere ; utique per passionem crucis, cuius imago fuit in tabulis. Quod autem ait: Panem non manducauit, et aquam non bibit, intelligitur ieiunauit, a parte totum, id est, nomine panis omnem cibum, et nomine aque omnem potum, significante Scriptura. Quid autem sibi uelit, quod Moyses quadraginta  diebus ieiunauerit, cuius actionis quedam figura est in huius numeri consideratione: quadragenario enim numero et Moyses et Elias, et ipse Dominus ieiunauerunt; precipitur enim nobis ex lege et prophetis, et in ipso Euangelio, quod testimonium habet a lege et prophetis. Unde etiam in monte inter utramque personam medius Saluator effulsit, ut ab omnibus mundi illecebris auiditatem nostram tanquam ieiunio temperantie refrenemus, quandiu perfectio decalogi legis per quatuor eiusdem mundi partes, id est, toto orbe predicatur, ut decem quater ducta, quadragenarium numerum signent. Et scripsi in tabulis uerba Testamenti decem; de Moyse dictum est, quod ipse scripserit. Cui etiam Deus paulo ante  dixerat: Scribe tibi uerba hec. Cum uero primum legem accepit, cuius tabulas abiecit et fregit, nec ipse excidisse dictus est tabulas lapideas, et modo dictum est: Excide tibi duas tabulas lapideas; nec ei dictum est ut scriberet, sicut ei modo dicitur, nec eas ipse scripsisse narratur, sicut modo narrat Scriptura et dicit: Scripsit in tabulis Testamenti decem uerba, sed tunc dictum est: Et dedit Moysi statim ut cessauit loqui ad eum in monte Sina, duas tabulas Testimonii, tabulas lapideas scriptas digito Dei. Deinde paulo post: Conuersus, inquit, Moyses descendit de monte, et due tabule lapidee scripte utraque parte, hinc atque hinc erant scripte, et tabule opus Dei erant. Et scriptura Dei est sculpta in tabulis. Proinde magna oritur questio, quomodo ille tabule,  quas erat Moyses Deo utique presciente facturus, non hominis opus dicantur esse, sed Dei; nec ab homine scripte, sed scriptura Dei, digito Dei: posteriores uero tabule tandiu mansure, et in tabernaculo ac templo Dei future, iubente quidem Deo, tamen ab homine excise sint, ab homine scripte. An forte in illis prioribus gratia Dei significabatur? Non hominis opus, quo gratia indigni facti sunt reuertentes corde in Aegyptum, et facientes idolum, unde illo beneficio priuati sunt, et propterea Moyses tabu las fregit. Istis uero tabulis posterioribus significati sunt, qui de suis operibus gloriantur. Unde dicit Apostolus: Ignorantes Dei iustitiam, et suam uolentes constituere, iustitie Dei non sunt subiecti : et ideo tabule humano opere conscripte date  sunt, que cum ipsis manerent, ad eos significandos de suis operibus gloriaturos, non de digito Dei, hoc est de Spiritu Dei.

Certe ergo repetitio legis Nouum Testamentum significat: illud autem uetus significabat. Unde confractum et abolitum est, maxime quoniam cum secundo lex datur, nullo terrore datur, sicut illa in tanto strepitu ignium, nubium et tubarum. Unde tremefactus populus dixit: Non loquatur Deus ad nos, ne moriamur. Unde significatur timor in ueteri Testamento, in Nouo dilectio. Quomodo igitur hec soluitur questio, quare ille opus Dei, iste opus hominis? et ille conscripte digito Dei, iste scripte ab homine? An forte ideo magis illis prioribus uetus significatum est Testamentum, quod Deus sibi precepit,  sed homo non fecit? Lex enim posita est in ueteri Testamento, que conuinceret transgressores, que subintrauit ut abundaret delictum. Non enim implebatur timore, que non impletur nisi caritate. Et ideo dicitur opus Dei, quia Deus legem constituit. Deus conscripsit nullum opus hominis: qui homo Deo non obtemperauit, et eum potius reum lex fecit. In secundis autem tabulis homo per adiutorium Dei tabulas fecit atque conscripsit, quia Noui Testamenti caritas legem facit. Unde dicit Dominus: Non ueni legem soluere, sed adimplere. Dicit autem Apostolus: Plenitudo legis caritas, et fides que per dilectionem operatur . Factum est itaque homini facile in Nouo Testamento, quod in ueteri difficile fuit,  habenti fidem, que per dilectionem operatur, atque illo digito Dei, hoc est, Spiritu Dei intus eam in corde scribente, non foris in lapide. Unde dicit Apostolus: Non in tabulis lapideis, sed in tabulis cordis carnalibus, quoniam caritas Dei , qua ueraciter impletur preceptum, diffusa est in cordibus nostris per Spiritum sanctum, qui datus est nobis.

Hec est ergo prima data lex, ubi significatur uetus Testamentum, que est opus tantummodo Dei, et conscriptio digiti Dei, que Apostolus dicit: Itaque lex quidem sancta, et mandatum sanctum, et iustum, et bonum. Lex ergo sancta et bona Dei opus est, ubi homo nichil agit, quia non obtemperat, sed reatu potius premitur, lege minante atque damnante. Peccatum enim, inquit, ut appareat peccatum: per bonum  mihi operatum est mortem. Beatus autem homo est, cum hoc mandatum sanctum et iustum, et bonum est etiam opus eius, sed per gratiam Dei.



CAPUT XXI. De descensione Moysi de monte, cuius faciem cornutam sine uelamine filii Isrel uidere non poterant, qui eis exposuit uerbum Domini; et de sabbati custodia.

Cumque escenderet Moyses de Monte Sinai, tenebat duas tabulas testimonii, et ignorabat quod cornuta esset facies sua ex consortio sermonis Dei. uidentes autem Aaron et filii eius cornutam Moysi faciem, timuerunt prope accedere, uocatique ab eo reuersi sunt, tam Aaron quam principes synagoge. Et postquam locutus est, uenerunt ad eum etiam omnes filii Isrel,  quibus precepit cuncta que audierat a Domino in monte Sinai. Impletisque sermonibus posuit uelamen super faciem suam: qui ingressus est ad Dominum, et loquens cum eo, auferebat donec exiret, et tunc loquebatur ad filios Isrel omnia que sibi fuerant imperata. Qui uidebant faciem egredientis Moysi esse cornutam, sed operiebat rursus ille faciem suam, quando loquebatur ad eos .

Quod uero descendente denuo Moyse cum tabulis, facies eius glorificata uidetur, sed tamen uelamine tegitur, hoc significabat ut ostenderet eamdem legem mystico esse uelamine coopertam tectamque infidelibus et occultam. Sermo quippe legis habet scientie gloriam, sed secretam. Habet et cornua  duorum testamentorum, quibus contra dogmata falsitatis incedit armata. Cum autem Moyses legitur, uelamen est positum super cor eorum, et manifeste dum legis et prophetarum scripta per nimiam stoliditatem cordis carnaliter accipiunt infideles, illis tota facies Moysi quodam uelamine tegitur, ita ut non possint loquentis legis gloriam sustinere. Sed si conuersi fuerint ad Deum, auferetur uelamen. Occidens littera morietur, uiuificans spiritus suscitabitur, Dominus enim spiritus est, et lex spiritualis est. Unde et Dauid orabat in psalmo: Reuela oculos meos, et considerabo mirabilia de lege tua .

Igitur congregata omni turba filiorum Isrel dixit ad eos: Hec sunt que iussit Dominus fieri . Hec, inquit, uerba que dixit Dominus fieri, uel iuxta aliam editionem, que dixit Dominus facere ea, ambigue positum est, utrum facere ea ipse Dominus an illi. Sed utique manifestum est quod illius sint: quippe illa, que fierent. Sed forte ideo sic positum est, ut ex utroque accipiatur, quia Dominus facit, cum facientes adiuuat secundum illud Apostoli: In timore et tremore uestram ipsorum salutem operamini . Dominus enim est qui operatur in nobis, et uelle, et operari, pro bona uoluntate. Sex diebus facietis opus: septimus dies erit uobis sanctus, sabbatum et requies Domini. Posteaquam descendit Moyses de monte, opera commendantur tabernaculi construenda et uestis sacerdotalis. De quibus faciendis antequam aliquid preciperet, locutus est ad populum de sabbati  obseruatione. Ubi non immerito mouet, cum decem uerba legis acceperit in tabulis lapideis iterum, quas ipse excidit, ipse conscripsit, quare de solo sabbato posteaquam descendit, populum admonuit? Si enim propterea decem precepta legis, superfluum fuit ut populus iterum audiret, cur non fuit superfluum, ut de sabbato denuo audiret? Cur et hoc in eisdem preceptis X legatur? An et hoc simile est uelamento, quo faciem obtexit, quia splendorem uultus eius filii Isrel non poterant intueri? Nam ex X preceptis hoc solum populo precepit, quod figurate ibi dictum est. Alia quippe IX sancta precepta etiam, in Nouo Testamento obseruanda, minime dubitamus. Illud autem unum de sabbato usque adeo figurata diei septimi obseruatione apud Isrelitas uelatum fuit, et  in mysterio preceptum, et quodam sacramento figurabatur, ut hodie a nobis non obseruetur. Sed solum que significabat intueamur. In illa autem requie ubi opera seruilia iubentur cessare, magna est altitudo gratie Dei. Tunc enim fiunt cum requie opera bona, cum fides per dilectionem operatur. Timor autem tormentum habet, et in tormento que requies? Unde timor non est in caritate. Charitas diffusa est in cordibus nostris per Spiritum sanctum, qui datus est nobis . Ideo sabbatum requies sancta Domini, Dei scilicet gratie tribuenda non nobis uelut ex nobis. Alioquin nostra opera sic erunt, ut sint humana, aut peccata: aut cum timore, non cum dilectione. Et ideo seruilia sine requie. Plenitudo autem sabbati erit in requie sempiterna. Non enim  frustra institutum est et sabbatum sabbatorum superius. Quando prius locutus est Deus de tabernaculo ungendo, dixit eadem unctione sanctificari illa omnia, et fieri Sancta sanctorum. Altare autem holocaustomatum, eadem unctione sanctificatum, dixerat fieri Sanctum sancti. Et hoc interesse uidebatur, qui nichil eorum dixisset Sanctum sanctorum, nisi quod tantum uelo separabatur a sancto, id est, ubi erat arca testamenti et altare incensi. Nunc autem cum eadem repeteret, dixit de tabernaculo uncto, et his que in illo essent, que ea unctione sanctificarentur et fierent sancta. Illud autem altare holocaustomatum, de quo prius dixerat, quod fieret Sanctum sancti, eadem unctione nunc dixit fieri Sanctum  sanctorum. Unde datur intelligi tantumdem ualere, quod dictum fuerat, Sanctum sancti, quantum ualet quod dictum est, Sancti sanctorum. Ac per hoc illa omnia uncta, id est, totum tabernaculum et quecunque in eo essent, que prius appellauerat Sancta sanctorum, tantumdem ualere quod nunc ait, sancta. Nec unumquodque eorum dicit tantummodo post istam unctionem Sanctum sancti, uerum etiam Sanctum sanctorum, sicut altare holocaustomatum, ut iam nichil intersit, quantum ad hanc appellationem attinet, inter illa que interius intra uelum fuerant, id est ubi erat arca testimonii, et cetera foris, nisi quod illa interius ita dicebantur Sancta sanctorum, Sanctum sanctorum, ut etiam ante unctionem sic appellarentur. Cetera uero unctione  sanctificata sunt, ut hoc nomen acciperent, quod otio discutiendum est, quid ista significarent. Qui fecerit opus in eo, occidetur. Non succendetis ignem in omnibus habitaculis uestris, per diem sabbati. Opera necessaria peccatorum prohibet facere, nec non et ignem cupiditatis atque furoris, tam in corporibus humanis, quam etiam in conuenticulis uniuersis, uetat incendere. Magisque persuadet in sabbato spirituali officio, et contemplationi uacare diuine, quia sicut salubre est omnibus caritatis flamma semper feruere, ita et cunctis noxium est cupiditatis igne inexplebiliter estuare.



CAPUT XXII. De eo quod Moyses ex sermone Domini precepit populo, ut prepararent primitias et animo uoluntario  eas Domino offerrent, ad constructionem tabernaculi.

Et ait Moyses ad omnem cateruam filiorum Isrel: Iste est sermo quem precepit Dominus dicens: Separate apud uos primitias Domino. Omnis uoluntarius et prompto animo offerat eas Domino: aurum et argentum et es: hyacinthum et purpuram, et coccum bis tinctum, et byssum: pilos caprarum, et pelles arietum rubricatas et hyacinthinas. Ligna sethim, et oleum ad luminaria concinnanda: ut conficiatur unguentum et thymiama suauissimum. Lapides onychinos, et gemmas ad ornatum superhumeralis et rationalis . In notitiam tantum Moyses protulit, que Dominus opera fieri preceperit, tabernaculum scilicet cum omnibus que in eo essent, et  ueste sacerdotali. Commemorauit autem quosdam quibus dixit Spiritum diuinitus datum, quod illa efficere possent, et tamen multi intelliguntur sponte ad eadem opera uenisse, quibus neque imperatum est, nec eorum nomina commemorata sunt a Domino dicta Moysi. Non ergo illi soli hoc munus diuinum habuerunt, qui nominatim commemorantur, sed fortasse precipue atque excellentius. Laudandus est autem in his omnibus non attractus ad opus seruiliter animus, sed liberaliter sponte deuotus. Quisquis uestrum est sapiens, ueniat et faciat quod Dominus imperauit. Notandum quod illi, qui sapientes appellantur effectores operum sancti, etiam moribus tales erant, ut cum ipsi susciperent omnia,  que populus offerebat existimans necessaria; ex quibus illa omnia complerentur, uiderunt plus offerri quam erat necesse, et dixerunt Moysi. Atque ille per preconem ultra populum offerre, prohibuit. Poterant autem si uellent multa offerre, sed modestia prohibuit, uel regio terruit. Tabernaculum scilicet et tectum eius atque operimentum et cetera. Offeruntur autem uno studio, et tamen diuersa donaria ad constructionem tabernaculi, iuxta quod scriptum est: Aurum, argentum, es, lapides pretiosos. Tunc preterea byssum, coccum, hyacinthum et purpuram, pelles etiam arietum rubricatas et pelles hyacinthinas, sed et ligna imputribilia, pilos quoque caprarum ad constructionem tabernaculi, sed et quidquid in cultum et ad uestes sanctas necessarium  erat, uiri cum mulieribus prebuerunt. Armillas et inaures, et annulos et dextralia. Omne uas aureum in donaria Domini separatum est. Si quis habuit hyacinthum, purpuram, coccum bis tinctum, byssum et pilos caprarum. Figuram itaque prioris tabernaculi Ecclesieque, superius latius exponendo iuxta Patrum multiplicem sensum prosecuti sumus, et nunc breuiter ob commemorationem idipsum repetimus. Fides enim Ecclesie auro comparatur: sermo predicationis, argento, es, patientie. Quod uero que in ornamento siue tabernaculo necessaria sunt, uiri cum mulieribus prebent, hoc significat, quia intra Ecclesiam uirtutes fortium, que per uiros exprimuntur, et exigua opera infirmorum que per mulieres intimantur, omnia locum inueniunt, et ad usus sancte  edificationis accipiuntur. Collatio uero ipsa non fit necessitate, sed sponte, quia fides spontanea est. Nam per armillas que lacertos astringunt, prepositorum ualide laborantium opera demonstrantur. Per inaures subditorum obedientia exprimitur, per annulos, signaculum secretorum, unde et quedam minus intelligentibus occultantes quasi sub signaculo recondunt doctores, ne indignis quibuscunque Dei sacramenta credantur: unde et iustus letatur et dicit: In corde meo abscondi eloquia tua, ut non peccem tib . Porro per dextralia, opera bona et dextra commemorantur. uas aureum in donaria Domini separatum, diuinitatis intelligentia accipitur, que tanto ab inferorum amore disiungitur, quanto ad sola que eterna sunt, amanda subleuatur.  Porro per hyacinthum spes celestium, per purpuram cruor ac tolerantia passionum, amore regni perpetui exhibita. Per bis tinctum coccum caritas demonstratur: que perfectione sui bis tingitur, qui Dei et proximi dilectione decoratur. Per byssum, immaculata carnis incorruptio, et splendidissimus sanctimonie candor ostenditur. Byssus enim linum est candidum; per pilos autem caprarum, ex quibus ciliciorum asperitas texitur, dura penitentie afflictio designatur. Dum igitur alii per armillas et annulos forte magisterium exercent, alii per inaures et dextralia deuotam audiendi obedientiam rectamque operationem exhibent, alii per uas aureum preclaram subtilioremque Dei intelligentiam tenent, alii  per hyacinthum, purpuram et coccum, audita celestia sperare, credere, amare non desinunt, etiam que adhuc subtiliori intellectu minime cognoscunt, alii per byssum incorruptionem carnis offerunt, alii per caprarum pilos deplorant aspere que libenter admiserunt; ecce ex tanta diuersitate operum, unum conficitur tabernaculum, sicut ex diuerso puluere, una compingitur terre gleba, infusione sancti Spiritus irrigata. Iam porro ligna Sethim imputribilia omnes sancti intelliguntur, mente et corpore incorrupti, neque cum seculo pereuntes, semper manentes eterni. Lapides quoque pretiosi, confessores, apostoli, sacerdotes, omnesque iusti. Quos etiam lapides uiuos beatus Petrus apostolus dicit: Ut sitis, inquit, lapides uiui, cedificati in templo Dei . Hec igitur omnia offeruntur in tabernaculum Dei, ut nullus desperet salutem. Offert super hec et alius aurum, sensum; alius argentum, eloquium; alius uocem, es; sicque multa fiunt in tabernaculo Dei: mensa scilicet et candelabrum; altare, columne, bases, tabule, cratere, scyphi, thuribula, phiale, mortariola, emunctoria, paxilli, tentoria, quibus diuersitatibus tota illa tabernaculi, id est, Ecclesie pulchritudo distinguitur. Nam tabernaculum Ecclesia est, in qua est mensa, id est, unitas fidei, uel certe Scriptura sacra, qua uniuersi fideles spirituali cibo pascuntur. Candelabrum quoque cum septem lucernis, Christus cum septem ecclesiis. Emunctoria quoque eius, hoc est geminum testamentum, et columne, doctores sancti, firmitate fidei  solidati; necnon et bases, id est, prophete suo fundamine structuram gestantes Ecclesie. Ibi etiam et tabule, apostoli predicationis latitudine dilatati; ibi tentoria, prepositi uidelicet et predicatores, qui exterius laborant contra huius seculi turbines. Sunt ibi et cratere, id est, distributiones hominum; sunt et paxilli, hoc est, principes et predicatores Ecclesie, quibus pendent omnia genera populorum quasi uasorum; scyphi quoque, doctrine eloquia siue sensus. Necnon et thuribula, uirtutes scilicet bonorum operum, uel orationes sanctorum, quibus odor suauitatis ascendit ad Dominum. Phiale quoque, apostoli et doctores pleni uitalibus aquis. Ibi lilia, uirginitatis candor; siue mortariola, laborum passionumque tolerantie, quibus mortificantur  membra penitentium. Et hec quidem species dispensationesque donorum sunt diuise per Spiritum sanctum fidelibus, ut singulis distributionibus perfectum Christi tabernaculum construatur, in quibus habitat Deus in medio eorum. Quod autem subsequitur: Principes uero obtulerunt lapides onychinos et gemmas ad superhumerale et rationale, aromataque et oleum ad luminaria concinnanda, et ad preparandum unguentum ac thymiama odoris suauissimi componendum, significat apostolos apostolicosque uiros, sacerdotes ac doctores fidelium, mirifica uirtutum opera sermone atque exemplis, decorem ministerii sacerdotalis decenter preparare; quatenus per eorum studium atque impensam in sancta Ecclesia  fulgeat lumen scientie, atque exemplum boni operis: sermo luculentus ad instruendos auditores, ac bona fama sancte conuersationis, ad commendandam sancte religionis gratiam his, qui in domo Dei honeste conuersantur, ut eorum exemplo discant illorum subiecti, Domino spontanea cordis, oris atque operis uota persoluere. Unde subiungitur: Omnes uiri et mulieres mente deuota obtulerunt donaria, ut fierent opera que iusserat Dominus per manum Moysi. Cuncti filii Isrel uoluntaria Domino dedicauerunt. Non utique contra Apostolum ex tristitia aut necessitate, sed alacri corde ac pia deuotione, quia hilarem datorem diligit Deus.



CAPUT XXIII. De eo quod Moyses ad magisterium tabernaculi ex  precepto Dei, Beseleel filium Huri de tribu Iuda, et Ooliab filium Achisamech uocauit.

Dixitque Moyses ad filios Isrel: Ecce uocauit Dominus ex nomine Beseleel filium Huri filii Hur de tribu Iuda, impleuitque eum spiritu Dei, sapientia et intelligentia, et scientia et omni doctrina, ad excogitantum et faciendum opus ex auro, et argento et ere, sculpendisque lapidibus, et opere carpentario. Quidquid fabre adinueniri potest, dedit in corde eius. Ooliab quoque filium Achisamech de tribu Dan. Ambos erudiuit sapientia, ut faciant opera abietarii, polymitarii, ac plumarii, et cetera . Per istos tabernaculi typici artifices exprimuntur ueri tabernaculi spirituales opifices. Nam et nomina eorum horum officia designant. Beseleel quippe in umbra Dei interpretatur.  Hur ignis, Huri lux mea, Iudas confessio, Ooliab protectio mea pater, Achisamech fratrem meum roborans, et Dan iudicium uel iudicans, in Latina lingua resonat. Igitur doctores sancti, qui predicatione sua spirituale edificium domus Dei fabricant, bene umbra Dei nuncupari possunt, qui in diuina defensione confidunt. Ex quorum persona Psalmista dicit: In umbra alarum tuarum sperabo, donec transeat iniquitas . Ipsi ignis aut lumen rite nominantur, qui zelo spirituali accensi, lumen fidei ac scientie spiritualis auditoribus suis impendunt, atque confessionis catholice normam ostendunt. Hi quoque protectionem Dei patris habentes in iudicio et iustitia, fratres suos quatenus in fide catholica et bonis operibus perseuerent, exhortando corroborant.  Nec non et illud pie considerandum est, quia non solum ille qui de tribu regali ortus est, quin etiam iste qui de ancilla natus est, ad magisterium operis Dei eligitur. Beseleel quoque ex tribu Iuda qui de Lia libera natus est processit, et Ooliab de tribu Dan qui fuit filius Bale ancille Rachel progenitus est; spiritualiter nobis innuens, quia non solum nobiles, sed etiam ignobiles, quantum ad seculi dignitatem pertinet, ad regimen Ecclesie eliguntur, quia iuxta Petri uocem, non est personarum acceptor Deus, sed in omni gente qui timet Deum et operatur iustitiam, acceptus est illi. Non enim Deus nobilitatem carnis, sed nobilitatem animi pensat, et solummodo recta fide et bonis operibus apud  Deum discernimur ab illis. Preterea in ipsa electione artificum potest secundum mysterium accipi, quod non solum ex Iudeis, sed etiam ex gentibus doctores Ecclesie sue Dominus esse uoluit. Unde in libro Numerorum, ubi filii Isrel castra metati sunt circa tabernaculum, Iudas ab Oriente castra metatus est, et Dan ab Aquilone. In Oriente ergo Dominus primum ex Iudeis primitiuam Ecclesiam constituit, postea de uocatione gentium, hoc est, ex paganis, qui de regno illius qui ad aquilonem solium suum constituere legitur, ad ipsum confugerunt, gratie sue exspertes esse noluit, sed dignitatem ecclesiasticam percipere, et ad corporis sui unitatem pertinere decreuit.



CAPUT XXIu. De erectione tabernaculi, et gloria Domini apparente super illud.

Igitur mense primo anni secundi, in primo die mensis collocatum est tabernaculum, erexitque illud Moyses, et reliqua . Quod autem primo mense anni secundi, primo die mensis erigitur tabernaculum, quid significat, nisi constructionem Ecclesie per aduentum Christi? Primum ergo annum, omne tempus legis ante incarnationem Saluatoris nostri accipe, ut secundus annus ab aduentu mediatoris Dei et hominum, usque ad consummationem seculi intelligatur. Quasi ergo primo mense, prima die mensis tabernaculum erigitur, cum in initio gratie per Redemptorem nostrum omnis  Ecclesie ornatus construitur, ac decor noue Ierusalem, sponse uidelicet celestis regis qui de celo descendit, qualis sit fidelibus animabus tonante Euangelio, demonstratur. Post autem, hoc est in resurrectione uiuorum et mortuorum, iam manifestabitur specie, qui nunc latet in enigmate. Et sicut in primo anno congregatis impensis, eiusdem structure preparatus sumptus futuro operi substituendus  erat, ita electorum omnium qui fuerunt ab initio mundi, usque ad aduentum Domini sermo uel opus, ad structuram sancte Ecclesie per ipsum Saluatorem edificande conueniens, per scriptores ueteris Testamenti colligitur, ut doctores Euangelii sumptus habeant prisce legis, in attestatione Euangelii ad confirmandam fidem credentium. Sequitur: Postquam cuncta perfecta sunt, operuit nubes tabernaculum testimonii, et gloria Domini impleuit illud, nec poterat Moyses ingredi tectum federis, nube operiente omnia, et maiestate Domini coruscante, quia cuncta nubes operuerat. Si quando nubes tabernaculum deserebat, proficiscebantur filii Isrel per turmas suas. Si pendebat desuper, manebant in eodem loco. Nubes quippe Domini incubabat per diem tabernaculo, et  ignis in nocte, uidentibus populis Isrel per cunctas mansiones suas. Notanda est res multum mirabilis, quia nube descendente et implente tabernaculum, que tamen gloria Domini dicitur, non poterat Moyses intrare tabernaculum, qui in monte Sina quando legem primitus accepit, intrauit in nubem ubi erat Deus. Procul dubio ergo aliam personam tunc figurabat, aliam nunc. Et tunc eorum qui principes fiunt, intime ueritati Dei, nunc autem Iudeorum quibus gloria Domini que in tabernaculo est, quod est Christi gratia, tanquam nubes opponitur non eam intelligentibus; et ideo non intrant in tabernaculum testimonii, et hoc credendum est semel factum, mox ut constitutum est tabernaculum, significationis huius causa uel alicuius alterius. Neque  enim semper sic erat nubes super tabernaculum, ut illuc Moyses intrare non posset. Quandoquidem non remouebatur, nisi cum eis hoc signum dabatur disiungendi, hoc est castra mouendi ex eo loco ubi erant, et accedendi quo nubes ducebat per diem, flamma per noctem. Que duo uicissim etiam super tabernaculum manebant ubi castra posuissent, nubes per diem, flamma per noctem.







BEATI RABANI MAURI ABBATIS FULDENSIS ET ARCHIEPISCOPI MOGUNTINI EXPOSITIONUM IN LEuITICUM LIBRI SEPTEM.



PROLOGUS AD FRECULPHUM EPISCOPUM LEXOuIENSEM.


 Domino sancto atque beato Patri, multumque in Christi membris causa uere pietatis nobis uenerando Freculpho episcopo Rabanus peccator in Christo salutem.

 Arduum opus et ultra proprias uires me aggredi iampridem iussisti, ut quinque libros Mosaice legis, quos Hebrei Torach appellant, sensu spiritali tibi per ordinem exponerem; ad quod in fronte operis  statim respondi, mirari me, quare ad tale studium uilem et inertem homunculum eligeres, precipue cum in desertis locis conuersans maxima occupatione detinear, qua seruire ac necessaria prouidere famulis Christi sub Regula sancti Benedicti degentibus quotidie compellor; nec otium habeam aut Patrum dicta pleniter perscrutari, aut excusationem recipere nolebas, parui precepto ne inobedientie arguerer fastu, et Geneseos librum atque Exodum secundum sensum maiorum exposui, tandem ad Leuiticum perueniens, reperi hunc a uenerabili presbytero Hierosolymorum Hesychio satis plene expositum, unde cogitaui ab huius libri labore me penitus abstinere ac tibi suggerere quatenus memorati auctoris lectione tibi satisfaceres. Sed tua diligentia,  hoc responso non contenta, precipiebat ut ex prefati uiri opere, necnon et ex aliorum Patrum scriptis qui in eumdem librum non per ordinem, sed uiritim quasdam sententias exposuerunt, in unum colligerem, ut in promptu haberes quid unusquisque eorum inde senserit. Feci sicut mandasti, et ex confuso sententiarum ordine, quemdam ordinem digestionis uariorum doctorum sententias alternando atque commiscendo composui. Si quid autem ibi te offenderit, tibi deputes non mihi, qui hoc facere me compellebas. Ego autem in hoc non necessitati alicuius consului, sed tantum tue obediui uoluntati. Accipe opus quod postulasti, et Leuitici libri multiplicia mysteria in eo legendo reuolue, cuius libri tanta uis est, ut beatus Hieronymus in eius laude alibi dixerit  quod singula sacrificia, imo singule pene syllabe et uestes Aaron et totus ordo Leuiticus celestia inspirarent sacramenta, quia, ut alius doctor ait: Sicut in nouissimis diebus uerbum Dei ex Maria uirgine carne uestitum processit in hunc mundum, et aliud quidem erat quod uidebatur, in eo, aliud quod tegebatur, carnis namque aspectus in eo parebat omnibus, paucis uero et electis dabatur diuinitatis agnitio; ita et cum per prophetas uel per legislatorem  uerbum Dei profertur ad homines, non absque competentibus profertur indumentis. Nam sicut ibi carnis, ita hic littere uelamine tegitur, ut littera quidem aspiciatur tanquam caro latens uero intrinsecus spiritalis sensus tanquam diuinitas sentiatur. Te tamen difficultas ulla lectionis non deterreat, sed magis diuine pietatis ad studium prouocet recordatio, que per quemdam sapientem uoluit dicere: Ego diligentes me diligam, et qui mane uigilauerint ad me, inuenient me . Transite ad me omnes qui concupiscitis me, et a generationibus meis implemini . Et in Euangelio ipsa ueritas humilitatem nostram ad meditationem sapientie sue misericorditer prouocando ait: Qui sitit ueniat ad me et bibat, et de uentre eius fluent aque uiue . uenite ad me omnes qui laboratis et onerati estis, et ego reficiam uos. Tollite iugum meum super uos, et discite a me quia mitis sum et humilis corde, et inuenietis requiem animabus uestris; iugum enim meum suaue est, et onus meum leue est . Cuius pietatem tam in presenti sentire quam etiam in futuro pleniter percipere ipse concedat, qui nos ad suam gratiam conuocauerat iehsu Christus Dominus noster. De cetero quoque caritatem tuam, sancte frater, suppliciter postulo ut pro opere tibimet expenso sacris orationibus me remuneres, et omnibus tecum conuersantibus atque lectione nostra utentibus id ipsum facere persuadeas, quatenus diuina gratia in uia ueritatis me ducere, et usque ad finem in ea conseruare dignetur. Dicasque quotidie pro me orando  illud Psalmiste: Spiritus tuus bonus, Domine, deducat famulum tuum in uiam rectam, uiuificesque eum in equitate tua, et educes de tribulatione animam illius, et in misericordia tua disperdes inimicos eius: et perdes omnes qui tribulant animam ipsius, quoniam seruus tuus ipse est . Bene te ualere cupimus, et in Christi seruitio quotidie proficere, sancte Pater, memorem nostri.



INCIPIUNT EXPOSITIONES IN LEuITICUM. LIBER PRIMUS.



CAPUT PRIMUM. De hostiis pecudum.

 uocauit autem Moysen et locutus est ei Dominus de tabernaculo testimonii dicens: Loquere filiis Isrel et dices ad eos: Homo qui obtulerit ex uobis hostiam Domino de pecoribus, id est, de bobus et ouibus, offeret uictimas.  Quod non diligat Deus sacrificia ea que de sacrificiis Iudeis preceperit demonstrat Isaias dicens: Quo mihi multitudinem uictimarum uestrarum dicit Dominus: plenus  sum, holocausta arietum et adipem pinguium et sanguinem uitulorum et agnorum et hircorum nolui; cum ueniretis ante conspectum meum, quis quesiuit hec de manibus uestris . Ergo quodammodo hoc quod de sacrificiis preceperat, abnuit. His similia et Amos dicit: Nunquid uictimas et sacrificia obtulistis mihi in deserto quadraginta annis, domus Isrel . Non quia frequenter obtulerant, sed ob hoc quod nimis ei displicebant, ea quasi non oblata reputabat. Eadem et Ieremias propheta ait:  Hec dicit Dominus exercituum Deus Isrel: Holocaustomata uestra addite uictimis uestris, et comedite carnes, quia non sum locutus patribus uestris, et non precepi eis in die qua eduxi uos de terra Aegypti, de uerbo holocaustomatum et uictimarum . Sed, inquies, hec de quibus loquimur, ipse mandauit qui et negat. Et cur negat que mandauerat. Cur? quia intentionem datoris hi qui acceperunt transgressi sunt. Cum enim esset subtilis et ualde sublimis lex, et cum propter eos absconsa esset in superficie littere, quatenus perscrutantes eam discerent, cum prius suos emendassent sensus. Ergo et nunc aliorum intelligibilium quorumdam et rationabilium sacrificiorum imaginem describere Dominus Moysen precepit: et apertissime hec que dicitur reuocatio,  dispensationem quamdam uerborum uel rerum ad superiora respicientium innuit. Sed unde ad eum Dominus loquitur, de tabernaculo scilicet testimonii: primum quidem de celo, quia in ipso habitare Deus affirmatur. Deinde tabernaculum testimonii presentem scripturam intelligimus, quoniam quasi tabernaculum quoddam erat, cum ea que dicebantur imagines siue figure sequentium mysteriorum essent, propter quod tabernaculum testimonii dicebatur. Horum autem sermonum tabernaculum testimonii, futurarum rerum est indubitabilem eis fidem prestans. Quid autem dicit, aut ad quos iussit? Ad filios uidelicet Isrel de quibus eum qui uoluntaria dona offerebat, de bobus uel de ouibus offerre precepit. Ex utroque animali uel iumento similem designans  hominem, qui nichil acuminis, neque ad uirtutem neque ad malitiam habet, sed trahitur ab alio. Tales sunt boues et oues. Nimis enim ad manum sunt consueta animalia, et eos qui ea trahunt facile sequentia, et propterea non omnium hec munera sed Iudeorum solummodo esse possunt. Illi enim etiam si uirtutis aliquid non operantur sufficit eis inique minime operari. uerum quia intelligibilem quemdam Isrel didicimus, eumque intelligibilem circumcisionem uenerantem, quemadmodum Paulus ait: Non enim qui in manifesto Iudeus, nec ea que palam in carne est circumcisio, sed qui in occulto, et circumcisio cordis in spiritu, non littera, cuius laus non ex hominibus, sed ex Deo est , ei spiritaliter predictam legis sanctionem coaptemus: Homo, inquit, qui obtulerit  ex uobis hostiam de pecoribus, id est, de bobus et ouibus offerens uictimas: si holocaustum eius fuerit oblatio ac de armento, masculum immaculatum offeret ad ostium tabernaculi testimonii ad placandum sibi Dominum, etc.  Hoc in loco hominem quem appellauit et primum in omnibus posuit ad offerendum munus Deo, intelligendum esse omne humanum arbitror genus, et ipsum dici hominem qui holocaustum offerat uitulum ex bobus sine macula. Iste autem uitulus sine macula uide si non ille saginatus est uitulus, quem pater pro regresso ac restituto sibi illo qui perierat filio, quique omnem eius substantiam dilapidauerat, iugulauit, et fecit conuiuium magnum et letitiam habuit, ita ut letarentur  angeli in celo super uno peccatore penitentiam agente. Homo ergo iste qui perierat et inuentus est quoniam nichil habuit proprie substantie quod offeret, cuncta namque dilapidauerat, uiuens luxuriose, inuenit istum uitulum, celitus quidem missum sed ex patriarcharum ordine, et connexis ex Abraham generationum successionibus uenientem, et idcirco non dixit uitulum, et siluit, ut uideatur uitulus quicunque mandatus, sed uitulum ex bobus, id est, ex patriarcharum generatione uenientem, hic est masculus sine macula. Masculus uere est, qui peccatum quod est feminee fragilitatis ignorat. Solus ergo ille masculus, solus sine macula est, qui peccatum non fecit, nec dolus inuentus est in ore eius. Et qui acceptus contra Dominum offertur ad ostium tabernaculi.  Ad ostium tabernaculi non est intra ostium, sed extra ostium. Extra ostium etenim fuit iehsu, qui in sua propria uenit et sui eum non receperunt. Non est ergo ingressus tabernaculum illud ad quod uenerat, sed ad ostium eius oblatus est holocaustum, qui extra castra passus est: nam et illi mali coloni uenientem filium patrisfamilias eiecerunt foras extra uineam et occiderunt. Hoc est ergo quod offertur ad ostium tabernaculi, acceptus contra Dominum. Et quid tam acceptum quam hostia Christi qui seipsum obtulit Deo: Et tunc imponent manum suam, inquit, super caput hostie, et iugulabunt uitulum contra Dominum, et offerent filii Aaron sacerdotes sanguinem, et effundent sanguinem ad altare in circuitu quod est ad ostium tabernaculi testimonii. Potest  quidem uideri ob hoc dictum quod de filiis Aaron erant Anna et Caiphas, et ceteri omnes qui consilium agentes aduersum Iesum pronuntiauerunt eum reum mortis, et effuderunt sanguinem eius circa basem altaris tabernaculi testimonii. Ibi etenim effunditur sanguis ubi erat et altare et basis eius, sicut et ipse Dominus dixit: Quia non capit perire prophetam extra Hierusalem . Posuit ergo et manum suam super caput uituli, hoc est peccata generis humani imposuit super caput suum: ipse est enim caput corporis Ecclesie sue. Sed et hoc fortasse non sine causa fit, quia cum superius dixisset: applicabit eum ad ostium tabernaculi testimonii, in posterioribus repetit et iterum dicit, ad altare, quod est ad ostium tabernaculi testimonii; quasi non  eumdem locum suum eadem narratione semel designasse sufficeret, nisi quia forte hoc intelligi uoluit, quod sanguis Iesu non solum in Ierusalem effusus est ubi erat altare et basis eius, et tabernaculum testimonii, sed et quod supernum illud altare quod est in celis, ubi Ecclesia primitiuorum est, idem ipse sanguis asperserit, sicut et apostolis dicit: Quia pacificauit per sanguinem crucis sue siue que in terra sunt siue que in celis . Si uis autem scire quod duplex hostia in ea fuit conueniens terrestribus et apta celestibus, Apostolus ad Hebreos scribens dicit, per uelamen, id est, carnem suam, et iterum, interius uelamen interpretatur celum quod penetrauerit iehsu, et assistat nunc uultui  Dei pro nobis: Semper, inquit, uiuens ad interpellandum pro his. Si ergo duo intelliguntur uelamina, que uelut pontifex ingressus est iehsu, consequenter et sacrificium duplex intelligendum est, per quod et terrestria saluauerit et celestia. Denique et ea que sequuntur, plus celesti sacrificio quam terreno uidentur aptanda: Detractaque pelle hostie artus in frusta concident, et subiicient in altari ignem strue lignorum ante composita, et membra que cesa sunt desuper ordinantes, caput uidelicet et cuncta que adherent iecori, intestinis et pedibus lotis aqua. Adolebitque ea sacerdos super altare in holocaustum et suauem odorem Domino. Quomodo decorietur caro uerbi Dei quod hic uitulus nominatur, et quomodo membratim diuidatur a sacerdotibus  opere pretium est aduertere. Eos puto quod ille sacerdos detrahit corium uituli oblati in holocaustum, et detrahat pellem qua membra eius conteguntur, qui de uerbo Dei abstrahit uelamen littere, et interna eius, que sunt spiritalis intelligentie, membra denudat, et hec membra, uerbi interiores scientie, non in humili aliquo loco ponit, sed in alto et sancto, id est super altare collocat, cum non indignis hominibus et humilem uitam ac terrenam ducentibus pandit diuina mysteria, sed illis qui altare Dei sunt, in quibus semper ardet diuinus ignis, et semper consumitur caro. Super hos ergo tales, membratim diuisus iste holocausti uitulus collocatur. Diuidit namque membratim uitulum, qui explanare per ordinem potest, et competenti distinctione  disserere qui sit profectus Christi fimbriam contigisse; qui uero pedes eius lauisse lacrymis, et capillis capitis sui extersisse; quanto autem iis potius caput eius unxisse misto, sed et in pectore eius recubuisse, quid habeat eminentie. Horum ergo singulorum causas disserere, et alia quidem incipientibus; alia uero his qui iam proficiunt in fide Christi; alia autem illis qui iam perfecti sunt scientia: et caritate eius aptare, hoc est membratim uitulum diuisisse, et qui nouit ostendere que fuerint legis principia, qui etiam in prophetis profectus, accesserit; que uero in Euangeliis plenitudo perfectionis habeatur, uel qui docere potest, quo uerbi lacte alendi sint paruuli in Christo, et quo uerbi olere refouendi sint qui infirmantur in fide;  quis etiam sit cibus solidus et fortis, quo impinguendi sunt athlete Christi; qui hec singula nouit spiritali ratione diuidere, potest huiusmodi doctor ille sacerdos uideri qui imponit super altare holocaustum per membra diuisum. Addit et ligna altari quo ignis animetur et ardeat is qui non solum de corporalibus uirtutibus Christi, sed etiam de diuinitate eius sermo miscetur; desursum enim est diuinitas Christi quo ignis iste festinat. Conuenienter ergo omnia hec que in corpore a Saluatore gesta sunt celestis ignis assumpsit, et ad diuinitatis eius naturam cuncta restituit. Lignis tamen adhibitis ignis iste succenditur, usque ad lignum enim in carne passio fuit Christi; ubi autem suspensus  in ligno est, dispensatio carnis finita est: Resurgens enim a mortuis ascendit ad celum quod iter eius natura ignis ostendit, unde et Apostolus dicebat: Quia et si cognouimus Christum secundum carnem, sed nunc iam non nouimus . Holocaustum namque carnis eius per lignum crucis oblatum, terrena celestibus et diuinis humana sociauit. Intestina sane cum pedibus aqua dilui iubet sermo precepti, sacramentum baptismi sub figurali predicatione denuntians. Nam intestina diluit, qui conscientiam purgat; et pedes abluit, qui consummationem suscipit sacramenti, et scit quia qui mundus est non indiget, nisi ut pedes lauet, et quia partem quis habere non potest cum Iesu, nisi lauerit pedes eius . uerum si hec etiam ad  moralem locum inclinare uelis, habes et tu uitulum quem offerre debeas, uitulus est et quidem ualde superbus caro tua; quam si uis munus Domino offerre, ut eam castam pudicamque custodias, adduc eam ad ostium tabernaculi, id est ubi diuinorum librorum suscipere possit auditum; masculinum sit munus tuum, feminam nesciat, concupiscentiam respuat, fragilitatem refugiat, nichil dissolutum requirat aut molle. Impone etiam manum tuam super hostiam tuam, ut sit accepta Domino, et iugula illam contra Dominum, hoc est, impone ei continentie frenum et manum discipline ne auferas ab ea, sicut imposuit manum suam carni sue, ille qui dicebat: Macero corpus meum, et seruituti subiicio, ne forte cum aliis predicauero, ipse reprobus efficiar. Et iugula eam  contra Dominum, mortificans sine dubio membra tua que sunt super terram. Sed et filii Aaron sacerdotes offerant sanguinem eius: Sacerdos in te, et filii eius, mens que in te est et sensus eius, qui merito sacerdos uel filii sacerdotis appellantur, soli enim sunt qui intelligunt Deum, et capaces sint scientie Dei. uult ergo sermo diuinus ut rationabili sensu carnem tuam in castitate offeras Deo: Secundum quod Apostolus dicit: Hostiam uiuam, sanctam, placentem Deo, rationabile obsequium uestrum . Et hoc est per sacerdotalem uel filios sacerdotis offerre sanguinem ad altare, cum et corpore et spiritu quis castus efficitur. Sunt enim et alii qui offerunt quidem holocaustum carnem suam, sed non per ministerium sacerdotis: Non enim scienter  nec secundum legem que in ore sacerdotis est offerunt, sed sunt quidem casti corpore, animo autem inueniuntur incesti. Aut enim glorie humane concupiscentia maculantur, aut cupiditate auaritie polluuntur, aut inuidia ac liuoris infelicitate sordescunt, uel furentis odii et ire immanitate uexantur. Quicunque ergo tales sunt, licet corpore casti sint, tamen non offerunt holocausta sua per manus et ministerium sacerdotis: non est enim in eis concilium, et prudentia que sacerdotio fungitur apud Deum, sed sunt ex illis quinque uirginibus stultis que uirgines quidem fuerunt, et castitatem corporis seruauerunt, oleum autem caritatis et pacis et reliquarum uirtutum in lampadibus suis condere  nescierunt, et idcirco excluse sunt a thalamo sponsi . Quoniam sola carnis continentia ad altare Domini non potest peruenire, si reliquis uirtutibus et sacerdotalibus ministeriis deseratur. Quod si de pecoribus oblatio est, de ouibus siue de capris holocaustum, anniculum et absque macula offeret, immolabitque ad latus altaris quod respicit ad aquilonem coram Domino, sanguinem uero illius fundent super altare filii Aaron per circuitum, diuidentque membra et caput et omnia que adherent iecori, et imponent super ligna quibus subiiciendus est ignis. Intestina uero et pedes lauabunt aqua et oblata omni adolebit sacerdos super altare in holocaustum et odorem suauissimum Domino.

 Eadem nunc etiam dicit que superius  commemorauit, licet paucis immutatis. Illud autem intelligere oportet eum qui subtiliter uerba legis inuestigat, quoad non solum de bobus, sed et de ouibus precepit Isrelitam holocausta offerre. In bouis enim nomine operator legis accipitur, simplex et sine malitia, oui comparatur, dicente Ieremia: Ego quasi agnus mansuetus qui portatur ad uictimam et non cognoui . Capra significat peccatorem. Sicut ergo licet non solum de ouibus, sed et de capris offerri, et oblatio de pecoribus dicitur, sic et eum qui ex peccatoribus est, possibile est simplicitati operam dare.

Secunda hostia de ouibus agnus oblatus, id est Christus propter innocentiam figuratur. Hic est agnus qui apud Isaiam in sacrificium adducitur, et a  Ioanne omnibus demonstratur: Ecce agnus Dei, ecce qui tollit peccata mundi. Bene ergo in sacrificio agnus offertur, ut innocentie et passionis Christi figura demonstraretur. Bene et hedus, quia per eius mortem auctor peccati diabolus agnoscitur iugulatus, et quasi ouem factum, conuersationem suam in holocaustum offerre Deo. Quod enim nichil impedit ad adipiscendam iustificationem peccatorem quempiam fuisse, quamuis hoc Iudei non putarent, audi qualia per Ezechielis prophetiam dixit; cum enim in multis inuectus fuisset contra iniustum et dixisset, morte moriatur, sanguis eius super ipsum erit, hec etiam subdidit: Quod si genuerit filium qui uidens omnia peccata patris que facit, non fecerit simile eis, super montes non comederit, et oculos suos non  leuauerit ad idola domus Isrel, et uxorem proximi sui non uiolauerit, et alia his similia, in quibus finem hunc addidit: hic non morietur in iniquitate patris sui, sed uita uiuet, et dicitis, quare non portauit filius iniquitatem patris sui . Sic Iudei necesse esse filium quasi hereditario iure in patris peccato succedere arbitrabantur. Sed quamobrem oues et capras ad latus altaris quod respicit ad aquilonem coram Domino precipit occidi, cum non ita de bobus precepisset, sed coram Domino sanxisset immolari? uidentur enim uerba ipsa contrarietatem quamdam habere atque differentiam: quia cum sit sacrificium holocaustomatis, utraque differentia distribuit loca. Non est ergo ignorandum quod  quantum ad superficiem littere eumdem in utrisque locum legislator significauit; holocaustomatum enim altaro ante tabernaculum constitutum ex latere erat ianue, ut non sanctorum ministrantibus obstrueretur introitus, sicut in Exodo de eodem dicitur: Et imposuit uelum ianue tabernaculi testimonii, et aram holocaustomatum posuit circa ostium tabernaculi testimonii. Quecunque ergo ad sacrificium offerebantur, ex latere altaris ab aquilone stabant, et sic coram Domino sacrificium celebrabatur, id est, in conspectu sanctorum; faciem enim Domini appellat Sancta sanctorum, quia in ipsis Dei habitat gloria. Unde nec frequenter in ipsis intrare sacerdotem, nisi semel in anno iubebat. Altare holocausti Christus intelligitur, in cuius commemoratione  quidquid Deo offerendum est offerri oportet. Ouium autem sacrificium simplicitas est studentium, non absolute ouium oblatio ut boum, in directum illius intelligibilis altaris, sed ex latere offertur: in directum est enim qui mandata perficit, ex latere autem qui a malis abstinet. Quare? Quia sicut in aulam, uerbi gratia, regiam, melius est quidem per ostium rectum ingredi, cum autem hoc non est facile, bonum sit etiam per illud quod est ex latere introire, sic melius est Deo quidem per mandatorum offerri perfectionem, bonum est tamen et si per malorum se quis offerat abstinentiam, Deo quippe modo quolibet offerre bonum est. Ad latus autem altaris ad aquilonem necessario addidit. Nebulosa enim pene semper hec pars est: obtinentur  siquidem nebula, id est ignorantia, hi qui ex toto se innocentie tradunt; propterea et holocaustum dicitur, etiam sine operatione iustitie. Per sanguinem ergo animam hic intelligi dubitandum non est, cum ipse legislator paulo post dicat: Sanguinem non comedetis in cunctis habitationibus uestris, quia anima carnis in sanguine est. Oportet ergo nos non parcere anime nostre, sed ponere eam pro Christo. Per caput, mens intelligitur. In iecore desiderium exprimitur, intestina latentes cogitationes significant, pedes autem actiones. uult ergo nos simul cum actionibus et cogitationes diluere aqua, siue baptismi, siue fletus, quod et de cogitationibus in iudicio Domini rei tenemur; uerum et diuisiones et caput et iecur super ligna quibus ignis  subiectus est in altare imponere offerentem iubet, ut omnem nostrum hominem Scripturis spiritualibus que de intelligibili altare corporis Domini dicte sunt coaptemus, secundum eius uiuentes seu conuersantes imitationem: Adolebitque ea sacerdos super altare in holocaustum et suauem odorem Domino.  Ergo quando sacrificium nostrum holocaustum fit, tunc Domino odor suauitatis inuenitur, et quando omnia super intelligibile altare obtulerimus, imitatores Christi secundum possibilitatem efficimur ad ipsius imitationem, nostram uitam seu conuersationem coaptantes, hoc enim esse altare superius ostendimus. Sin autem de auibus holocausti oblatio fuerit Domino, de turturibus et pulis  columbe, offeret ea sacerdos ad altare, et retorto ad collum capite ac rupto, uulneris loco decurrere faciet sanguinem super crepidinem altaris, uesiculam uero gutturis et plumas proiiciet prope altare ad orientalem plagam in loco in quo cineres effundi solent, confringetque ascellas eius, et non secabit nec ferro diuidet ea, et adolebit super altare lignis igne suppositis, holocaustum est, et oblatio suauissimi odoris Domino.  Tertium sacrificium dicitur offerre turturem, et columbam turturem carnem Christi esse manifestum est, Salomone dicente: Speciose gene tue sicut turtur . Columbam Spiritus sancti figuram habere Ioannes Baptista declarat dicens: Super quem uideris Spiritum descendentem sicut columbam, hic est qui baptizat . Ac per  hoc turturem et columbam, id est Christi carnem spiritui sociatam per mysterium passionis sacrificium Deo in odorem suauitatis, ita tria sacrificia offeret homo, id est, Christus iehsu. Aliter: Predicte siquidem oblationi differentia uolatilium non est connumerata, ut uidelicet perfectior et maior multorumque transgrediens possibilitatem. uolatilia enim homines sunt contemplationi uacantes, terrenis omnino se non miscentes negotiis, quod et si forte necessitas exegerit, mox reuolant ad sublimia, illo Euangelii iuuante testimonio quo Dominus ait: Considerate uolatilia celi, quia non seminant neque metunt, et Pater uester celestis pascit illa . Contemplationi ergo uacans, et in superiorum consideratione perfectus homo , si conuersationem siue uitam suam oblationem offeret, de turturibus aut de columbis offerat munus suum, id est, in scientia et mansuetudine spiritali: hec enim opus habet, ut non excedat legis consideratio in uanis occupata, turtur siquidem quia cognitionem habet, ita ut eius exemplo Iudeorum exprobraretur populus, Ieremias probat; ait enim: Turtur et hirundo et ciconia custodierunt tempus aduentus sui, populus autem meus non cognouit iudicium Domini . Columba autem munda et simplex annuntiatrixque presentie sancti Spiritus est, tales oportet esse eos qui circa contemplandas Scripturas habent studium; unde Ezechias ait: Meditabor ut columba. Hanc oblationem unus sacerdos offeret, non multi; non est quippe  contemplatiua uita plurimorum, id est, ut ex tota se mente offerant Deo, nichilque humanum ulterius cogitent, sed continue contemplentur celestia, et ea que sursum sunt sapiant, ubi Christus est, sicut ait Apostolus in dextera Dei sedens , uidelicet Patris, unde alii ad tabernaculum testimonii oblationem offerunt. Hec autem ad altare offertur, cuius uim in precedentibus didicisti, id est, quia Dominicum significet corpus, sed uideamus que his subiiciantur: Et retorto ad collum capite ac rupto uulneris loco, abrumpens uidelicet a pelle, que superlatet [superiacet] collo, non illam separans a corpore, ut nec dissiparet illud, nec ea rursus astringatur, quod significatur abrupto uulneris loco; et ideo  etiam nunc non ut occidatur auis, sed ut abrumpatur uel refrangatur [refrigatur], legislator iussit, ostendens quomodo per partes et leniter uerum caput, id est mentem, diuidat a pelle, id est, a carne, unde nec effundit sanguinem, sed decurrere faciet, uel, secundum Septuaginta, esculat [excolat]; ut per partes et perfecte despiciat presentium meditationem uel uitam, ut pote qui totam suam animam obtulerit Deo: hoc enim significat, et sanguis esculatus [excolatus] circa basim altaris, quod est Christus, Christi autem basis est Euangelium, in quo maxime oportere nos presentem uitam despicere, ut pote totam animam nostram Deo offerentes didicimus. uesiculam autem gutturis et plumas proiici iussit ex utroque scilicet inflatione atque superfluorum  inquisitione eum carere mundarique uolens; maxime enim his passionibus hi qui uberiori pollent scientia succumbunt, attestante Paulo qui dicit: Scientia inflat, non ergo permittit inflari, et ideo auferri precepit uesicam, sed nec maiora nobis querere uel altiora. Altiora te, inquiens, ne quesieris, et sublimiora te ne scrutatus fueris, unde et plumas ab hostia separauit, et proiici propter altare ad plagam orientalem, in loco in quo cineres effundi solent. Ad orientem quidem, quia inquisitio sublimium rerum uidetur esse; extra altare autem, quia non necessariam sed superfluam atque noxiam scrutationem possidet; in locum autem iubet cinerum, propter naturam, de qua Abraham dicit: Ego autem sum puluis et cinis . Ergo per locum  cinerum predictam inflationem redarguit legislator, ut pote que digna sit cinere. Quod autem cinere dignum est, deorsum in terra manet, et in celum ascendere non potest. Deinde ait: Confringetque ascellas eius et non secabit nec ferro diuidet, necessarie precipiens utrumque confringere, siquidem, quia oportet membra conterere atque affligere eum qui Deo sacrificium fieri cupit: Non secabit autem nec ferro diuidet, nec faciet auem sicut bouem aut ouem per diuisiones. Contemplationi enim inherens homo, nichilque habens terrenum, sed qui totus iamdudum celestis est, aduersans anime non habet corpus. Integrum quippe eius corpus et anima, sed et spiritus secundum quod dixit Paulus, sine querela in aduentu Domini custoditur , et propterea superflua in eis membrorum diuisio est. Integrum enim super intelligibile altare, et super ligna quibus subiicitur ignis, offertur. Neque enim aliter sacrificium acceptabile efficitur, nisi meditatione spiritualis legis, et tunc holocaustum et oblatio suauissimi odoris Domino reperitur, qui semper odoratur sacrificium nostrum, et uniuscuiusque nostrum uitam siue conuersationem secundum legem que ab eo lata est offeratur.



CAPUT II. De oblatione auium.

 Anima cum obtulerit oblationem sacrificii Domino, simila erit eius oblatio fundetque super eam oleum, et ponet thus, ac deferet ad filios Aaron sacerdotis,  quorum unus tollet pugillum plenum simile et olei ac totum thus, et ponet memoriale super altare, in odorem suauissimum Domino. Quod autem reliquum fuerit de sacrificio, erit Aaron et filiorum eius, Sanctum sanctorum de oblationibus Domini. Quartum autem, anima offerens sacrificium de simila Ecclesie catholice figuram pronuntiat, que ex conuenientibus membris quasi simila ex multis credentium granis collecta est, et Legis et Euangeliorum mola inter litteram et spiritum separata, per aquam etiam baptismatis adunata, chrismatis oleo peruncta, sancti Spiritus igne solidata, per humilitatem spiritus, Deo hostia placens effecta. Quia animam totum hominem appellat, manifestum est ex hoc quod ait, simila erit eius oblatio. Anima autem ipsa  per se quomodo deferret oblationem, quam necesse habeat deprecans, et ad hoc utique necessarium haberet ministerium corporis, nichil nouitatis hic affert sermo. Nam et alibi animam sepe Moyses totum hominem appellauit, ueluti cum eorum qui in Aegypto descenderunt numerum digerens ait: Cuncte anime que ingresse sunt cum Iacob in Aegyptum, et egressi sunt de femoribus illius, absque uxoribus filiorum, septuaginta duo . Sed et Lucas cum Pauli nauigium Romam euntis describeret, ait: Eramus autem omnes anime in naui ducente septuaginta sex .

Intuendum est autem ne forsitan animam in hoc loco gentilem dixisset hominem; quia enim superius filiis Isrel ea que sunt in sanguine sacrificia dicens:  Loquere, ait, filiis Isrel: Homo qui obtulerit ex uobis hostiam Domino de pecoribus, id est, de bobus et ouibus, offeret uictimas ; hic illud, quod extra sanguinem est, sacrificium simile precipiens, necessarie non dixit, homo ex uobis, sed, anima cum obtulerit oblationem, animam, gentilem nominans, quia animales erant prius, et qui non potuissent intelligere ea que sunt spiritus, uerumtamen uocatur ad oblationem, miserante eum iusto Deo atque per condescensionem saluante: cum pro peccatis sacrificia disponit eum qui nec ouem habet, nec capram, turtures uel pullos columbarum offerre precepit; qui autem nec hoc habet, similam eum sancit offerre. Non enim iam ex operibus, ut pote pauper  uirtutibus, sed sola Dei cognitione saluatur. Licet autem Dei cognitio salutis gentium principium sit, superfundere tamen simile oleum et thus superponere opus habemus, ut gratiam Dei eleemosynis orationique commisceamus. Hec enim possunt de celo Dei sententiam [scientiam] profligare. His autem testis est Cornelius, ad quem descendens de celo angelus dixit: Corneli, orationes tue et eleemosyne ascenderunt ad Deum . Quomodo autem in thure accipiatur oratio, querens eius uim perscrutansque cognoscis; uti quippe eo contra interiores passiones medici solent, oculorumque egritudines curare; et si quis incendens, fumum eius suscipiat, restringit accedentes oculis ex infirmitate lacrymas. Hoc eodem modo oratio quoque plurima  operatur; hec quippe maxime anime passiones sanat, hec etiam intelligibilium oculorum curat uulnera, absoluens ab ignorantia, atque ex ea que uere est egritudo, id est ex peccato, lacrymas accedentes saluat. Post hec pugillo tollere iubet similam, id est, fide scientiam Dei comprehendere, per pugillum enim hic fidem significat, aperteque ostendit illam esse scientiam siue cognitionem Dei Domino acceptam, quam fides comprehendere potest, et quem admodum qui pugillo plus uult comprehendere, nichil proficit, totum quippe decurrit et cadit, atque inutiliter laborat, sic mensura Dei scientie fides est: Credere enim oportet, sic Paulus ait, qui accedit ad Deum . Et ut dicamus breuiter: Omne quod non est ex fide, peccatum est, sicut isdem ad  Romanos scripsit, intende autem quia cum oleo iubet similam accipi, apertissime eleemosynam nos facere uolens: Date, inquit Dominus, eleemosynam, et ecce omnia munda erunt uobis. Iubet autem omne thus in pugillo sumi; omne, quare? quia semper oportet orare, sine intermissione gratias agere, sicut Paulus ait. Sed quis est qui in pugillo tollit, secundum Septuaginta non dicit, ut absolute offerentem significaret. Secundum Hebraicam autem ueritatem, sacerdos, id est, unus filiorum Aaron, tollit pugillum plenum simile et olei et totum thus, ac ponet memoriale super altare, in odorem suauissimum Domino. Esse autem hunc sacerdotem Iesum didicisti, cuius officio nos hostia grata erimus Deo, qui nos perducit ad contemplationem Dei.   Ipse enim sacrificii memoriale in celesti offeret altari. Memoriale autem cognitionis Dei perfecta scientia est, cuius semper memores erimus, quando eius capaces fuerimus, que nunquam destruitur, que eam que nunc est, non ut contrariam destruit, sed partem eam minimam esse per suam plenitudinem monstrat, secundum quod dictum est: Ex parte cognoscimus, et ex parte prophetamus; cum autem uenerit quod perfectum est, euacuabitur quod ex parte est . Et quomodo euacuabitur, clare manifestat subdens: uidemus nunc per speculum in enigmate, tunc autem facie ad faciem. Nunc cognosco ex parte, tunc cognoscam, sicut et cognitus sum. Hoc sacrificium odorem suauissimum necessarie Domino legislator appellauit. Odor enim in Deo est cognitio  siue scientia eius, et ne hoc dubites habet hoc quoque Paulum ueracissimum testem: Deo enim, inquit, gratias, qui semper triumphat nos in Christo Iesu, et odorem notitie sue manifestat per nos in omni loco. Ecce interim cognouisti odorem notitia, sed et bonum odorem in subsequentibus audi, quia Christi bonus odor sumus in his qui salui fiunt, et in his qui pereunt . Deinde dicit legislator: Quod autem reliquum fuerit de sacrificio, erit Aaron et filiorum eius, Sanctum sanctorum de oblationibus Domini. Reliquum ait de illa perfecta et in celis abscondita atque reposita in Christo scientia siue notitia: In ipso enim sunt thesauri sapientie et scientie absconditi ; Sanctum sanctorum est de oblationibus Domini;  partilis est enim scientia que reliqua est, omnes tamen alias superans et perducens ad perfectionem. Aaron ergo et filiorum eius erit, Aaron autem arca uel montanus interpretatur, id est alta de Deo intelligens, quia et arca, ut pote habens in se legem Dei et eloquia, offerre predictum sacrificium potest.

Cum autem obtuleris sacrificium coctum in clibano de simila, panes scilicet absque fermento conspersos oleo et lagana, azyma oleo lita.  Sacrificium ergo coctum, Christi appellat incarnationem. Ad hoc enim incarnatus est, ut immolaretur, propter quod enim Agnum Dei qui tollit peccata mundi, Ioannes Baptista appellauit . Recte ergo sacrificium in hoc loco ut denuntiaret natiuitatem eius, dicitur coctum in clibano, Dei genitricis  uidelicet utero: illa enim clibanus necessarie nominatur. Quia et panes ignemque desuper clibanus suscipit, sicut et Dei genitrix desuper uite panem, Deum uidelicet uerbum in suo utero ignemque suscepit presentie Spiritus sancti: Spiritus enim, inquit, sanctus superueniet in te, et uirtus Altissimi obumbrabit tibi . Si ergo munus offeres incarnationis Unigeniti que in uentre uirginis facta est, non aliter acceptum est Deo, nisi coctum de simila, id est, ex Dei scientia uel notitia fiat; unde enim non aliunde de hac re locutionem, nisi ab apostolis et a prophetis sumpsimus. uerba ergo apostolorum panes accipe, prophetarum uero lagana; quantum enim panes a laganis ad nutriendum sunt aptiores, tantum uerba apostolorum uerbis prophetarum.  Utrique autem azymi, quia ex alia doctrina fermentum non habent, uerbi gratia, sapientie secularis, quod hereticis conuenit accidere; hi quippe cum exteriora interioribus coniungere nituntur, et hec magis illis subiicere et fermentare que fermentari nullatenus possunt, ab azymis sermonibus exciderunt. Sed ecce apostolorum panes in oleo, et prophetarum lagana in oleo fiunt. Concorditer enim et ab illis et ab istis scriptum est, quia nos miserans Christus aduenit, sed apostoli planius, quia isti iam completum esse quod illi narrauerunt futurum.

Si oblatio tua fuerit de sartagine, simile consperse oleo et absque fermento, diuides eam minutatim, et fundes super eam oleum.

Sacrificium de sartagine dispensationem passionis  appellat Unigeniti, crucem assimilari sartagini propterea iudicans, quia sartago in tantum est fortis, ut superposita igni, ipsa quidem non consumatur, nec aliquam corruptionem sustineat, aut imminutionem, superpositos autem cibos mox ut ignem tetigerint, uel si duriores fuerint, non longo interuallo aptos usui reddit: sic et Christi crux, fortis quidem tantum fuit ut omnem creaturam subiiceret crucifixo, carnem autem eius, que ad comedendum inepta erat ante passionem , aptam cibo post passionem fecit. Si enim non fuisset crucifixus, sacrificium corporis eius minime comederemus: comedimus autem nunc cibum sumentes eius memoriam passionis. Hanc sartaginem  apud Ezechielem Dominus significans ait: et tu sume tibi sartaginem ferream, et pones eam murum ferreum inter te et ciuitatem , ferream quidem eam propter predictam appellauit fortitudinem. Inter te autem et ciuitatem ait, id est Hierusalem, quod maxime ipsi in cruce Domini offendentes, et illatis passionibus, ab eius sunt scientia separati. Mysterium ergo passionum in oleo conspergitur, quia miserans nos pro nobis sustinuit mortem. Quod et sine fermento esse, id est mundum ab exteriori uult esse doctrina, ait autem: Diuides ea minutatim, ut in passione eius que per partes processerunt sermonem diuidamus, ueluti alapis, colaphis, sputis, confixioneque lateris. Et fundes supra eam oleum; sed quemadmodum ille  misericordiam in nobis habens, pro nobis semetipsum tradidit passioni, sic oportet et nos proximis misereri, passionem Dominicam ad huius accipientes pietatis exemplum.



CAPUT III. De sacrificio simile cum oleo et thure

 Sin autem de craticula fuerit sacrificium, eque simila oleo conspergetur, quam offeres Domino tradens manibus sacerdotis, qui cum obtulerit eam, tollet memoriale de sacrificio, et adolebit super altare in odorem suauitatis Domino. Quidquid autem reliquum est, erit Aaron et filiorum eius, Sanctum sanctorum de oblationibus Domini. Similia disputare et de resurrectione disceptantem uult, cuius mysterium craticulam non frustra appellauit; sed per craticulam mortem  significauit. Sicut autem in sartagine Dominicam crucem supra accepimus, ita in craticula mortem, sed et sepulturam accipiamus. Que enim inter craticulam et sartaginem differentia sit, nulli penitus ignotum est, quod sartago super ignem nunc exardescentem et succensam, craticula autem in carbonibus ardentibus et olim accensis ponitur. Sic et mors Domini non fuit initium aliquod passionis, sed passionum que pridem in eo operate sunt, fuit subsistentia. Et huius ergo munus ex simila, id est ex Dei cognitione siue scientie que de morte Dominica est perficitur: oportet enim Christum et in morte Deum dici, et nichilominus immortalem predicare eum qui propter mortalem carnem mortuus est, in oleo tamen uiuus fiet; oportet quippe de Dominica morte  et resurrectione disputantem, misericordie quoque Dei addere ratiocinationi oleum, miserans siquidem genus humanum, et mortem sustinuit, et resurrectionem a mortuis dispensauit. Tradet in manibus sacerdotis, ipsi uidelicet Christo, qui postquam appropinquauit altari qui in celis est, appropinquauit autem carne per ascensionem. Nunquam enim separatur a diuinitate: Tollet memoriale de sacrificio, abundantiam scientie siue cognitionis, sicut supra iam docuimus. Quod super altare adolebit, apud se custodiens illud in seculum futurum. Quidquid autem reliquum est, id est quantum scire nos et perscrutari precepit; hoc Aaron erit et filiorum eius; id est et his qui sublimia et de Deo cogitare et sentire  possunt tradidit, quos filios Aaron esse prediximus; Sanctum sanctorum de oblationibus Domini, magis idipsum confirmans hoc legislator scripsit; sancta quippe est omnis bona scientia, sed Sancta sanctorum, que de Dei scientia sicut oportet disputare potest. Item quoque moraliter nos uitulum offerimus Deo, cum carnis superbiam uincimus; agnum, cum irrationabiles motus corrigimus; hedum, cum lasciuiam superamus; columbam, cum simplicitatem mentis custodimus, turturem, dum castitatem seruamus: hoc enim genus auium dicitur unum et castum seruare coniugium. Similam et panes azymos offerimus, cum sine malitia et nequitia hanc uitam presentem agimus. Offert, uerbi gratia, similam, qui in agricultura, aut nauigando, aut in aliquibus  communis uite usibus, positam offert conuersationem, oleo tamen conspersam, quod omnis anima eget oleo diuine misericordie, nec presentem uitam euadere quispiam potest, nisi ei oleum celestis miserationis adfuerit. Nec non et illud intimandum quod iuxta mortalitatem per clibanum tentationum pondus exprimitur: per sartaginem constantia animi et robur mentis; per craticulam, multiplex impugnatio non incongrue significatur.  Sed fortasse quis dicit de auditoribus Ecclesie: Melius forte agebatur cum antiquis quam nobiscum, ubi oblatis diuerso ritu sacrificiis, peccantibus uenia prestabatur, apud nos uno tantummodo est uenia peccatorum, que per lauacri gratiam in initiis datur, nulla post hec peccati misericordia nec uenia  ulla conceditur. Decet quidem districtionis esse discipline Christianum pro quo Christus mortuus est; pro illis oues, hirci, boues iugulabantur et aues, simila conspergebatur; pro te Dei Filius iugulatus est, et iterum te peccare delectat! Et tamen ne tibi hec non tam erigant animos pro uirtute quam pro desperatione deiiciant, audisti quanta sint in lege sacrificia pro peccatis, audi nunc quante sunt remissiones peccatorum in Euangeliis. Et est prima qua baptizamur in remissionem peccatorum. Secunda remissio est in passione martyrum. Tertia est, que per eleemosynas datur. Dicit enim Saluator: uerumtamen date que habetis, et ecce omnia munda sunt uobis . Quarta nobis fit remissio peccatorum per hoc quod et nos remittimus peccata  fratribus nostris. Sic enim dicit ipse Dominus et Saluator: Quia si remiseritis fratribus uestris ex corde peccata ipsorum, et uobis remittet Pater uester peccata uestra. Quod si non remiseritis fratribus uestris ex corde, nec uobis remittet Pater uester . Et sicut in oratione nos dicere docuit: remitte nobis debita nostra, sicut et nos remittimus debitoribus nostris. Quinta peccatorum remissio est, cum conuerterit quis peccatorem ab errore uie sue; ita enim dicit Scriptura diuina: Quia qui conuerti fecerit peccatorem ab errore uie sue, saluat animam eius a morte, et cooperit multitudinem peccatorum. Sexta quoque fit remissio per abundantiam caritatis, sicut et ipse dicit: Amen dico tibi, remittuntur  ei peccata multa, quoniam dilexit multum . Et apostolus dicit: Quoniam caritas cooperit multitudinem peccatorum . Est adhuc et septima, licet dura et laboriosa, per penitentiam remissio peccatorum, cum lauat peccator in lacrymis stratum suum, et fiunt ei lacryme sue panis die ac nocte , dum non erubescit sacerdoti Domini indicare peccatum, et querere medicinam, secundum eum qui ait: Dixi, pronuntiabo aduersum me iniustitiam meam, et tu remisiti impietatem cordis mei . In quo impletur et illud quod Iacobus apostolus dicit: Si quis autem infirmatur, uocet presbyteros Ecclesie, et imponant ei manus, ungentes eum oleo in nomine Domini: et oratio fidei saluabit infirmum, et si in peccatis fuerit, remittentur ei . Et tu ergo cum uenis ad gratiam baptismi, uitulum obtulisti, quia in morte Christi baptizaris; cum uero ad martyrium duceris, hircum obtulisti, quia auctorem peccati diabolum iugulasti. Cum autem eleemosynam feceris, et erga indigentem affectum misericordie sollicita pietate dependeris, altare sacrum hedis pinguibus onerasti: nam si ex corde remiseris peccatum fratri tuo, et iracundie tumore deposito, mitem intra te et simplicem recollegeris animam, immolasse te arietem, uel agnum in sacrificium obtulisse confide. Porro autem si diuinis lectionibus instructus meditando sicut columba, et in lege Domini uigilando die ac nocte ab errore suo conuerteris peccatorem et a uia nequitie ad simplicitatem eum columbe reuocaueris, atque adherendo  sanctis, feceris eum societatem turturis imitari, par turturum aut duos pullos columbarum Domino obtulisti. Quod si illa, que spe et fide maior est, caritas abundauerit in corde tuo, ita ut diligas proximum tuum non solum sicut teipsum; sed sicut ostendit ille qui dicebat: Maiorem hac caritatem nemo habet, quam ut animam suam ponat quis pro amicis suis , panes similaceos in caritatis oleo subactos, sine ullo fermento malitie et nequitie in azymis sinceritatis et ueritatis te obtulisse cognosce. Sin autem in amaritudine fletus tui fueris luctu, lacrymis et lamentatione confectus, carnem tuam maceraueris, et ieiuniis ac multa abstinentia aridam feceris, et dixeris: Quia sicut in frixorio confrixa sunt ossa mea , tunc sacrificium similam  a sartagine uel a craticula obtuleris: Et hoc modo inueniris tu uerius et perfectius secundum Euangelium offerre sacrificia, que secundum legem iam offerre non potest Isrel.



CAPUT Iu. Quod omnis oblatio absque fermento et cum sale debet esse.

 Omnis oblatio que offertur Domino, absque fermento fiet, nec quidquam fermenti ac mellis adolebitur in sacrificium Domino. Primitias tantum eorum offeretis et munera; super altare uero non ponentur in odorem suauitatis.  Nihil communionis uult habere doctrinam Dei cum exteriori scientia; quod enim fermentum alienam doctrinam appellat,  aperte ipse Dominus docuit dicens discipulis suis: Attendite a fermento Phariseorum et Sadduceorum . Mel uero paganorum doctrina intelligi, propter suauitatem uerborum et dulcedinem eloquii, Salomon in Prouerbiis docet, dicens: Non respicias ad mulierem meretricem, fauus enim distillans labia meretricis, et nitidius oleo guttur eius, nouissima autem illius amara quasi absinthium . Nouissima autem que? Quando uidelicet inter ueram sapientiam et fictam falsoque utentem nomine discernere ceperis; nam licet Ecclesie in Canticis canticorum dicat: Mel et lac sub lingua tua , non contradicit presentibus, sed et ualde consentit, neque in lingua tua dixit, sed sub lingua, ut ostenderet quod paganorum sapientia et  Iudeorum littera lingue Ecclesie, id est doctrine, subiecta est: ergo horum non uult integram Deo doctrinam offerri; inde dicit: Non adolebitur in sacrificium quod est in holocaustum, primitias tantum eorum offeretis. Precepit enim ex parte illius sapientie primitias offerri, non autem plene ea uti; sed quemadmodum cum Paulus apud Athenienses concionaretur, dicens: Sicut quidam uester peta dixit, huius et genus sumus , qui inueniens uerbum exterius ad occasionem Dei scientie aptum, non quidem respuit nec tamen addidit, neque enim inde ultra testimonia multiplicauit. Quare? Quod placuit Deo per stultitiam predicationis, sicut ipse Paulus ait, saluos facere credentes. Ut fides nostra non sit in sapientia hominum, sed in  uirtute Dei, propter quod ait legislator, super altare uero non ponentur in odorem suauitatis, et cum liceret dici non ponuntur, non ponentur dixit, ostendens quod et si nos tentauerimus de exterioribus diuinitatis adipisci notitiam, ad altare Dei hoc tale sacrificium non ascendit, nec odor fit suauitatis Domino, sed inferioribus deputatur tale sacrificium, et ut pote quod de terra habet subsistentiam, ad terram deprimitur. Quidquid obtuleris sacrificii, sale condies: nec auferes sal federis Domini Dei tui de sacrificio tuo, in omni oblatione offeres sal. Quod sal pro apostolica sapientia dixit, plane hoc nobis Dominus ostendit, dicens apostolis: uos estis sal terre: si autem sal euanuerit ad nichilum ualebit ultra, nisi ut mittatur foras, et conculcetur ab hominibus  . Propterea autem sal apostolicam sapientiam appellauit, quia sicut omnis cibus ad nutriendum aptus omnimodo sale conditur, ita et omnis sermo utilis ad iuuandum apostolice omnimodo necessarium habet sapientie condimentum, propterea non esse minus sal a sacrificiis, sed in omni munere precepit sal offerri: ut quodcunque docueris, quodcunque correxeris, in quacunque uirtute conuersatus fueris, apostolicam emulationem atque imitationem opereris, memorque sis Pauli dicentis: Imitatores mei estote, sicut et ego Christi . Et rursus: Iam non estis hospites et aduene, sed estis ciues sanctorum, et domestici Dei superedificati super fundamentum apostolorum et prophetarum, ipso  summo angulari lapide Christo Iesu . Quia autem non simpliciter sal dixit, sed illud intelligibile legislator innuit: Non auferes, inquit, sal federis Dei tui. Quod si fedus siue testamentum rationale est, utique et sal rationale est. Ergo testamenti euangelici, et salis apostolici precommonere nos uult legislator.  Item quod mel in Dei sacrificio non offertur, indicat apud Deum nichil uoluptuosum, nichil suaue huius mundi placere, nichilque quod non habeat mordacis aliquid ueritatis: unde et pascha cum amaritudinibus manducatur: E contrario admisceri in omnibus sacrificiis sal iubetur, scilicet ut omnia que ad Christi honorem offerimus sal rationis ac discretionis semper accipiant. Quod uero in sacrificium oleum offerebatur, significat  ut quidquid ad cultum Christi et deuotionem sanctorum impendimus, totum cum hilaritate faciamus: Nihil, ut ait Apostolus, ex tristitia, aut ex necessitate, hilarem enim datorem diligit Deus .



CAPUT u. De oblatione primitiarum frugum.

 Si autem obtuleris munus primitiarum frugum tuarum Domino, de spicis adhuc uirentibus, torres eas igni, et confringes in morem farris, et sic offeres primitias tuas Domino, fundens supra oleum et thus imponens, quia oblatio Domini est, de qua adolebit sacerdos in memoria muneris, partem farris fracti et olei ac totum thus.  Non solos precepit Dei notitiam siue scientiam eos offerre  qui in eadem scientia multum tempus permanserunt, sed et inchoantes illam, qualis fuit Paulus; mox enim ut uocatus est predicauit, propter quod sic que nunc dicuntur intelligamus. Primitiuus Deo est is qui nouiter cepit credere, et qui ei nullum pridem diuine scientie obtulit fructum. Si ergo ei sacrificium uerbi Dei offerimus, scientiam eius nouiter inchoantes, et uirentia quidem ut nouiter quid discentes et nouiter percipientes obtulerimus, quoniam necdum subtiliter eius proferre mysteria capiamus, ut farinam offeramus aut similam necessarium est, ut uirentia et torrida atque confracta, uel, sicut Septuaginta dicunt, ut recentia fricta matura fracta offeramus. Quemadmodum enim humectos fructus, et qui necdum possunt moli ut fiant  farina aut simila, quando uoluerimus aptos esui reddere, igne eos confringentes, paleas eorum in eo quod eos frigimus separamus, sic quicunque necdum scientiam solidam habemus, nec subtilem excelsamque theologiam, necdum enim illam discernere idonei sumus, spiritualium Scripturarum perfectam scientiam non habentes: opus habemus eam in igne spiritus frigere, id est, illius operationem et subministrationem nobis commodari, ut ab ea littere paleas separemus, ex illo enim sufficientem atque celerrimam Dei scientiam possidebimus. Propter quod eam intelligibilis sacerdos suscipit, oportet autem nos superfundere oleum, et superimponere thus; per eleemosynam quippe et orationem  scientia diuina in nobis perficitur. De sacerdote autem ac de memoriali super altare posito supra iam diximus, nec necesse est illud iterari.  Quod si hostia pacificorum fuerit eius oblatio, et de bobus uoluerit offerre, marem siue feminam immaculatam offeret coram Domino. Ponetque manum super caput uictime sue, que immolabitur in introitu tabernaculi, fundentque filii Aaron sacerdotes sanguinem per circuitum altare, et offerent de hostia pacificorum in oblationem Domini, adipem qui operit uitalia, et quidquid pinguedinis intrinsecus est. Duos renes cum adipe quo teguntur ilia, et reticulum iecoris cum renunculis: adolebuntque ea super altare in holocaustum, lignis igne supposito, in oblationem suauissimi odoris Domino.  Quoniam  conuersationes Deus hominibus differentes per legem sanxit; et in modum scandalorum [scalarum] uirtutes ordinauit; ut alio quidem liceret omnes assequi, alio autem quasdam, ut sursum tamen quisque subleuaretur a terra, hoc quippe et differentia sacrificiorum significabat. Nam hic quidem de nobis holocaustum offeret, totum semetipsum Deo offerre uolens, sicut et Paulus dicebat: Christo confixus sum cruci . Alter, sacrificium pacificorum siue salutare, qui desiderat salutem, et non potest nimis sublimiter conuersari; nam et si non ualet uirginitatem quispiam consequi, in casto autem coniugio conuersetur, uiam [ueniam] percipit a Domino qui dixit: Nom omnes capiunt uerbum, quando de uirginitate apostolis exponebat; sed tamen inter eos  qui saluantur necessarie ordinatur, hoc ipsum tamen et de contemptu rerum, et de iustitia et de cibo cum gratiarum actione; quod magnus est qui magna, et paruus, non tamen minimus, qui saltem mediocria consequi potest. Ut probaretur ergo quia due conuersationum species sunt ad iustificationem hominum, duas sacrificiorum spontaneorum definitiones posuit. Ait enim in libro Exodi: Altare de terra facietis mihi, et immolabitis super holocaustomata et pacifica uestra, oues uestras et boues in omni loco in quo nominatum fuerit nomen meum: ueniam ad te et benedicam tibi . Et precepit quidem pacificorum holocaustum, subinfert autem pacifica, uelut secundi ordinis et uirtutis. Quicunque ergo solum sibi hoc putat sufficere si saluetur,  siquidem de bobus offeret. Esse autem bouem diximus eos qui circa agenda ea que legis sunt uacant, siue masculum siue feminam. Immaculatum tamen munus offerat, et quidem eum qui holocaustum offeret non precepit offerri feminam, nequaquam feminam priuans ab huiusmodi conuersatione, sed ostendens quod perfecta sapere proprie uirorum est. Quod et si mulier hec sapiat, uir hec, ut pote fortis, appellabitur, de qua Salomon dixit: Mulierem fortem quis inueniet , demonstrans quod fortitudo, id est perfectio, difficile in mulieribus inuenitur. Pacificorum autem sacrificium uirorum et mulierum est; oportet enim et mulieres ita uiuere sicut aptum est ad salutem. Sed quamobrem  manus imponere super caput uictime precipiuntur, et immolare in introitu tabernaculi, sanguinemque fundere in circuitu altaris, in sacrificiis holocaustomatum sufficienter discussimus. Quod autem Deo offerre de suo sacrificio necesse habeant si saluari uolunt, hoc queri et considerari necessarium est. Offerunt enim de hostia pacificorum in oblationem Domini, adipem qui operit uitalia et quidquid pinguedinis intrinsecus est, uel, sicut Septuaginta, adipem qui operit uentrem, et omnem adipem qui in uentre est, per uentrem cor significans. Ideo autem secundo eius in supradicta editione memoriam fecit, quia duas habent operationes, sicut dicunt medici. Etenim per unam partem trahit alimenta, quod uentrem superiorem; per aliam  purgationes discernit, quod uentrem inferiorem uocant; renes uero quo uitalium seminum sunt ministeria: habent autem communionem cum uentre et femoribus; atque huius rei gratia, adipem primum qui supra uentrem est, et duos renes, et rursus adipem qui super eos est, id est, super femora, ut pote que uicina sunt renibus, iubet offerri, quia inter medium femoris et uentris renes siti sunt. In iecore autem, id est in hepate, delectationem siue concupiscentiam constitutam esse dixit: unde idem, secundum Septuaginta, hepatis pinnam cum renibus auferri dictum est, ut pote hepate in renibus uim operationis sue ministrante. Sed quid per hec significat? uel quid sancit iis qui saluari uolentibus etiam nunc in parabolis os aperuit? Quod oportet  hostiam, id est primitias et holocaustomata, Deo ab his qui saluari uolunt, intelligibilem adipem, uidelicet desiderium, quod Greci epitymiam dicunt, offerri: qui prius quidem operit superiorem uentrem, deinde inferiorem, ut et in cogitando et in implendo desiderium Deo offeramus: Oportet enim proponi prius, et postea compleri. Ergo uenter anime cor est, in quo prius proponimus quasdam actiones, postea autem conamur implere. Proponere ergo appetere quodammodo est, festinare autem proficere digestio forsitan quedam proprie dicatur, quorum utrorumque desiderium, quod adipem clamauit, necesse habemus Deo offerre, ut nichil prauum proponamus neque expleamus. Bene autem super uentrem superiorem, qui est appetitus,  adipem qui operit uentrem ait, quia maxima pars desiderii circa appetitum et circa propositum est. Inferiori autem uentri duos renes coniunxit; diximus enim quod communionem renes ad cor habent, unde Dauid ait: Ure renes meos et cor meum . Audi etenim Dominum per Ieremiam prophetam dicentem: Ego Dominus scrutans corda et probans renes . Nullo modo autem membra hec prophetia coniunxisset, nisi omnimodo quippiam eis commune fuisset. Motum enim irascendi in corde, in renibus autem memoriam eius iacere medici dicunt. Unde innocentie sibi testimonium perhibens Dauid: Iudica me, Domine, quoniam ego in innocentia mea ingressus sum , ait; et renes uri atque cor postulauit, ut pote cui utraque poterant testimonium perhibere. In renibus istis etiam seminis causa est, unde et communionem cum femoribus habere, qui ipsi coitalibus actionibus uim prebent, putantur. uult ergo et nuptiarum desiderium offerri Deo, ut prolis causa, non fornicationis, proueniat, et honorabile sit coniugium et thorus immaculatus. Sed et hoc quod in nobis est irascibile Deo debet offerri, sic enim non ad operationem peccati, sed ad destructionem peccati irasci poterimus, et Dauid in nobis implebitur Scriptura: Irascimini et nolite peccare . Quia enim est ira placens Deo, quando non ad nocendum, sed ad corrigendum proficit, probat aperte quod primum de Moyse in Exodo scribitur, ait enim:  Cumque appropinquasset ad castra, uidit uitulum et choros, iratusque ualde proiecit de manu tabulas, et confregit eas ad radicem montis, etc. . Quod autem in hepate concupiscentie requiescere putantur, propterea pinnam, id est, summitatem, auferri cum renibus precepit, et offerri ad altare: ut ab omni mala delectatione mundemur, scientes quia primitiua cogitationum nostrarum Deo necesse habemus offerre, sanctificantes per delibationem et massam. uerumtamen ita se quis debet disponere, ut omne desiderium et propositum cuiuslibet actionis et consummationem Deo offerat, sed a mala ira et a tali delectatione mundari debet. Propterea enim motum ire et delectationum primitias, ipsumque totum coniugium, per pinnam hepatis et  renum offeret, recteque potest suam conuersationem ad supernum altare offerre, et super holocausta, et super ligna que sunt super ignem. Secundum enim mandata spiritus conuersatur, et hostia Deo suauissimi odoris efficitur. Placet quippe ei perficere fructum, non solum centesimum, sed et sexagesimum et tricesimum. Si uero de ouibus fuerit eius oblatio et pacificorum hostia, siue masculum siue feminam obtulerit, immaculata erunt. Si agnum obtulerit coram Domino, ponet manum super caput uictime sue, que immolabitur in uestibulo tabernaculi testimonii, fundentque filii Aaron sanguinem eius per altaris circuitum, et offerent de pacificorum hostia sacrificium Domino, adipem et caudam totam cum renibus et pinguedinem que operit uentrem: atque  uniuersa uitalia et utrumque renunculum cum adipe qui est iuxta ilia, reticulumque iecoris cum renunculis, et adolebit ea sacerdos super altare in pabulum ignis et oblationis Domini. Si capra fuerit eius oblatio, et obtulerit eam Domino, ponat manum suam super caput eius, immolabitque eam in introitu tabernaculi testimonii, et fundent filii Aaron sanguinem eius per altaris circuitum, tollentque ex ea in pastum ignis Dominici adipem qui operit uentrem, et qui tegit uniuersa uitalia, duos renunculos cum reticulo quod est super eos iuxta ilia [Al., circa uitalia], et aruinam iecoris cum renunculis adolebitque ea sacerdos super altare in alimoniam ignis et suauissimi odoris. Omnis adeps Domini erit iure perpetuo in generationibus  et cunctis habitaculis uestris, nec adipem nec sanguinem omnino comedetis.  Quem bouem offerre, et quem rursus ouem, quem uero capram, legislator precepit, olim in his que de holocaustis dicta sunt exposuimus: ergo bouem legalium mandatorum operatorem ostendimus. Oues autem simplices esse diximus, capras etiam simplices quidem uersatos in peccatis, sed tamen postea conuersos; sed ibi ouibus etiam caprarum sacrificium miscuit, ait enim: Quod si de pecoribus oblatio est, de ouibus siue de capris holocaustum, anniculum absque macula offerret; LXX autem sic edunt: Si ab ouibus munus eius ab agnis et hedis in holocaustum, masculum immaculatum offeret illum. Quia oues genus quodammodo esse agnorum et hedorum complexi, uetus  Testamentum estimauit, inuenies non hic tantum, sed et apud Amos, capras appellatas oues. Ait enim : non sum propheta nec filius prophete, sed e populis [Ms., epolus] ego sum uellicans sicamina, et sustulit me Dominus ex gregibus ouium; cum proprie e populis [epolus], que capras uescuntur [qui capras pascunt] appellentur, manifestum est quia et capras inter oues posuit. Quia ergo quedam ex ipsis agnos, quedam capras lex dicit: quorum quidem agni simplices tantum et qui nichil peccauerunt significantur; capre autem simplices quidem, sed qui peccauerunt et conuersi sunt, horum sacrificium unum quodammodo esse in holocaustomatibus recte traditum est. Eum enim qui perfecta uult sapere, etsi peccator fuit, ex quo uitam  perfectam elegerit, sic oportet conuersari sicut ille qui ante non peccauit. In sacrificio autem pacificorum cum eadem custodisset, tam in sacrificio ouium quam caprarum et boum, unum hoc plus in ouibus custodiuit; quod non solum adipem reticulumque iecoris, uel secundum Septuaginta, pinnam hepatis, sed renes et caudam, uel idem secundum Septuaginta lumbum immaculatum cum renibus iussit offerri, quia enim ut simplex multa que operari debuit omisit: debet suam uirtutem offerre Deo, ut non uirtute sua in malum, ut simplex, sed magis utatur in bonum et manifestum faciat, quia nichil ex his que scire potest et exsequi omisit. Recte cauti redduntur simplices, ut pote qui ex simplicitate  facile poterant ad uoluntatem trahi, ut non solum renes et adipem qui super ipsos est, sed et lumbum qui est in renibus offerant Deo. Quod autem adiicit in eadem translatione sine macula, integrum hoc intellige; quod explanans Symmachus pro immaculato integrum posuit. Aquila autem perfectum. Nam et propterea cum renibus addidit, integrum illud perfectumque secundum quod diximus offerri uolens, ne aliud eius Deo, aliud autem aduersario simplex offeratur, sufficit enim huic ad ueniam ea que uirtutis sunt non agere. Nam cum mala operatur, ueniam non habebit; unde simplices ut columbas iubet esse Dominus, quia columbe nimiam quodammodo simplicitatem habent, uerumtamen ab omni malitia non desunt. Qui autem de bobus sacrificium offert,  ut pote operator legalium mandatorum, non habet necessitatem lumbum offerre, quia hoc in correctione bonarum sortitus est actionum; is autem qui de capris immolat, etsi simplicis est generis, uerumtamen quia ex peccatoribus conuersus intellectus est, non potest lumbum immaculatum offerre: olim quippe eum peccato maculauit. Manifestum est ergo quod hic quidem, ut pote qui non fuerat in peccatis, immaculatum lumbum offerre potest, qui uero fuit, hic iam non offeret lumbum in sacrificiis, siquidem que sunt de capris ascribitur, de quibus lumbum offerri non sanciuit. Et hoc erat propter quod in sacrificio pacificorum ab agnis capras distinxit. Communia autem sunt alia, de quibus loqui necessarium non habemus, in oblatione enim boum sufficienter  tractatum est. Illud autem oportet cognosci quomodo ubi ait: Adolebit ea sacerdos super altare in alimoniam ignis et suauissimi odoris, cum Septuaginta edidissent: Offeret illud sacerdos ad altare exta, odor suauitatis, ceteri interpretes in sacrificio quidem holocaustomatum, pro extis, holocaustomata; alii autem oblationem ediderunt: in hoc autem pacificorum sacrificio, hic quidem panem, alii autem frumentum demonstrantes sine dubio, quia et si non perfecte philosophie sit oblatio, hoc enim est holocaustomatum sacrificium, uerumtamen sufficiens est etiam hec pascere in his que sunt ad salutem et fortitudinem dare operanti, hoc enim nutrimentum panem prebere Dauid propheta dicit cum ait: Panis, enim, confirmat cor hominis. Omnis  adeps Domini erit iure perpetuo in generationibus et cunctis habitaculis uestris, nec adipem nec sanguinem omnino comedetis . Adipem eius qui in nobis est desiderii, seu concupiscentie; sanguinem uero anime figuram gerere diximus; quia ergo adipem in eternum precepit offerri, manifestum est quia consecrari Deo nostrum desiderium siue concupiscentiam uult. In eternum autem, hoc est, ne ad Deum illud et ad mundum diuidamus, propter quod et addidit, In generationibus, id est, per singulas etates. In generationes autem permutationes etatum intelliguntur. Quod ostendit Ieremias, cum populo Iudaico in Babylonia scribere in septem generationibus septuaginta annorum dicens numerum. In cunctis autem habitaculis, id est, in omni conuersatione,  siue socialem hanc agamus, siue solitariam assequamur uitam. Unde Dauid dicebat: Qui habitare facit unanimes in domo . Adipem atque sanguinem precepit omnino non comedi: adipem ad hoc, quia desiderium siue concupiscentiam nos habere propriam, id est carnalem, non uult, propter quod Iacobus dicebat: Unusquisque autem tentatur, a concupiscentia sua abstractus et illectus ; sanguinem autem, ut nec ad suam mortem, neque ad proximi currat: Bestiarum quippe hoc est crudelium proprium; ideo dixit: Non edetis omnem sanguinem. Non solum nos proximis parcere, sed et nobismetipsis precipiens, nam et ad Ne aperte alia rursus precepit: Carnem cum sanguine non  comedetis, sanguinem enim animarum uestrarum requiram. Significans quia per abstinentiam sanguinis, ab homicidiis abstinere uult hominem. Pro Deo autem non immolari uetuit, nec despicere animam, sed omnino precepit, unde et sanguinem circa basim fundi altaris iussit.



CAPUT uI. De hostiis pro peccato ignorantie.

 Locutusque est Dominus ad Moysen dicens: Loquere filiis Isrel: anima cum peccauerit per ignorantiam, et de uniuersis mandatis Domini, que precepit ut non fierent, quippiam fecerit, si sacerdos qui est unctus peccauerit, delinquere faciens populum, offeret pro peccato suo uitulum immaculatum Domino. Et adducet illum ad ostium tabernaculi testimonii  coram Domino, ponetque manum suam super caput eius, et immolabit eum Domino. Hauriet quoque de sanguine uituli, inferens illud in tabernaculum testimonii. Cumque intinxerit digitum in sanguine, asperget de eo septies coram Domino contra uelum sanctuarii. Ponetque de eodem sanguine super cornua altaris thimiamatis gratissimi Domino, quod est in tabernaculo testimonii. Omnem autem reliquum sanguinem fundet in basim altaris holocausti in introitu tabernaculi. Et adipem uituli offeret pro peccato, tam eum qui operit uitalia, quam omnia que intrinsecus sunt, duos renunculos et reticulum in quod est super eos iuxta ilia, et adipem iecoris, cum renunculis, sicut aufertur de uitulo hostie pacificorum. Et adolebit ea super altare holocausti. Pellem uero et  omnes carnes cum capite, et pedibus et intestinis et fimo, et reliquo corpore efferet extra castra in locum mundum ubi cineres effundi solent. Incendetque ea super lignorum struem, que in loco effusorum cinerum cremabuntur. Nihil eorum que necessaria fuerunt legislator omisit; designans quippe conuersationum differentias, et ostendens nobis uias in oblatione sacrificiorum, quibus nos oporteat conuersari, post hoc necessarie exponit Christi sacrificium, per quod nobis peccatorum remissio et redemptio concessa est. Ante alia ergo hoc nunc primum intende, quia peccata dixit esse anime, quidam enim corpus quasi causale peccati accusant, sed non ita est. Nam si sana sit anima, nichil illi nocebit carnis luxuries. Quam si secundum quem oportet modum regat anima,  recedit et cessat. Si autem dicis, atqui nolentem eam peccare dixit, uerumtamen non coacta a carne, sed ignorantia boni, quam ex negligentia et mutatione deteriorum patitur, per quam etiam suauia ea que sunt noxia estimat. Sed et hoc uide quomodo in multis sacerdotem permiscet. Ait enim: Anima cum peccauerit de uniuersis mandatis Domini que precepit ut non fierent, quippiam fecerit. Si sacerdos qui est unctus peccauerit, siquidem sacerdos qui unctus est peccauit, similem dicit aliis sacerdotem pro peccatis offerentem, quia et Christus nobis se similem prebuit, de ipso quippe ait Paulus: Propter quod debuit per omnia fratribus similis esse, ut misericors fieret . Et fidelis sacerdos in his que  ad Deum sunt ad reconcilianda peccata populi, plurima nimis huius legis in Christo exponens. Sed iam sunt et querenda sequentia: nam ecce legislator peccatum ipsius sacerdotis peccatum populi appellauit, quia negligens sensibilis sacerdos, aut peccans ipse aut non uindicans in peccatoribus, illicit eos qui rudes sunt ad similia. Intelligibilis autem nec ipse peccatum fecit, nec nos uel parum neglexit; qui cum lege nobis naturali etiam scriptam dedit, et non sine testimonio, sicut ait Paulus, semetipsum reliquit. uerumtamen quia hec figura coaptanda est in Christo, secundum quod possibile est, ut per omnia imaginis consumitur color, hoc quod dictum est secundum quod dignum est Christo intelligibili sacerdoti debemus accipere. Si enim Dei longanimitate  non uolentis peccatorem perdere abusus fuerit quis, uidetur illi Deus licentiam dare peccandi, propter quod Isaias ait: Quare errare nos fecisti, Domine, de uiis tuis, indurasti cor nostrum ne timeremus te?  Habacuc etiam similia quodammodo queritur, Quare non respicis super inique agentes, et taces, deuorante impio iustiorem se, et facies homines quasi pisces maris, et quasi reptile non habens principem?  Aperte ergo uidetur legislator illum sacerdotem significare cui dictum est: Tu es sacerdos in eternum secundum ordinem Melchisedech, eum qui a Patre unctus est, ad quem Dauid dicebat: Sedes tua, Deus, in seculum seculi, uirga recta est uirga regni tui, dilexisti iustitiam et odisti iniquitatem, propterea unxit te Deus Deus tuus . Hic  ergo pro peccatis nostris conuenienter sacrificium obtulit, de quo Paulus Hebreis scribit: Sic et Christus semel oblatus ad multorum exhaurienda peccata, secundo sine peccato apparebit exspectantibus se in salutem . Offeret tamen se pro peccato suo, LXX autem addunt, quod peccauit. Peccatum autem eius, sicut qui semel illud in se suscepit, nostrum peccatum dicitur; unde et Paulus dicebat: Obsecramus pro Christo reconciliari Deo, et qui nesciebat peccatum, peccatum pro nobis fecit . uitulum autem immaculatum Domino, uidelicet Patri, offeret carnem suam; immaculatum uero, quia peccatum non fecit, nec dolus inuentus est in ore eius . uitulus autem est quia in cruce intelligibiles nostros inimicos uentilauit. Quod autem LXX  uitulum de bobus legunt, ideo intelligemus dictum de bobus, quia secundum carnem ex patribus fuit qui de Legis exstiterant iustitia gloriosi. Ubi autem offeret uitulum, id est, carnem suam? Ad ostium tabernaculi testimonii coram Domino, ad ostium quidem ut sacrificium Christi secundum doctrinas et traditiones apostolorum factum fuisse intelligamus, has enim esse ostia tabernaculi testimonii superius ostendimus, ut pote ad celum introitum prebentia, quod tabernaculum est testimonii, habitare enim hic in tabernaculo testimonii docetur atque probatur. Habet enim Isaias apertissimam testimonii probationem dicens: Qui extendit uelut nichilum celos, et expandit eos sicut tabernaculum  ad inhabitandum . Coram Domino autem, quia inspiciente Patre consummabatur crucis mysterium, in tantum ut etiam aspicienti utique Patri diceret Dominus: Pater, in manus tuas commendo spiritum meum . Ponere autem eum manum super caput uituli, et iugulare uitulum precepit. Nemo enim illum obtulit, sed nec immolare poterat, nisi semetipsum ipse ad patiendum tradidisset, propter quod non solum dicebat: Potestatem habeo ponendi animam meam, et potestatem habeo iterum sumendi eam , sed et preueniens, semetipsum in cena apostolorum immolauit. Quia enim de sanguine in tabernaculo testimonii intulit, docet Paulus ad Hebreos dicens: Christus existens pontifex futurorum bonorum per amplius et perfectius  tabernaculum non manufactum, id est, non huius creationis, nec per sanguinem taurorum et uitulorum, sed per proprium sanguinem introiuit semel in sancta, eterna redemptione inuenta . Et rursus: Neque enim in manufacta sancta ingressus est Christus formam uerorum, sed in ipsum celum ad ostendendum se uultui Dei pro nobis. Hic ergo tabernaculum testimonii celum, quippe quia in ipso habitare Deum prophete testificati sunt intelligamus: Qui habitat in celis, inquit, irridebit eos , et, Nemo ascendit in celum nisi qui descendit de celo , Unigenitus de semetipso dixit hominibus. Ibi sanguinem introduxit, quia cicatrices portans passionum, a mortuis resurrexit, unde et suum corpus palpandum Thome prebuit, atque ita  in celos ascendit. Probant autem sequentia: Cumque intinxerit digitum in sanguine, asperget de eo septies coram Domino contra uelum sanctuarii. Multis nominibus carnem Domini appellat, quia et multas operationes impleuit, unde et ipse Dominus modo quidem semetipsum sacrificium, modo pastorem . Deinde rursus uitem, et panem uite, granum tritici , opportune dispensatoriis uerbis uarians suas appellationes nominauit. Et nunc ergo uelum eius carnem appellauit; dubitare enim hoc non possumus, Paulo ad explanationem huius mysterii dicente: Habentes fratres confidentiam in introitum sanctorum in sanguine Christi, quam initiauit nobis uiam nouam, et uiuentem per uelamen, id est, carnem suam, et sacerdotem magnum  in domum Dei intreamus cum puro corde in satisfactione fidei , propterea et sanctuarii uelum appellatum est, figuram quippe carnis Sancti sanctorum gerebat. Quia ergo digitus Dei uirtus eius dicitur, conuenienter digitum in sanguinem intingit, ut ostendatur quia passiones carnis Dominice uirtute diuinitatis acte sunt. Nam quomodo poterant talia tunc fieri, id est, solis recessus, terremotus, scissio petrarum, et similia? Hic ergo uirtute diuinitatis passionem suscipiens, aspersit quidem suam carnem; aspersit autem septies, quia pro remissione hoc peccatorum, et pro subministrando nobis sancto Spiritu fecit, utrumque enim predictus designare consueuit numerus. Quia autem sanguinem oportet  nos in passione eius accipere, probant Pilati et Iudeorum turbe; dum enim traderetur cruci, ipse quidem clamabat: Mundus sum a sanguine iusti huius . Illi autem: Sanguis eius super nos et super filios nostros . Huius aspersionis et Petrus in catholica epistola meminit, apostolum se nominans secundum prescientiam Dei Patris in sanctificatione spiritus, in obedientiam et aspersionem sanguinis Iesu Christi . Ponetque de eodem sanguine super cornua altaris thymiamatis gratissimi Domino, quod est in tabernaculo testimonii. Hic altare sedem Dei, hoc est cherubim, significat; quod enim sunt altare Isaias per uisionem seraphim manifestauit, ait enim: Et uolauit ad me unus de seraphim, et in manu eius calculus quem forcipe tulerat  de altari . Thymiama autem sicut LXX dicunt compositiones, compositionem omnium sicut in thymiamate uirtutum dicit: quia sunt intelligibile thymiama, ubi quippe decet uirtutes, nisi in sede Dei esse compositas: in quibus et si in terra conuersatio est, de celo tamen descendunt, unde et Paulus de his qui in uirtutibus conuersabantur dixit: Nostra autem conuersatio in celis est . Iacobus uero ait: Que autem desursum est sapientia, primum quidem benigna est . Sapientiam dicens unam de generalibus esse uirtutibus. Post hanc enim fortitudo, et iustitia, et caritas, multo magis et cetere cum hac ordinantur, que dum sunt quatuor, ut arbitror, excellenter cornua predicti altaris, quia genera sunt aliarum uirtutum  conuenienter, nominantur. Ait autem et Isaias: Misericordie Domini memorabor reminiscens uirtutum eius. Has Dominus ungit proprio sanguine, uirtutem eis prestans maiorem perfectioremque, ut contra aduersariorum uires preualere possint. Omnem reliquum sanguinem uituli fundi circa basim altaris holocausti, quod est in tabernaculo testimonii precepit. Altare holocaustomatis rursus Christi corpus intelligamus. Sicut enim ipse sacerdos et sacrificium est, sic et altare est; si autem in multis nominibus unum est quod significatur, diximus quippe eum oportere intelligi etiam uelum, nichil est quod ex hoc possit obsistere; dum enim multe sint in ipso operationes, conuenienter etiam multa sunt  nomina. Quia autem intelligibile altare corpus Domini, et beatus Paulus intelligit ipso dicente cognosce; ait enim: Habemus altare de quo edere non habent potestatem hi qui tabernaculo deseruiunt, corpus uidelicet Christi, de illo enim Iudeis comedere fas non est. Hoc altare necessarie in introitu tabernaculi testimonii, id est in introitu celorum est, quia per ipsum ingressum habemus in celis. Sed iam reliqua sacrificii huius discutiamus; quecunque enim in sacrificio pacificorum seu salutari precepit, eadem fieri etiam in hoc precepit: duos renunculos iubet offerri, et reticulum quod est super eos et adipem iecoris, quod LXX edunt, et pinnam hepatis. Et adoleri ea super altare holocaustomatum, in duobus sacrificium diuidens, quatenus omnibus  liceat Christi sacrificium imitari, id est, tam his qui inferioris sunt conuersationis, eis quippe conuenire pacificorum diximus sacrificium, quam altiora sapientibus, quibus imitari sufficit, que sequuntur: Pellem uero et omnes carnes cum capite et pedibus et intestinis, et fimo et reliquo corpore efferet extra castra. Quod precepit ut non Christum diuidas, sicut quidam diuidunt dicentes: Is qui de Maria est, passus est, qui autem de Deo Patre est, passus non est. Nobis enim unus Dominus iehsu Christus, per quem omnia, qui [Ms., quia], secundum quod Paulus dixit. Cum ut homo pateretur miracula, tamen in passionibus operabatur ut Deus . Caro enim in Domino omnis eius humanitas, quia uerbum caro factum est, dicitur, propter quod et carnem  eius cum capite et pedibus uel cum capite et extremis, uidelicet pedibus. Sic enim ceteri interpretum ediderunt, iussit incendi ut per predicta uerba, eum qui pro nobis passus est esse a principio, et in nouissimis intelligeremus, de quo ait Paulus, quia in ipso creata sunt omnia que in celis, et que in terra, uisibilia et inuisibilia. Siue throni, siue dominationes, siue principatus, siue potestates. Omnia per ipsum, et in ipso creata sunt, et ipse est ante omnia, et omnia in ipso constant. Et ipse est caput corporis Ecclesie, qui est principium primogenitus a mortuis, ut sit ipse in omnibus primatum tenens . Insuper cum intestinis et fimo, uel, sicut Septuaginta, cum uentre et stercore, ait, ut quia mentis intelligibilis uenter figuram gerit, sicut in sacrificiis  aliorum holocaustorum ostendimus, ex eo mentem habuisse nostram eum qui pro nobis passus est, minime ignoramus, quod quidam hereticorum negant. Fimus autem peccata generis humani significat, que crucifixus in se suscepit, hec enim fimus Domini uerisimiliter dicuntur, fimus quippe cum sit immundus, gerentem non polluit. Neque nature nostre est quamuis sit in nobis, sicut et peccata nostra que portauit Dominus, et aliena fuerunt ab eo, et eum nullatenus polluerunt, permansit enim sine peccato. Totum ergo uitulum, id est, totum Christum, extra castra in loco mundissimo ubi effundi cineres solent eiici legislator iubet, apertissime sacrificii Christi locum significare studens, extra castra enim passus est, quod testatur Paulus, dicens: Ideo et iehsu ut  sanctificaret plebem extra portam passus est . Quis autem mundus est cineris locus? Golgotha uidelicet, et in tantum mundus, ut mundum totum ipse mundaret; cineris autem recte locus dictus est, quia in ipsa exstincta sunt peccata generis humani, unde et mundus locus appellatur. Incendentque ea super struem lignorum. Ligna autem in igne, sacras Scripturas diximus; quecunque autem in Domino tempore passionis gesta sunt, ad implenda ea que prophete dixerunt sunt gesta, quod manifestat Dominus, quando a Iudeis comprehensus est, dicens: Tanquam ad latronem existis cum gladiis et fustibus comprehendere me: quotidie in templo sedebam docens, et non me tenuistis, hoc autem factum  est ut complerentur Scripture prophetarum . Et rursus: iehsu autem uidens quod omnia consummata essent, ut impleretur Scriptura, dixit, Sitio . Sed cum per singula figura Dominice passionis appareat, tamen planius legislator uidetur hoc in sequentibus figurare mysterium.  Quod si omnis turba Isrel ignorauerit, et per imperitiam fecerit quod contra mandatum Domini est, et postea intellexerit peccatum suum, offeret uitulum pro peccato, adducetque eum ad ostium tabernaculi, et ponent seniores populi manus super caput eius coram Domino, immolatoque uitulo in conspectu Domini, inferet sacerdos qui unctus est de sanguine eius in tabernaculum testimonii, tincto digito aspergens septies contra uelum, ponetque de eodem sanguine in  cornibus altaris, quod est coram Domino in tabernaculo testimonii. Reliquum autem sanguinem fundet iuxta basim altaris holocaustorum, quod est in ostio tabernaculi testimonii, omnemque eius adipem tollet, et adolebit super altare, sic faciet et de hoc uitulo quomodo fecit et prius. Et rogante pro eis sacerdote, propitius erit Dominus. Ipsum autem uitulum efferet extra castra, atque comburet, sicut et priorem uitulum, quia pro peccato est multitudinis. Nihil in his legislator commutauit quod esse possit extra predictum sacrificium, quod est principis sacerdotum. Idem enim a turba Isrel et a sacerdote offerri precepit, uitulum enim et hic et illic dixit. Similiter etiam sanguinem in tabernaculo testimonii offerri iubet, uitulum autem extra castra incendi. Atque  apertissime in his que dicta sunt ostenditur quia eadem erant plebis sacerdotisque peccata, nam quam ob causam idem sacrificium pro eis offerret. Quod autem de sacrificio immutatum est, hoc magis ad firmitatem pertinet, quod unum sit sacrificium, nam in sacerdote non dixit, si cognouerit peccatum suum. Nec enim ignoraturus erat Dominus peccatum, quod ut susciperet incarnatus est. De turba autem, id est, de synagoga, siue de plebe, attende quid ait: Quod si omnis turba Isrel ignorauerit, et per imperitiam fecerit quod contra mandatum Domini est, et postea intellexerit peccatum suum. Ergo ab initio quidem suum peccatum ignorauerunt, sed postea cognouerunt; et hoc ostendunt ipsa uerba Domini, ait enim: Nisi uenissem et locutus eis fuissem, peccatum non  haberent, ut ignorantes utique, nunc autem excusationem non habent de peccato suo , ut pote per eius doctrinam discentes quod nesciebant prius; quando ergo suum peccatum cognouerunt, tunc ad sacrificium Unigeniti se uerterunt. Deinde in sacrificio sacerdotis ipsum diximus imposuisse manum super caput uituli, hic autem seniores hoc facere dicit. Utrumque enim reuera in Christi sacrificio agebatur, id est, quia et imminebant ad consummandum illud seniores populi et scribe, et Caiphas princeps sacerdotum, dicebantque: Expedit uobis ut unus homo moriatur pro populo, et non tota gens pereat . Et quia nullo modo expleri potuisset, si non semetipsum ad passionem Dominus  tradidisset, in tantum uti prediceret Petro: Mitte gladium tuum in uaginam, calicem quem dedit mihi Pater, non uis ut bibam illum?  Festinabat enim dispensare nostrorum peccatorum remissionem, quod necessarie in his que sunt de uituli synagoge sacrificio est consideratum. Ait enim: Sic faciet de hoc uitulo quomodo fecit et prius. Et rogante pro eis sacerdote, propitius erit Dominus. Christus enim factus est nobis propitiatio in sanguine suo, sicut a beato Paulo Romanis scriptum est, per quem in tantum peccata remissa sunt, quatenus ipsi quoque remissionem mererentur qui in eo peccauerunt. De ipsis quippe dixerat: Pater, ignosce illis, nesciunt enim quid faciunt . Sed quid ad finem sacrificii legislator dixit? Sufficit enim nobis  legis ipsius conclusio ad manifestanda presentia. Ipsum autem uitulum efferet extra castra atque comburet, sicut et priorem uitulum, quia pro peccato est multitudinis. uides quomodo nichil mutari in secundo sacrificio extra hoc quod primo est precipitur? Et quamobrem? Quia pro peccato est, inquit, multitudinis. Ergo hoc manifestum est et indubitabile quia idem peccatum plebis et sacerdotis intellexerit. Et propterea idem in utroque sacrificium ordinauit; nec ipsis quidem uerbis diuidens quod non faceret, nisi figure fuissent ea que tunc agebant.  Si peccauerit princeps, et fecerit unum e pluribus per ignorantiam, quod Domini lege prohibetur, et postea intellexerit peccatum suum, offeret hostiam Domino, hircum de capris immaculatum, ponetque manum suam  super caput eius. Cumque immolauerit eum in loco ubi solet mactari holocaustum coram Domino, quia pro peccato est, tinget sacerdos digitum in sanguine hostie pro peccato, tangens cornua altaris holocausti, et reliquum fundens ad basim eius. Adipem uero adolebit supra, sicut in uictimis pacificorum fieri solet, rogabitque pro eo et pro peccato eius, ac dimittetur ei. Quod si peccauerit anima per ignorantiam de populo terre, ut faciat quidquam ex his que Domini lege prohibentur, atque delinquat, et cognouerit peccatum suum, offeret capram immaculatam, ponetque manum super caput hostie que pro peccato est, et immolabit eam in loco holocausti. Tolletque sacerdos de sanguine in digito suo, et tangens cornua altaris, reliquum fundet ad basim eius. Omnem autem auferens adipem  sicuti auferri solet de uictimis pacificorum, adolebit super altare, in odorem suauitatis Domino, rogabitque pro eo et dimittetur ei. Quemadmodum in spontaneis sacrificiis differentias in conuersationibus et conditionibus uite offerentium ordinauit, ita rursum pro peccatis sacrificia equalia esse peccatis iubet, quorum magnitudo non solum ex actione peccati, sed ex persona peccantium ponitur Et nimis recte, quia et Dominus apostolis dixit: Seruus cognoscens uoluntatem domini sui, et non se preparans nec faciens secundum uoluntatem eius, uapulabit multis; qui autem non cognouit, et non fecit digna plagis, uapulabit paucis ; sed quid subiunxit? Cui datum est multum, multum queritur ab eo; et cui creditum est  multum, multum exigitur ab eo . Hunc intellige esse qui a legislatore dictus est princeps; hic ergo si peccauerit, hircum offert, si quis autem de populo, dicit autem idiotam, siue popularem, non eum qui sorte distinctus est ad meditandam legem. Nam et hic utique princeps nominaretur, qui pro minori peccato capram offerre precipitur, quemadmodum ille hircum, hic feminam, ille marem. Quemadmodum ergo oblatio capre sacrificium pro peccato signat, sic hircus et capra cum sit feminini generis, hircus masculini, sacrificii interpretatur uim. Non enim frustra hoc legislator intendit, sed quia hircus et capra: hoc autem Septuaginta in Greco sic edunt, ut et dicant offerri debere, quod Latini ex eadem editione interpretati sunt:  hedum ex capris masculum, et capram de hedis femellam. Chimarrus autem et chimarra fetus caprarum sunt, chimerrini uel , id est, qui circa tempus hiemis nascuntur: nam bis per annum capris parientibus, quidam fetus tempore hiemis, quidam autem estatis generantur. Cum ergo ita se habeant, per hiemem tristitiam penitentie docet; in tristitia quippe hic et fletu filios generat, sed tamen filii eius non sunt a sacrificio probati. Unde existimo hedos, id est, , offerre penitentes, ut pote fluctuantes, precepit, et ut qui diuersitatibus undarum a peccatis se erigentibus, repugnantes misericorditer omnino saluabuntur. Si enim permaneant in penitentia, et non desperent, uelut in tempestate relinquentes nauis anime gubernacula  liberabuntur; sin autem desperauerint, quemadmodum quidam gubernatores uel naute pauidi, statim pereunt. Nam et Dominus dixit: Orate ne fiat fuga uestra hieme uel sabbato , hiemem tempus penitentie dicens, sabbatum uero otium anime atque uirtutum cessationem intelligens; ad otium siquidem atque a malis uacationem datum est sabbatum, sed Iudeorum gens hoc e diuerso usa est. Graue autem est in tempore quo necessaria est penitentia, et multo grauius quo uacat ab omnibus operibus, quemquam tentari, uel persecutionem pati, unde etiam sicut maiorem eum qui sabbato persecutionem patitur, nouissimum numerauit. Quia ergo et hirci et capre siue hedi uirtutem et differentie sacrificiorum modum didicimus, iam uideamus que  in utroque aguntur sacrificio. Communia enim sunt, quoniam penitentie finis, et generalis effectus peccatorum remissio est, quam aperte legislator posuit, dicens: Quod si peccauerit anima per ignorantiam de populo terre, ut faciat quidquam ex iis que Domini lege prohibentur. Non dicit quid, quia in quolibet preuaricatus quis fuerit, in totam legem delinquit, sicut beatus Iacobus ait: Quicunque totam legem seruauerit, offendat autem in uno, omnium reus constituetur . Quando ipse qui peccauit peccatum suum cognouerit, neque enim aliter penitentiam agere potest nisi cognoscat peccatum suum, tunc enim princeps hircum siue chimarrum; is autem qui de turba est effert capram siue chimarran, immaculata  autem utraque: immaculatam siquidem oportet esse penitentiam. Que autem eius est macula? uidelicet si peccato compatiatur, uel amicus sit penitens pro quo agit penitentiam. Oportet enim eum perfecte a peccato eodem atque studiosissimo recedere proposito. Deinde imponet manum suam super caput hostie; ipse per semetipsum peccatum manifestans, et suam offerens confessionem. Ipse autem  non occidit, sed alii, habet enim necessarium et aliorum auxilium ad orationem, ut suscipiatur eius penitentia, unde nec omnimodo sacerdotes occidere precepit. Ait enim: Occident eum in loco in quo occiduntur holocaustomata. Qui autem occidant non addidit, licet enim in sacrificio penitentie alterius uti adiutoriis. Quod testatur Iacobus  dicens: Orate pro alterutro ut saluemini . Sed magis iustorum utamur adiutorio, ipse enim subdidit: Multum enim ualet oratio iusti assidua . Ubi autem occident? Idem secundum LXX, In conspectu Domini. Pro peccato quippe in conspectu Domini confiteri necessarium habemus, propter quod dixit Dauid: Peccatum meum cognitum tibi feci, et iniustitias meas non operui. Dixi, Pronuntiabo aduersum me iniustitiam meam Domino, et tu remisisti iniquitatem cordis mei . Propterea hic legislator intulit: et tollet et ponet sacerdos sanguinem peccati digito super cornua altaris holocaustomatis, sanguinem autem peccati appellauit, qui pro peccato offertur. Huius primitias sacerdos Christus super cornua altaris holocaustomatis  offeret, uidelicet per crucem suam; si enim altare holocaustomatis Domini corpus est, huius procul dubio cornua crux erit, de qua Habacuc dixit: Cornua sunt in manibus eius . Offeret super suam crucem primitias necessario sui sanguinis qui pro peccato offertur, quia opus crucis et effectus perfecta peccatorum nostrorum remissio est. Quod autem dicit: Reliquum sanguinem fundet ad basim eius, omnem penitentiam euangelice tribuit predicationi, quam esse basim altaris diximus. Recte autem penitentiam omnem apostolice predicationi tribuit, quia omnis eius intentio hec est, ut omnis homo penitens se corrigendo saluetur, propter quod et primam illam uocem Dominus prouidet in Euangelio doctoralem: Penitentiam agite, appropinquabit  enim regnum celorum . Omnem autem auferens adipem sicut auferri solet de uictimis pacificorum, ut penitentis omne desiderium sursum respiciat, id est celum intendat, tunc enim poterit penitentiam offerenti in pacificorum sacrificio reputari: Sed quis sit finis horum que dicta sunt, addidit: Rogabitque pro eo sacerdos et dimittetur ei. Neque enim idonei sumus peccata nobismetipsis dimittere, Christus autem nobis propitiationem perficit. Si autem de pecoribus obtulerit uictimam pro peccato, ouem scilicet immaculatam, ponet manum super caput eius, et immolabit eam in loco ubi solent holocaustorum cedi hostie, sumetque sacerdos de sanguine eius digito suo, et tangens cornua  altaris holocausti, reliquum fundet ad basim eius. Omnem quoque auferens adipem, sicut auferri solet adeps arietis qui immolatur pro pacificis, et cremabit super altare in incensum Domini. Rogabitque pro eo, et pro peccato eius, et dimittetur illi. Semetipsum nunc quoque sequens legislator oblationi capre, siue chimarre quam diximus ab his qui sunt de populo, et qui non occupantur in meditatione legis, offerri ouem quoque coniunxit: quoniam in populo et idiotis possibile est esse aliquos etiam simplices quibus conueniat ouis sacrificium, quod tam in holocaustomatis quam sacrificiis hostie pacificorum demonstratum. Aperte ergo legislator approbare cupiens quod non solum princeps, id est scientia sublimior, nec tantum popularis, sed si quis  est in popularibus simplex, si forte peccauerit, quod et hic ad redemptionem peccatorum debeat penitentiam, ouis sacrificium introduxit: ideo autem non arietem, sed ouem, id est feminam, et non masculum precepit offerri, quia popularibus feminarum sacrificium deputauit; eos hic qui legem accipiunt euidenter contestans, ut quicunque principatum sortitus est, et est aliis sublimior scientia, non solum exhibeat simplicitatem cum oporteat eum etiam prudentem esse sicut serpentem, quemadmodum Dominus ait; qui uero non est talis, id est, qui non abundat scientia, et propterea in populo deget, hic quamuis sit simplex, si contingat ut peccet, nec ipso peccato ignoscetur nisi per oblationem penitentie peccatum diluerit. Cum ergo hec ita se habeant, non  egent cetera expositione. Cum enim sacrificium pro peccato sit, simul hic de capra et oue precepit, unde necesse non est, cum tendamus ad sequentia, diu in presentibus immorari.



CAPUT uII. De eo qui audit iurantem mendaciter.

 Si peccauerit anima, et audierit uocem iurantis, testisque fuerit quod aut ipse uidit aut conscius est, nisi indicauerit, portabit iniquitatem suam.  Hoc enim uidetur dicere peccare hominem, quo audiente iurat aliquis falsum, et scit eum falsum iurare et tacet, tunc autem scit, si ei rei de qua iuratur testis fuerit aut uidit, aut conscius fuit, id est aliquo modo cognouit, aut oculis suis conspexit, aut ipse qui iurat, illi indicauit. Ita enim potuit esse conscius, sed inter timorem huius peccati et timorem proditionis hominum non parua existit plerumque tentatio; possumus enim paratum  ad periurium admonendo uel prohibendo a tam graui peccato reuocare; sed si non audierit, et coram nobis de re quam nobis falsum iurauerit utrum prodendus sit, si proditus etiam in periculum mortis incurrat, difficillima questio est, sed quod non expressit, cui hoc indicandum esset, utrum illi cui adiuratur, an sacerdoti, uel cuipiam qui non solum eum persequi non potest irrogando supplicium, sed etiam orare pro illo potest, uidetur mihi quod se homo soluat, etiam a peccati uinculo, si indicet talibus qui magis possunt prodesse quam obesse periuro, siue  ad corrigendum, siue ad Deum pro illo placandum, si et ipse confessionis adhibeat medicinam. Post hoc autem peccati genus quod de periurio alicuius non indicato commemorauit, nullum pro eo sacrificium iussit offerri, sed deinde subiunxit.



CAPUT uIII. De anima que tetigerit aliquid immundum, aut a bestia occisum.

 Anima que tetigerit aliquid immundum, siue quod occisum a bestia est, aut per se mortuum, uel quodlibet aliud reptile, et oblita fuerit immunditie sue, rea est, et delinquit. Et si tetigerit quippiam de immunditia hominis, iuxta omnem impuritatem qua pollui solet, oblitaque cognouerit postea, subiacebit delicto. Neque hic sacrificium pro illo genere peccati  quid offeratur commemorauit, sed adhuc adiecit et ait: Anima que iurauerit et protulerit labiis suis, ut uel male quid faceret uel bene, et idipsum iuramento et sermone firmauerit, oblitaque postea intellexerit delictum suum, agat penitentiam pro peccato, et offerat agnam de gregibus siue capram, orabitque pro eo sacerdos, et pro peccato eius.  Quid est ergo quod pro tacito cuiusquam periurio, et pro eo quod tangitur morticinum, uel aliquid immundum, nullum sacrificium commemorauit; pro eo uero peccato ubi falsum quisque nesciens iurat, dixit offerri agnam uel capram, an pro omnibus supradictis hoc sacrificium oportet intelligi? uoluit enim prius omnia enumerare, et sic inferre quo sacrificio possit expiari. Si autem non potuerit offerre  pecus, offerat duos turtures uel duos pullos columbarum Domino: unum pro peccato, et alterum in holocaustum: dabitque eos sacerdoti, qui primum offerens pro peccato, retorquebit caput eius ad pennulas, ita ut collo hereat, et non penitus abrumpatur, et asperget de sanguine eius parietem altaris; quidquid autem reliquum fuerit, faciet distillare ad fundamenta eius, quia pro peccato est: alterum uero adolebit holocaustum ut fieri solet. Rogabitque pro eo sacerdos, et pro peccato eius, et dimittetur ei. Quod si non quiuerit manus eius offerre duos turtures, uel duos pullos collumbe, offeret pro peccato similam, partem ephi decimam. Non mittet in eam oleum, nec thuris aliquid imponet, quia pro peccato est, tradetque eam sacerdoti, qui plenum ex toto pugillum hauriens, cremabit super altare, in monimentum eius qui obtulit, rogans pro illo et expians. Reliquam uero partem ipse habebit in munere.  Num eadem legislator  repetit, cum in preteritis dixisset: Quod si peccauerit de populo terre per ignorantiam, ut faciat quippiam ex his que Domini lege prohibentur atque delinquat? generaliter de omni peccato precipiens, et iubens que debent offerri. Quando enim dixit: Quod si peccauerit de populo terre per ignorantiam, ut faciat quippiam ex his que Domini lege prohibentur, atque delinquat, sensibilem Isrelem ostendit, qui cognoscens Dei mandata, non debuit quippiam legis transgredi; transgressus autem implere debuit ea que ad penitentiam pertinent. In presenti autem  dicens: Si peccauerit anima, nequaquam addidit, de populo terre, et rectissime, dicit enim peccata a quibus necesse sit, secundum quod ait Iacobus, etiam hos qui sunt ex gentibus abstinere, id est, idolothitis, et suffocatis, et sanguine et fornicatione . In his enim inuenies sequentia connumerata. Deinde superius quod est peccatum uniuscuiusque per semetipsum delinquentis, et quod per se quis gessit designatur; hic autem eum qui alienis peccatis communicauit, demonstrat, hoc enim tactus immundi, et morticini, et a bestia capti innuit, non per enigmata, sed aperte exponens quod quidam despiciunt, id est, alterius in errorem mittentis, non arguere errorem, sed consensum prebere. Nunc ergo ostendit quia et in hoc oblationem, eam uidelicet  que ad penitentie absolutionem pertinet necessariam habeamus. Si peccauerit anima, et audierit uocem iurantis, testisque fuerit quod aut ipse uidit, aut conscius sit, id est, si aliquo furtum aut dolum faciente, et iusiurandum pro eis dante, uidens aliquis furtum uel dolum quem fecit, uel aliter conscius quod falso iuret, non prodiderit, portabit iniquitatem. Et recte: nam cui licuit arguere peccatum, et texit, adiutor eius procul dubio factus est; qui uero auxiliatus est, in semetipsum peccatum traxit. Non solum autem predicti peccati immunditiam euitandam putauit, sed et si quis tetigerit omnem rem immundam, aut morticinam, aut a bestiis captam, non corporis, sed rei immundas actiones ostendere cupiens, nec illas immunditias quas Iudeorum gens  existimat. Que sint autem actiones quarum communicatio sicut immundarum euitanda est, Saluator apostolos docuit dicens: Adhuc et uos sine intellectu estis? Nescitis quia omne quod ingreditur in os, in uentrem uadit, et in secessum emittitur? Que autem egrediuntur de ore, de corde exeunt, et hec coinquinant hominem: etenim de corde exeunt cogitationes male, homicidia, adulteria, falsa testimonia, furta, blasphemie, hec sunt que coinquinant hominem . Propter quod et immunde res, ut pote polluentes eos a quibus tanguntur, id est, eos qui eis communicant a legislatore intellecte sunt morticine; his similis est in polluendo, homo qui per peccatum mortuus est. De qualibus Dominus dicebat: Dimitte mortuos sepelire mortuos suos. A bestiis  autem captus est, qui, operante in eo diabolo, tractus est ad aliquam actionem malam, quemadmodum Iudas ad tradendum Dominum. De quo Ioannes euangelista ait: Et facta cena, mittente diabolo in corde eius ut traderet eum Iudas Simonis Iscariotis . Quod autem in LXX translatione non dixit simpliciter, a bestia captum, sed addidit immundum, qui est a bestia captus, putas non est omnimodo et immundus? et dicimus nequaquam: neque enim omnis qui a bestia capitur, iam omnimodo ab ea et occiditur, forsitan enim et postquam capitur, liberatur, sicut Petrus: Incidit enim in diaboli laqueum, tempore negationis, sed resipiscens, euasit. Et dicit cum Dauid: Anima mea sicut passer erepta est de laqueo  uenantium . Hic ergo immundus non est, sed quedam differentie, idem secundum LXX, morticinorum posite sunt, de quibus quedam dixit esse pecora, quedam uero abominationes. Morticinum autem pecus est homo, qui per insipientiam peccans, et pecudum contra legem uitam uiuens; abominationes autem immunde, ueluti canes et simie et quecunque talia sunt de animalibus appellantur, que etiam ab infidelibus colebantur, uel quodlibet reptile, id est, quod super uentrem suum trahitur. Ergo per hec, tam idololatras apertissime significat quam in alio malo uiuentes, id est, in dolis et in rapinis, seu in aliis cupiditatibus; his omnibus si quis tactu communicauerit, et oblitus fuerit, uel, sicut LXX dicunt, latuerit illum, quoniam obliuio  anime, et obscuritas mentis, siue actio mala, inquinatio est, in horum tactu, id est, uel in eo quod quis hec operantibus conniuentiam prebet, uel in eo quod placent talia, modis omnibus polluitur, sed et si tetigerit quippiam de immunditia hominis, iuxta omnem impuritatem qua pollui solet de omni immunditia eius, quamcunque tangens pollutus fuerit. Dicit autem secundum litteram eos qui seminis fluxum patiuntur, et menstruatas, et quosdam alios, de quibus subtilius ipse legislator paulo post dixit, in quibus horum expositionem seruauimus, hoc solummodo nunc pro commemoratione ponentes, quod non omnis immunditia hominis polluit tangentem. Ideoque enim dixit: iuxta omnem impuritatem qua pollui solet. Anima que iurauerit et protulerit labiis  suis, id est, aperte promittens, ut uel male quid facere uellet, uel bene. In quibus peccatum est, quando is qui bene promisit, facere mentitur; aut qui mala minatus est, ueritatem dicit, quod et Herodes perpessus est, qui pro eo quod iurauit Herodiadi, Ioannem Baptistam capite detruncauit ; oblitaque postea intellexerit delictum suum. Omnia hec uidelicet que dicta sunt, unusquisque cum senserit et cognouerit, confiteatur peccatum quod fecit, et offerat agnam de gregibus siue capram, quia de aliquo qui de populo est, uidelicet de uulgo, loquitur hoc loco, inter quos possibile est, simplicem quempiam inueniri, agnam de gregibus, ut pote aptam simplici, quemadmodum superius diximus. Orabitque pro eo sacerdos et pro peccato eius. Consuetis  utitur uerbis, in memoriam nostram reuocans ea que superius in deprecatione pro peccatis precepit peragi; que iterum dicere, ut pote semel dicta, necessarium non habemus. Solummodo autem hoc adiiciamus, ut si quid horum peccauerit princeps, hircum de capris offerat, oblationem sibi dignam et penitentiam; nec ipsum peccare oportuerat, nec alterius communicare peccatis, non enim ad uirtutem, sed ad iniquitatem emulantes se, inuenitur producere siue prouocare subiectos, propter quod illud, quasi quod nec euenire deberet, indiscussum reliquit. Sed et hoc notandum est quia delictum aliquando quidem specialem iniquitatem que contra solum presumitur Deum, qualis est que in sanctis,  atque in iusiurandum committitur; aliquando autem omne peccatum quod ad scientiam peruenit, legislator appellat, et propterea ab eo ubique cognitio peccati, siue anteponatur, siue subinferatur, modis omnibus delictum dicitur, ut ostendat quia omne peccatum, postquam cognoscitur, in ipsum delinquitur Deum. Et ideo appellatur delictum, id est, . Non enim sine causa legislator hoc sermone frequenter utitur; nam et quemadmodum differentes conuersationes hominum in exordiis libri per holocaustomata et sacrificia salutaria designans legislator, non frustra proposuit, sed uias multas et ianuas aperire cupiens, sic et modo non unam speciem, sed multas de oblationibus pro peccato sanciuit, ut pluriores modos penitentie proponeret;  quia nec omnes homines omnes modos implere possunt, nec omnis modus penitentie in omni peccato conuenit; quando enim penitentia saccum, et ieiunium, et lacrymas et orationem continuam, et uigilias exigit, aliaque similia, quomodo, uerbi gratia, senectute, aut aliter corpore infirmus, talem agere penitentiam preualebit? Num ergo hic propter infirmitatem aut senilem etatem repellitur a penitentia? Nullo modo, habet enim alium modum ad impetrandam remissionem peccatorum. Sed quis hic sit, sequentia demonstrant. Ait enim: Si ergo hic non potuerit offerre pecus, offeret pro peccato suo quod peccauit duos turtures aut duos pullos columbarum Domino. Quamobrem necessarium nimis est reminisci nos quia contemplatiuam uitam, et in meditatione  conuersantem, et mundam atque simplicem significari per pullos columbarum et turturum superius diximus. Ergo qui non potest uacare in continua afflictione et erumna, ut panem suum cum cinere comedat, et potum suum cum fletu temperet , aliaque his similia penitens agat, uerbi gratia, infirmitate aut alia quacunque necessitate prohibitus, hic alio modo agere potest penitentiam, ueluti offerens semetipsum ad contemplandum Deum, et ad perscrutationem legis eius, totamque mentem suam consecrans celesti conuersationi a terrenis rebus plenissime se cohibens; per hoc enim ei et peccatorum remissio et iustificatio procuratur. Unde eorum que offeruntur unum quidem pro peccato, id est, ad emundationem peccati. Alterum uero in holocaustum,  quasi in crucifigentem semetipsum, conuersationem uel uitam, et plenissime Deo tradente immolatur. Offeret autem hec sacerdoti, Christo utique; tunc enim acceptabile est utrumque quando secundum intentionem Dominicam, atque eo mediante offeruntur; qui primum offerens pro peccato, ideo primum pro peccato offeret, quia nemo potest holocaustum fieri, nisi prius fuerit a peccato liber effectus. Sed quis huius modus est libertatis? Retorquebitque sacerdos caput eius ad pinnulas ita ut collo hereat et non penitus abrumpatur. Per collum quod LXX spondulum interpretati sunt, totum corpus intelligitur, quia colli firmitas, sanitas et substantia totius corporis est.  Quia ergo solet caput pro mente accipi in diuina Scriptura pro eo quod mens principatum tenet in homine, unde et Dauid Domino dicebat: Tu contribulasti capita draconum super aquas , mentem uidelicet, dum aqua baptismatis remissionem prebente, mens diaboli conteritur, retorquebitque caput eius ad pinnulas; uult nos non seruire neque compati corpori, sed abrumpi uel retorqueri, ut non ex equo repugnet legi mentis lex peccati, que consuetudine peccandi in membris habitat corporis, neque captiuum ducat hominem, sicut Paulus ait . Quia autem non debemus ex toto corpus auersari, nec creaturam illud diaboli estimare, sicut quidam putant, sed subdere illud menti, propterea non precepit caput a collo separari, unius quippe  eiusdem sunt utraque creatura. Sed sequentia uideamus: Et asperget de sanguine illius parietem altaris; quidquid autem reliquum fuerit, faciet distillare ad fundamenta eius, quia pro peccato est. Paries altaris corpus Christi intelligitur, de quo ipse Christus dicebat: Soluite templum hoc et in tribus diebus edificabo illud , fundamentum autem eius, siue, ut LXX interpretati sunt, basim, basis eius Euangelium est; ergo secundum intentionem sacrificii Christi et euangelice doctrine iubet etiam hoc pro peccatis sacrificium offerri, propter quod addidit, quia pro peccato est. Nihil quippe sic a peccatis eripere, quemadmodum Christi imitatio et obedientia euangelice predicationis, potest. Cui quis obediens, alterum adolebit holocaustum, ut fieri solet, id est,  quemadmodum oportet holocaustum fieri; quod LXX plane secundum hoc edunt, id est, faciet autem quomodo debet. Oportet quippe eum qui patrem, et matrem, et fratres, et omnia secularia renuit, holocaustum fieri, si modo uult esse acceptabile et intelligibile holocaustum. Hec si faciat, is [qui] non potest predictis modis penitentiam agere, id est uigiliis, et sacco, et aliis similibus afflictionibus, rogabitque pro eo sacerdos intelligibilis, et pro peccato eius et dimittetur ei. Admirabilis ualde ergo Deus est huius lator legis, qui ueniam ut pote clemens imbecillitati generis humani tribuit, et modum reperit per quem non minora consequi infirmantes possint. Potest de prolato iuramento, et per obliuionem omisso, et de oblatione per hoc agne siue capre de gregibus  siue oblatione turturum uel columbarum, aliter iuxta moralem intellectum sentiri.  Iuramentum proferre est uoto nos diuine seruitutis alligare, et cum bona opera promittimus, bene nos facere spondemus. Cum uero abstinentiam cruciatumque carnis nostre uouemus, male ad presens nos nobis parcere iuramus; sed quia nullus in hac uita ita perfectus est ut quamlibet Deo deuotus sit, inter ipsa quantulumcunque pia uota non peccet, pro peccato agnam offerre siue capram precipit. Quid enim per agnam, nisi actiue uite innocentia? Quid per capram, que in summis sepe extremisque pendens rupibus pascitur, nisi contemplatiua uita signatur? Qui ergo se conspicit promissa ac proposita non  implere, ad sacrificium Dei sese studiosius debet, uel in innocentia boni operis, uel in sublimi pastu contemplationis ascendere. Et bene agnam de gregibus, capram uero offerre de gregibus non iubetur, quia actiua uita multorum est, contemplatiua paucorum. Et cum hec agimus que multos agere et egisse conspicimus, quasi agnam de gregibus damus; sed cum offerentis uirtus ad agnam capramque non sufficit, in remedio penitentie adiungitur ut duo columbarum pulli uel due turtures offerantur. Scimus quia columbarum pulli pro cantu gemitus habent; quid ergo per duos columbarum pullos, uel duos turtures, nisi duplex penitentie nostre gemitus designatur? ut cum ad offerenda bona opera non assurgimus, nosmetipsos dupliciter defleamus, quia et recta non fecimus, et praua operati  sumus; unde et unus turtur pro peccato, alter uero offerri in holocaustum iubetur, holocaustum namque totum incensum dicitur. Unum ergo turturem pro peccato offerimus, cum pro culpa gemitum damus; de altero uero holocaustum facimus, cum pro eo quod bona negleximus, nosmetipsos funditus succendentes igne doloris ardemus. Nec silentio est pretereundum, in hac oblatione turturis uel columbe que pro peccato iubetur offerri, atque ut post mortem hostie corpori caput inhereat, quia Mediatoris nostri persona allegorice in ea potest intelligi.  Redemptoris enim nostri mors ad coniunctionem sui corporis, id est Ecclesie, ualuit, non ad separationem. Mediator etenim Dei et hominum, id est caput omnium nostrum, et uere mundationis  hostia, unde pro nobis mortem pertulit, inde nobis uerius inhesit. Post sectionem ergo caput turturis suo corpori inheret, quia Christum ab Ecclesia nec mors interueniens diuidit. Persecutores igitur peregerunt hoc quod perniciose moliti sunt; intulerunt mortem, ut ab eo abscinderent fidelium deuotionem; sed inde fides creuit, unde hanc se exstinguere infidelium crudelitas credidit; cumque se estimant eius miracula persequendo abscindere, hanc nimirum compulsi sunt nesciendo dilatare. Quis namque caput nostrum est, nisi Redemptor generis humani? de quo scriptum est: Ipsum dedit caput supra omnem Ecclesiam , que est corpus ipsius, quem cum Iudei persequerentur, nomen eius delere de terra conati sunt, cumque eum crucifixum  et sepultum uiderunt, eum se ab amore omnium diuisisse crediderunt. Sed caput turturis et incisum est, et tamen a suo corpore abscissum non est, quia ex eo quod pro nobis mortem pertulit, omnes nos sibi uerius in ipsam suam mortem coniunxit.  Quia autem non omne facile est ad penitendum tempus, imo aliquando et difficile, id est, quando abusi sumus ipsa penitentia, uirtutemque eius quodammodo aboleuimus, quod euenit si quis forte peccans, et penitere se simulans, ad hoc rursus redeat, quod et Petrus reprehendens ait: Euenit eis res ueri prouerbii: Canis reuersus ad suum uomitum; et sus lota in uolutabro ceni . Sed et Paulus: Ne quis, ait, fornicator aut profanus,  ut Esau, qui propter unam escam uendidit primitiua sua: scitote enim quia et postea uolens hereditare benedictionem, reprobatus est; non enim inuenit penitentie locum, quanquam cum lacrymis exquisisset eam . Ergo quia talibus non facilis prebetur penitentie aditus, ecce nunc legislator innuit, ait enim: Quod si non quiuerit manus eius offerre duos turtures, uel duos pullos columbe. Qui uero hec non potest, omnimodo nec hedum nec ouem potest; quare autem non potest? sed ut LXX dicunt, non inuenit, quia diuitiis penitentie male usus, non eas quemadmodum oportebat expendit. Quid ergo faciet ut non desperatio ei causa perditionis fiat? Offeret pro peccato suo similam, partem ephi decimam, non mittet in ea oleum, nec thuris aliquid ponet, quia pro  peccato est. Hec ergo species ei penitentie concessa est, quam dixit: anxiari autem et timere debet, ne forte non suscipiatur eius, ut pote frequenter iniuriata, penitentia, propterea nec oleum superfundit, utpote dubitans an misericordia et compassione dignus sit; sed nec thuris aliquid imponit, ut pote qui nescit utrum boni odoris sit eius oratio quam frequenter preuaricatus est. Unde Iel propheta ad plebem Iudeorum dicebat: Conuertimini ad Dominum Deum uestrum, quia benignus et misericors est, patiens et multum misericors, et prestabilis super malitia. Quis scit si conuertatur et ignoscat, et relinquat post se benedictionem, sacrificium et libamem Domino Deo nostro?  Et quomodo dubitatur de misericorde et patiente, et multe miserationis,  si conuertatur et peniteat, et si sacrificium et liba men pro peccatis accipiat? Nisi quia populo maligno et diligenti peccata loquitur? Qui cum sepe egerit, nunquam perstitit in pura penitentia. Ergo nec desperationem illis facere uult, nec rursus eos penitentes ualde presumere, atque ideo uerbis est dubiis usus. Et quamobrem non oportebat presumptionem eis facile dari? Ne data presumptio ad alia rursus peccata eos negligentiores efficeret, uelut relaxatis prioribus. Infirmos quippe quosdam et inconstantes in uirtutibus legislator innuit. Tradet autem eam sacerdoti. Ille autem ut pote pius Christus quippe est, qui etiam nunc per significationem intelligitur sacerdotis, qui plenum ex toto pugillum hauriens cremabit super altare, in monimentum eius  qui obtulit, species oblationis acceptabilis est, ephi simile. Ephi autem mensura est trium mensurarum, id est, tres modios capiens. Ergo Christus est qui sacrificium offert, et ipse est sacrificium quod offertur: ephi enim, cum sit mensura trium modiorum, euidenter Trinitatem innuit, que una quidem mensura est, quia una in ea est deitas; tres autem habet mensuras, id est, tres personas perfectas et tot subsistentias, ut manifestum sit non nos peccare eius partem, carnem Domini dicentes, propter inseparabilem cum ea in incarnati uerbi unitionem. Quare autem trinitatis pars est? Quia indiuisibilis eius est gloria et uirtus, ita ut Paulus de Christo diceret: In ipso habitat omnis plenitudo diuinitatis  corporaliter . Sed et Ioannes: Qui negat, inquit, Filium, nec Patrem habet; qui confitetur Iesum et Patrem habet . Ergo ephi quidem hic incarnatus Deus uerbum, ut pote habens in se Trinitatis plenitudinem. Decima autem eius est caro, primum quidem ut ostenderetur sublimitas diuinitatis eius quantum ad humanitatem. Propter quod et pars dicitur. Deinde pro eo quod integro homine incarnatus est Deus uerbum et qui legem impleret. Utrumque enim decima significat, quia et perfectus est denarius numerus. Decem autem mandata legis sunt, unde et decime decimam precipuam sacerdoti, Christo uidelicet, lex deputauit, ut pote masse nostre primitias habenti. Quicunque ergo penitentiam sepe preuaricans uiolauit, rursusque uult agere  penitentiam, in spe Christi agat, qui inquisitus a Petro: Si peccauerit in me frater meus, quoties dimitto ei, usque septies? dixit: Non dico tibi usque septies, sed usque septuagies septies. Hic ergo sermo spem penitentie eis quibus impossibilis uidetur, prebet. Propter quod hauriens de oblatione implet pugillum, in monimentum eius qui obtulit, et cremat super altare, id est, memor sui uerbi quod pro his saluandis qui ad se ueniebant apostolis dixit: Non peribunt in eternum, et nemo eas rapiet de manu mea , uenientem ad se saluat eum qui sepe deliquit in penitentiam. Quid, pro eo offerens pugillum in monimentum? id est, uerbum secundum quod promisit eos qui semel sub manu eius facti fuerint non perire. Hoc ergo monimentum offeret super altare corpus  suum, quod omne peccatum suscepit, etiam illud quod uidebatur impossibile posse saluari; propter quod addidit, quia pro peccato est, ostendens quia ad Christum solum pertinet omnium peccata suscipere. Ergo ii qui penitentiam sepe peccando preuaricati sunt, postremo autem penituerunt, ex eo quidem quod frequenter preuaricati sunt, spem penitentie non habent, Christus tamen etiam sic orare, id est, suscipere penitentiam, propter suum patitur uerbum, misericors est enim et fidelis sacerdos ad Deum qui exoret pro peccatis populi, sed etiam qui finis sit huius sanctionis cognoscamus, sequitur enim: Reliquam uero partem ipse habebit in munere, quod LXX ediderunt: Quod autem reliquum fuerit, sit  sacerdotis, quemadmodum sacrificium simile. Et quia theologiam, supra, similam significare diximus, hec autem oblatio non tantum theologie quantum penitentie est, unde ibidem quod reliquum fuit Aaron et filiis eius deputauit, quos filios intelligimus eos esse qui sublimia et diuina intelligere possunt, ipsi quippe pascuntur de scientie reliquiis, cuius totum atque summam in celis Christus habet. Considerandum itaque est quod in duo presens sacrificium diuiditur, id est, in remissionem peccatorum penitentiam agenti, et in theologiam, Christo: solius enim Dei est ignoscere etiam ea quorum impossibilis uidetur remissio, quia scriptum est: Quod impossibile est apud homines, possibile est apud Deum . In Christo enim credere  debet omnis anima fidelis esse scientie plenitudinem, et potestatem dimittendi peccata. Et ideo ei omne sacrificium, quasi uero sacerdoti, oportet offerri.



CAPUT IX. De anima que preuaricat ceremonias Domini uer errorem.

 Locutus est Dominus ad Moysen dicens: Anima si preuaricans cerimonias per errorem in his que Domino sunt sanctificata, peccauerit, offeret pro delicto suo arietem immaculatum de gregibus, qui emi potest duobus siclis, iuxta pondus sanctuarii; ipsumque quod intulit damni restituet, et quintam partem ponens supra, tradens sacerdoti, qui rogabit pro eo, offerens arietem, et dimittetur ei. Bonum quidem est  ab omni peccato abstinere, maxime tamen ab eo quod contra sancta committitur, quia Deus per illum iniuriatur. Quantum autem hoc et quam terribile sit, presens, quam legislator exposuit, demonstrat oblatio. Cernis quippe quia dum tot precepisset sacrificia celebrari, nusquam de arietis sacrificio in principio libri huius, Domini ad Moysen loquentis, nisi tantum in hoc loco mentionem fecit, uolens necessitatem et utilitatem sacrificii huius ostendere. Cernis etiam quod non hircum, neque capram, aut ouem, aut par columbarum, sed arietem precepit offerri, ex oblatione docens, quale sit hoc peccatum: in figura enim Saluatoris aries accipitur. Non solum autem immaculatum eum esse precepit, sed et qui pretii sit, siue emi possit duobus siclis, uel secundum  LXX, argenti quinquaginta siclis, siclo sancto. Nemo quippe sibi conquirere Domini sacrificium, nisi per Spiritum sanctum potest. Si enim nemo potest dicere Dominus iehsu Christus, nisi in Spiritu sancto , multo magis nec sacrificium eius assequi qui potest sine operatione Spiritus. Unde non simpliciter dictum est, quinquaginta siclorum, ostendit quippe hic numerus sancti Spiritus aduentum, ex eo quod die Pentecoste, id est, Quinquagesima, ad apostolos uenit; sed et pondere sanctuarii, siue secundum LXX, siclo sancto, ut per hoc quod dixit, sancto, ostenderet sancti Spiritus uirtutem, et operationem. Siclo autem quare? Quia siclus uiginti obolorum est, hic autem uicenarius numerus non  est peccatis obnoxius; unde hi qui de Aegypto exierunt cum uiginti annorum essent, peccati populi penam non susceperunt; mundus quippe ab omni peccato est spiritalis homo. Non solum autem arietem offerri, sed et quintam partem addere precepit: si quis forte sancto uasi uel cibo aut unguento tali abusus est, hoc appellauit commissum peccatum in sancta. Hic ergo ipsum reddet, et insuper quinta, id est, quintam eius partem tradidit sacerdoti. Hoc autem significat ut quoniam quinque sensus habemus, si per unum sensum peccauerimus, ueluti, si oculum ad adulterium in tempore et loco sancto occupauerimus, aut lingua in detrahendo, uel aures ad malam locutionem, aut odoratum ad preceptionem odoramentorum meretricorum: aut manum  ad tactum profanum et iniustum; primum quidem ab illo peccato omnino abstineamus, et penitentiam de eo per arietem offeramus, id est, Christum rogemus ut peccati in se commissi ipse fiat ereptio; deinde quintam, id est, unum predictorum sensuum, per quod peccatum commissum est, offeramus sacerdoti, Christo uidelicet, ut nequaquam ultra ad actionem prauam ullum occupemus sensum, sed consecremus illum Deo, sic enim pro peccato nostro deprecabitur. Quomodo autem peccati aries per sacerdotem offeratur, in alia parte libri conscriptum est, ubi sacrificium pro peccato equale esse sacrificio quod pro delicto fit predicauit. Hoc autem nunc adiiciendum est quod delictum legislator duobus modis uti seu ponere solens, et delictum appellare,  nunc quidem peccatum quod ad scientiam peruenit, et nequaquam iam ignotum est peccati; nunc autem quod in Deo ipso commissum est, ueluti iureiurando, aut etiam in sanctis, non sine causa hoc appellat delictum; sed ut tu cognoscas similiter in Deum extendi peccatum quod in scientia et quod in iureiurando, et quod in sanctis committitur.



CAPUT X. De oblatione pro peccante per ignorantiam, aut preuaricante legem.

 Anima si peccauerit per ignorantiam, feceritque unum ex his que Domini lege prohibentur, et peccati rea, intellexerit iniquitatem suam, offeret arietem immaculatum de gregibus sacerdoti, iuxta  mensuram estimationemque peccati: qui orabit pro illo quod nesciens fecerit, et dimittetur ei, quia per errorem deliquit in Domino. Habet presens locus questionem non modicam, consideratione dignam, quia pro peccatis pro quibus capram pridem offerri aut ouem precepit; ait enim: Quod si peccauerit de populo terre per ignorantiam, ut faciat quidquam ex his que Domini lege prohibentur atque delinquat, et cognouerit peccatum suum, offeret capram immaculatam; nunc tanquam oblitus ea que preceperat: Si anima  peccauerit per ignorantiam, feceritque unum ex his que Domini lege prohibentur, et peccati rea, intellexerit iniquitatem suam, offeret arietem immaculatum de gregibus sacerdoti. Et multum uidetur differre inter hoc sacrificium et illud quod dudum  precepit. Sed neque oblitus est anteriora, nec contraria eis precepit: quia enim nomine anime gentilem diximus significari, hic autem forsitan ignorans mandata legis transgredi poterat, propter quod dixit, et per ignorantiam. Recte intelligibilis aries, Christus uidelicet, huius peccatum in sacrificio pro eo oblatus diluit; ergo si quis extra fidem Christi constitutus est, Iudeus forte aut paganus, licet penitere se de peccatis suis per conuersationem et uitam demonstret, remissionem non merebitur, quia arietem offerre, id est, Christi sacrificium, non potest. Quamobrem generaliter de omnibus quodammodo sancire cupiens, non dixit: Si anima de populo, sed si anima, simpliciter peccauerit, et fecerit  unum ex his que Domini lege prohibentur. Ergo et de indocto et de habente scientiam, nec non de omni peccato recte hoc quod dictum est, accipitur; quia autem arietem pro delicto iubet offerri, apertissimum est quia delictum hic legislator intellectum peccatum posuit, propter quod dicens, per ignorantiam, subdidit: et peccati rea intellexerit iniquitatem suam; qui autem intellexerit peccatum, hic illud in se relidit, et sordidatur ab eo siue oneratur, quandiu per predictum sacrificium oratio pro eo fiat.



CAPUT XI. De anima que contempto Deo negarit depositum, aut aliquid extorserit per calumniam.

 Locutus est Dominus ad Moysen dicens:  Anima que peccauerit, et contempto Deo, negauerit depositum proximo suo quod fidei eius creditum fuerit, uel ui aliquid extorserit, aut calumniam fecerit, siue rem perditam inuenerit, et inficians insuper iurauerit, et quodlibet aliud ex pluribus fecerit, in quibus peccare solent homines, conuicta delicti, reddet omnia que per fraudem uoluit obtinere integra, et quintam insuper partem domino cui damnum intulerat. Pro peccato autem suo offeret arietem immaculatum de grege, et dabit eum sacerdoti iuxta estimationem mensuramque delicti: qui rogabit pro eo coram Domino, et dimittetur illi. Cernis quod in eodem ordine et peccatum quod in sancta, et id quod, iureiurando committitur, spiritus Dei tradit. Patet autem ex eo quod in utroque, id est, arietis sacrificium,  offerri precepit: quamobrem enim paulo ante in omni peccato arietem, iussit offerri, non a nobis coniicientes, sed intentionem legislatoris sequentes diximus. Cur autem peccatum quod iureiurando est, et quod in sanctis, coniunctum putauit? Quia omnimodo utrumque ad Deum pertinet, et qui iusiurandum transgreditur, non solum proximo nocet, sed et ipsi Deo, quem mediatorem fecit, iniuriam facit. Non enim parui reatus est in conspectu Dei contra conscientiam suam quemlibet per fraudem depositum proximo suo abnegare, aut ui aliquid ab eo extorquere aut calumniari, aut rem perditam cum inuenerit proximo suo inficiando periurare.  Multi enim sine peccato putant esse, si alienum quod inuenerint teneant: Deus mihi, inquit,  dedit, cui habeo reddere: discant ergo peccatum hoc esse, simile rapine, si quis inuenta non reddat. Hec secundum historiam. Ceterum, secundum allegoriam, altior sensus huic loco inserendus est. Ego puto quod et ipsam animam nostram et corpus depositum accepimus a Deo, et uis uidere maius aliud depositum quod accepisti a Deo, ipsi anime tue Deus imaginem suam et similitudinem commendauit. Istud ergo depositum tam integre tibi restituendum est, quam a te constat esse susceptum: si enim sis misericors, sicut Pater tuus in celis misericors est , imago Dei in te est, et integrum depositum seruas, si perfectus es sicut et Pater tuus celestis perfectus est, imaginis Dei in te  depositum manet. Similiter et cetera omnia ipsius, si iustus, si sanctus, si mundus corde, et omnia que in Deo presto sunt per naturam, si tibi per imitationem subsistant, depositum apud te diuine imaginis saluum est. Si uero e contrario agas, et pro misericorde crudelis, pro pio impius, pro benigno uiolentus, pro quieto turbulentus, pro liberali raptor existas, abiecta imagine Dei, diaboli in te imaginem suscepisti, et bonum depositum, commendatum tibi diuinitus, abnegasti. Aut non hoc erat quod sub mysterio Apostolus electo discipulo mandabat Timotheo dicens: O Timothee, bonum depositum custodi ? Ego etiam illud addo quod et Christum Dominum depositum suscepimus, et sanctum Spiritum depositum habemus: uidendum ergo nobis est  ne hoc sancto deposito non sancte utamur, et cum nos in consensum sui peccata sollicitant, iuremus nos non suscepisse depositum, quod utique si habeamus in nobis peccata, consentire non possumus: sed et ipse sensus rationabilis qui in me est, commendatus mihi est ut eo utar ad intelligentiam diuinorum. Ingenium item, memoria, iudicium, ratio, et omnes qui intra me sunt motus, commendati mihi uidentur a Deo, ut eis utar in his que precepit lex diuina; si uero ad malas artes, solers et perspicax uertatur ingenium, et rebus Dei abutamur in his que non uult Deus, hoc est abiurare depositum, et beneficia uertere in perfidiam. Post hoc de rapina dicitur. Raptores sunt mali, sunt et boni: boni quidem illi de quibus dicit Saluator, qui regnum diripiunt ; sunt autem et mali raptores, de quibus dicit propheta: Et rapina pauperum in domibus uestris est . Apostolus uero abrupte pronuntiat dicens: Nolite errare, quia neque adulteri, neque molles, neque masculorum concubitores, neque fures, neque rapaces, regnum Dei possidebunt . Est tamen aliquid et secundum spiritalem intelligentiam culpabiliter rapere, sicut illi laudabiliter rapiunt regna celorum, ut uerbi causa dicamus, si homo nondum purgatus a uitiis, nondum segregatus a profanis et sordidis actibus, uelit se cetui sanctorum latenter ingerere, et sermonem quo perfecta et mystica tractantur audire, huiusmodi homo secretorum et perfectorum scientiam non bene rapuit. Meminisse enim oportet precepti Saluatoris, quod  dicit: Quia nemo mittit uinum nouum in utres ueteres; alioquin utres rumpentur, et uinum peribit ; ostendens quod anime nondum renouate, sed in uetustate malitie perduranti, non oporteat nouorum mysteriorum, que per Christum mundus agnouit, secreta committi. Addit deinceps legislator: Aut si quid nocuit proximo, uel si inuenit perditionem. Lex littere hoc uidetur mandare ut si quis inuenit quod alius perdidit, et requisitum fuerit, reddat, nec periuret pro eo; est et hec utilis audientibus edificatio. Item secundum allegoriam:  rem perditam, seu perditionem, ut in LXX habetur, non incongrue possumus intelligere testimonia, que praue interpretata ab hereticis inuenimus: multum enim heretici perquirunt in Scripturis diuinis ut inueniant perditionem, unde astruant suum errorem: sed si forte aliquis horum audiens in Ecclesia Dei uerba catholice tractari, resipiscat et intelligat quia quod inuenerat, perditio est, reddit quod inuenit, hoc est, non sibi uindicet errorem alienum, sed auctori suo illum dimittat. Abstineamus ergo nos totis uiribus a fallacia, quoniam Deus per fallaciam iniuriatur, qui ueritas est. Caueamus et auaritiam, que in fraude zelate pecunie uel per uim rapte designatur, quia Scriptura teste: Auaritia est idolorum seruitus . Atque radix omnium malorum est cupiditas  . Reddet, inquit, omnia que per fraudem uoluit obtinere integra, et quintam insuper partem domino cui damnum intulerat . Quoniam enim cum eo qui preiudicium passus est in rapina uel in deposito, et contra ipsum quoque Deum iniuste agi per fallaciam uel periurium dicimus, recte horum quintam Deo dari iubet ad quem tendit iniuria: quinta autem lingua est. Esse enim quintam etiam hanc diximus, cum sit una de quinque sensibus. Hec ergo offertur Deo, ut deinceps non peccet, quia per ipsam unumquodque predictorum committitur. Notandum autem quod in Septuaginta non quintam partem, sed quintas superaugeri debere, scriptum reperitur. Sunt qui ita exponunt, ut non pro quinque uerbi gratia nummis subtractis, uno addito,  id est, pro quinque sex nummi reddantur; sed, qui furatus sit quinque nummos, ipsos quidem restituere et alios quinque uno superaddito reddere cogatur. uideamus ergo iuxta allegoriam, quomodo isti bis quinque uno superaddito reddantur . Quinquenarius numerus frequenter, imo pene semper, pro quinque sensibus accipitur. Scire ergo debemus hoc modo istos quinque sanctis posse restitui, ut si forte presumpsimus abuti eis in secularibus actibus, et impendimus usum eorum in his que non secundum Deum gessimus, restituamus; nunc ipsos quinque sanctis actibus religiosisque ministeriis et alios eis quinque addamus, qui sunt interioris hominis sensus, per quos uel mundi corde effecti, Deum uidemus, uel aures habemus ad  audienda ea que docet iehsu, uel odorem capimus illum, quem dicit Apostolus, quia Christi bonus odor sumus ; uel etiam gustum sumimus illum, de quo dicit Propheta: Gustate et uidete quoniam suauis est Dominus , uel tactum illum, quem dicit Ioannes: Quia oculis nostris perspeximus et manus nostre palpauerunt de uerbo uite . His autem omnibus unum superaddimus, ut ad unum Deum hec cuncta referamus. Quid uero de arietis sacrificio agendum sit, supra expositum est.



LIBER SECUNDUS.



CAPUT PRIMUM. De lege holocausti et ritu sacrificiorum et libaminum.

 Locutus est Dominus ad Moysen dicens: Precipe Aaron et filiis eius: Hec est lex holocausti: Cremabitur in altari tota nocte usque ad mane; ignis ex eodem altari erit. uestietur sacerdos tunica et feminalibus lineis, tolletque cineres quos uorans ignis exussit, et ponens iuxta altare, spoliabitur prioribus uestimentis, indutusque aliis, efferet eos extra castra, et in loco mundissimo, usque ad fauillam consumi faciet, et cetera.  Hic de iugi sacrificio lex loquitur, quod quotidie in libro Exodi offerre precepit sacerdotes. Ait enim sic: Hoc est quod facies: In altari agnos anniculos duos per singulos dies iugiter . Et paulo post: Oblatione perpetua  in generationes uestras . Dicit autem: Facies holocaustum unum agnum mane, et alium facies uespere. Per hec ergo intelligimus quia in eorum quidem qui sunt de plebe uoluntate datum est, si uolunt, offerre holocaustum, propter quod sacrificium illud munus eorum, ut pote spontanea oblatio nominatur. Neque enim ab omni homine perfectissima exigitur sapientia; sacerdos tamen omnimodo debet perfecte sapere. Perpetuum enim sacrificium, id est, continuum holocaustum, secundo in die, mane et uespere, offerre precipitur, ut a perfecta sapientia incipiens, in eadem finiat, et totam suam uitam componat ad perfectionem. Ignis in altari semper ardebit, quem nutriet sacerdos; oportet quippe eum qui holocaustum, id est, perfecte sapientie operationem, debet  semper accendere ignem sancti Spiritus et non sinere exstingui: exstinguitur autem et eorum quibus donatus est, negligentia. Propter quod et Paulus ait: Spiritum nolite exstinguere ; uelut in nostra potestate sit positum exstinguere illum siue accendere. Tota autem nocte incendi ignem iussit, non quod in die non incenderetur, nam quomodo secundo fieret diebus singulis holocaustum; sed quia manifestus erat ignis diurnus, nocturnum addidit, quia ergo nox caligo est uite huius, id est, ea que multos obtinet, ignorantia. De qua Paulus dicebat: Nox precessit, dies autem appropinquauit . Nos precipit, qui holocaustum Dei facti sumus, etiam in nocte accendere ignem, ut cum alii legem transgrediantur et terreni sint, nos simus spiritales. Subdidit  autem: uestietur sacerdos tunica et feminalibus lineis. Sacerdos hic qui holocaustum offert, unusquisque perfecte sapiens intelligitur, quia sacerdotium perfectionis exemplum est, propter quod et regale sacerdotium populus fidelis  appellatur, ut pote legem perfectam Euangelii suscipiens. Qui ergo uult offerre holocaustum tunica, id est iustitia, et feminalibus, id est castitate, induatur. De lino autem et tunicam et feminalia uult esse non ex lana, quia linea uestis habilis molliusque adherens est corpori. Aspera autem ea que ex lana est. Ex quo docet quia  habiles multumque coherentes sunt anime iustitia et castitas; simulque hoc docet, quod quemadmodum facile cuique est ad habendum, sic uirtutes uolentibus eas consequi faciles sunt et que cito conquiri possunt. His autem indutum iubet auferre cineres holocausti quos ignis consumpsit de altari. Quid per hec docens, nisi ut quemadmodum hostia aufertur, id est, sacrificium quod peractum est holocaustomatis, ut aliud iterum simile offeratur, ita et nos faciamus. uirtutes quippe quas cooperante Spiritu gerimus, singillatim debemus ponere, ut alias rursus operemur, et non tantum precedentibus contenti simus, sed et alias adiungamus. Quemadmodum is qui currit, relinquens transcursa, ad reliqua currenda contendit, quia uidelicet aliter ad brauium non poterit  peruenire. Propter quod cum auferri de altari precepisset consummatum igne holocaustum, poni illud iuxta altare precepit. Esse autem Christum holocaustomatis altare diximus. Auferimus ergo ei olim opere consummatas uirtutes, quando habemus tempus operandi, quasi non nobis imputet precedentes negligentibus, si non super eas alias construamus. Seruat enim nobis Christus iustus iudex quecunque bona egerimus, si non hec per iniquas actiones preuaricati fuerimus.  Obseruandum tamen est quod aliis indumentis sacerdos utitur dum est in sacrificiorum ministerio, et aliis cum procedit ad populum. Hoc faciebat et Paulus scientissimus pontificum et peritissimus sacerdotum, qui cum esset in cetu perfectorum, tanquam inter Sancta  sanctorum positus, et stola et perfectione indutus dicebat: Sapientiam loquimur inter perfectos, sapientiam autem non huius mundi, neque principum huius mundi qui destruuntur, sed loquimur Dei sapientiam in mysterio absconditam, quam nemo principum huius seculi cognouit; si enim cognouissent, nunquam Deum maiestatis crucifixissent . Sed post hec tanquam ad populum exiens, mutat stolam, et alia induitur longe inferiore quam illa. Et quid dicit? Nihil aliud, inquit, me iudicaui scire inter uos, nisi Iesum Christum et hunc crucifixum  [Ex Hesychio.] Extra castra autem in locum mundissimum iubet efferri, id est, premittere ad futurum iudicium. Illud enim extra castra est presentis seculi, et locus est mundus, qui ab omni corruptione  mundum est futuri seculi iudicium. Sed quid est quod addidit: Ignis autem in altari semper ardebit, quem nutriet sacerdos, subiiciens ligna mane per singulos dies? Quemadmodum ergo materia ignis sunt ligna, mane autem ea iubet componi, sic nobis sunt materia subministrationis spiritus, diuine legis testimonia, et sacrorum eloquiorum meditatio, que supra esse ligna diximus. Ergo hec mane in lumine componere debemus, id est, in uigilantia et sobrietate anime. Non solum enim nobis in die sed et in nocte, id est, non solum in tempore sobrietatis, sed  et intelligibili nocte, de qua Paulus dicebat: Non ergo dormiamus sicut et ceteri, non habentes spem, sed uigilemus et sobrii simus: Qui enim dormiunt, nocte dormiunt, et qui ebrii sunt, nocte ebrii sunt , ignis sufficiat subministrationis spiritus, in quo ordinari oportet intelligibilem hostiam et adipem pa cificorum; ignis, ait, est iste perpetuus qui nunquam deficiet de altari. Spiritus enim est Deus, et qui adorant eum, in spiritu et ueritate oportet adorare ; unde et intelligibile altare, quod est Christi corpus, inexstinguibilem habet ignem subministrationis spiritus  Item, secundum tropologiam: Altare Dei est cor nostrum, in quo iubetur ignis semper ardere, quia necesse est ex illo ad Dominum caritatis flammam indesinenter accendere.  Cui per singulos dies sacerdos ligna subiiciat ne exstinguatur: omnis enim Christi predicator membrum utique summi sacerdotis effectus est, sicut cunctis fidelibus Petrus apostolus dixit: uos autem genus electum, regale sacerdotium ; et sicut Ioannes apostolus dixit: Fecisti nos Deo nostro regnum et sacerdotium . Sacerdos ergo in altare ignem nutriens quotidie ligna subiiciat, id est, fidelis quisque ne in eo caritatis flamma deficiat, in corde suo tam exempla precedentium, quam sacre Scripture testimonia congerere non desistat; nam quasi quedam fomenta igni dare est, in exercitatione caritatis, uel exempla Patrum, uel precepta Dominica ministrare. Quia enim interna nouitas nostra ipsa quotidie huius uite conuersatione ueterascit, ignis  iste adhibitis lignis nutriendus est, ut cum per usum se uetustatis nostra nouitas extenuat, per Patrum testimonia et exempla reuiuiscat. Et bene illic precipitur ut mane ligna per dies singulos congerantur. Hec quippe non fiunt nisi cum nox cecitatis exstinguitur; uel certe, quia mane prima pars diei est, postpositis cogitationibus uite presentis, hoc priore loco quisquis fidelium cogitet ut quod in se iamque quasi defecit, quibus ualet nisibus, studium caritatis inflammet. Ignis enim iste in altare Domini, id est, in corde nostro, citius exstinguitur, nisi solerter adhibitis exemplis Patrum et Dominicis testimoniis reparetur. Bene autem illic subiungitur: Et imposito holocausto desuper adolebit adipes pacificorum. Nam quisquis in se hunc ignem caritatis accendit, semetipsum  utique holocaustum desuper imponet, quia omne uitium quod in se male uiuebat exurit. Cum enim cogitationum suarum interna considerat, et uitam reprobam per immutationis gladium mactat, in ara se sui cordis imposuit, et igne caritatis incendit; de qua hostie pacificorum adipes redolent, quia interna noue uite impinguatio, pacem inter nos et Deum faciens, odorem de nobis suauissimum reddit. Quia uero eadem caritas in cordibus electorum inexstinguibilis manet, apte illic subditur: Ignis enim iste perpetuus, qui nunquam deficiet de altari. Nunquam profecto de altari ignis iste deficiet, quia etiam post hanc uitam eorum mentibus feruor caritatis accrescit. Aeterna quippe contemplatione agitur ut  omnipotens Deus quo magis uisus fuerit, eo amplius diligatur.

 Hec est lex sacrificii et libamentorum, que offerent filii Aaron coram Domino et coram altari. Tollet sacerdos pugillum simile, que conspersa est oleo, et totum thus, quod super similam positum est. Adolebitque illud in altari in monimentum odoris suauissimi Domino; reliquam autem partem simile comedet Aaron cum filiis suis absque fermento, et comedet in loco sanctuarii tabernaculi. Ideo autem non fermentabitur, quia pars eius in Domini offertur incensum. Sanctum sanctorum erit, sicut pro peccato atque delicto. Mares tantum stirpis Aaron comedent illud, legitimum sempiternum in generationibus uestris, de sacrificiis Domini. Omnis qui tetigerit illa, sanctificabitur.   Legislator uidetur reiterans que semel esposuit, ut multiplici repetitione mandati legentes ad memoriam reuocaret. Quatenus autem per repetitionem legis necessariorem redderet lectionem, interponit aliquid amplius, cuius gratia necessarium hoc mandatum et inexcusabile nimis existeret. Sicut ergo in precedentibus de holocaustis sacrificia iterauit, permiscens eis assiduitatem ipsius, ut est illud: Ignis qui in altari est semper ardeat, nunquamque deficiat; sic et nunc, cum sacrificium simile deduxisset ad medium, per quam significari theologiam in huius libri exordio demonstrauimus, addidit quod oportet eam in loco tantum sancto et a masculis, non autem ubique aut etiam ab omnibus, comedi. De qua uide qualia etiam nunc precepit: Hec est lex  sacrificii et libamentorum, que offerent filii Aaron coram Domino et coram altari. Hoc ergo de quo nunc sermo est: filii Aaron, id est, sublimes in sapientia homines, soli offerre debent coram Domino, id est, secundum quod Dei uoluntas est, non superfluo in diuino disputantes, sed quecunque nobis Christus reuelabit. Hoc enim intellige quod ait, coram altari. Quia altare esse humanitas Unigeniti demonstrata est, ergo in his theologiam constituamus, que nobis incarnatus tradidit Dominus, ut Patrem in eo et ipsum in Patre cogitemus, et de Spiritu sancto sciamus, quia et ipsius est Filii, et a Patre procedit. Tollet sacerdos pugillum simile que conspersa est oleo, et totum thus quod super similam positum est, adolebitque illud in altari in monimentum odoris suauissimi  Domino. Cum eleemosyna et oratione, hec enim figurantur per oleum et thus, quibus necessarie theologia conquiritur; utriusque si quidem adiutorium, ut non excidant ex ueritate qui de Deo loquuntur, necessarium habent huius in monimentum. Intelligibilis sacerdos Christus pugillum tollit, quia summa scientia apud eum permanet, quod in monimentum quidem est quia in perpetuum erit permansura memoria. Neque enim, quemadmodum ea que nunc est nostra scientia, prouectu destruitur; quia quando uenerit quod perfectum est, sicut ait Paulus, destruetur quod ex parte est . Itaque summam cognitionis et perfecte scientie esse apud Christum legislator innuit. Quid autem his subdat, intende,  Reliquam autem partem simile comedet Aaron cum filiis suis; ut non ex toto a theologia cessemus, pro eo quod summa scientia in futurum conseruatur; que autem nobis ab eo relicta est, id est, tradita, hanc comedere nos iubet scientiam et operari. Sed intuendum ubi hanc et quomodo oporteat operari. Sequitur: Absque fermento, et comedet in loco sanctuarii tabernaculi. Non coquitur cum fermento, id est, secundum Iudaicam doctrinam neque secundum gentile fermentum, quia non uult nos uerbum loqui, sed ut munda sit ab omni permistione et absque omni fermento. Comedi autem illam in atrio tabernaculi testimonii precepit, id est, operari in Ecclesia. Tabernaculum enim testimonii celum est, in quo quod habitet Deus, Scriptura testatur. Atrium  autem tabernaculi testimonii, id est celi, Ecclesia est, non solum sicut introitus et uestibulum celorum, sed etiam quemadmodum domus Dei. Ibi ergo, id est in ea, oportet omnimodo de diuinitate loqui, siue theologiam exercere. In ecclesiis enim ait: Benedicite Dominum . Si quis autem in domo Ecclesiam habet: Ait quippe Paulus: Salutate Nympham et domesticam eius Ecclesiam . Habet autem quis domesticam Ecclesiam, quando semetipsum sanctificauerit Deo, et a secularibus cessauerit negotiis, hic etiam domi de Deo loqui siue theologiam exercere potest. Tales sunt, quibus pars de sacrificiis Domini, id est, loqui de Deo uel theologia de donis et oblationibus datur, de quo subdidit: Sanctum sanctorum erit, quia sancti sanctorum  contemplationem possident; subdidit autem, sicut pro peccato atque delicto; simile illud uolens ostendere pro peccato et pro delicto sacrificium. Sermo enim de Deo maxime ad ereptionem et emundationem anime habetur, quando oleo et thuri, eleemosyne uidelicet et orationi, sacrificium uerbi Dei, id est, theologie coniungitur. Mares, inquit, tantum stirpis Aaron comedent illud, legitimum sempiternum est in generationibus uestris de sacrificiis Domini. Non ergo omnium est de Deo disputare, sed talium qui, nichil femineum, nichil fluxum in cogitationibus habent, quod legitimum eternum in generationibus eorum, id est, in perpetuum custodiri precepit, ut in omni tempore intendamus, nullatenus de Deo disputare presumere, quandiu per  quasdam declinationes diffluentes uel seculares alias phantasias a masculorum excidimus dignitate. Quod autem nouissime de sacrificiis dictum est, Omnis qui tetigerit illa, sanctificabitur, hoc secundum litteram Iudaicam non potest stare. Quomodo omnis qui tetigerit de sacrificio sanctorum sanctificatur, si homicida tetigerit, si profanus, si adulter, incestus; non enim excepit aliquem, sed dixit: Omnis qui tetigerit ea, sanctificabitur, querendus est ergo intellectus mysticus: quia sacrificium pro quo hec omnia sacrificia in typo et figura processerant, unum et perfectum immolatum, est Christus; huius sacrificii carnem si quis tetigerit, hoc est, si credulo corde totam spem salutis sue in eius passione et resurrectione  posuerit, continuo sanctificatur si immundus est, sanatur si in plaga est.  Omnis quippe Dei commemoratio sanctificationem prestat, quod testatur Paulus dicens: Quia omnis creatura Dei bona et nichil reiiciendum quod cum gratiarum actione percipitur, sanctificatur autem per uerbum Dei et orationem . Sed cum dicit, tangentem sanctificari, plane ostendit quia in disputando de Deo, id est, in theologia, sufficit nobis etiam tantum tangere, quemadmodum ignem qui uult calefieri; nam si interius mittat manum pro eo quod potuit calefieri, comburitur, sic et qui profundius uel altius de Deo disputare presumit, pro eo quod gloriosius quid uult offendere, in blasphemiam cadit, dum comprehendere altitudinem diuinorum  dogmatum non possit.



CAPUT II. De hostiis Aaron et filiorum eius in die unctionis sue.

 Et locutus est Dominus ud Moysen dicens: Hec est oblatio Aaron et filiorum eius quam offerre debent Domino in die unctionis sue. Decimam partem ephi offerent simile in sacrificio sempiterno: medium eius mane et medium uespere; que in sartagine oleo conspersa frigetur. Offeret autem eam calidam in odorem suauissimum Domino, sacerdos qui patri iure successerit, et tota cremabitur in altari. Omne enim sacrificium sacerdotum igne consumetur, nec quisquam comedet ex eo. Omne sacrificium quod ad sacerdotis refertur personam, Unigenti sacrificii figuram gerit, sicut per presentem demonstratur legem.  Ait enim: Et locutus est Dominus ad Moysen dicens: Hec est oblatio Aaron et filiorum eius quam offerre debent Domino in die unctionis sue. Multorum quidem sacerdotum hoc donum est: ait quippe Aaron et filiorum eius, sed uno uncto offertur, quia omnis sacerdotii imago et firmitas siue subsistentia Christi sacrificium est, ipso enim solo oblato per totum est. Et quando actum est: In die unctionis eius, id est, tempore quo incarnatus est: unctio enim in Unigeniti persona incarnatio dicitur, de qua ait Petrus: Iesum Nazarenum quomodo eum unxit Deus Spiritu sancto et uirtute ; hec uero quomodo aut quando facta sint, Gabriel Marie dixit: Spiritus sanctus, inquit, superueniet in te, et uirtus Altisssimi obumbrabit tibi : quam ergo oblationem  cum sacerdos unctus fuerit, post incarnationem uidelicet uerbi, legislator offerri precepit? decimam partem ephi offerent simile in sacrificio sempiterno, medium eius mane, et medium eius uespere, que in sartagine oleo conspersa frigetur. Sed decimam quidem ephi simile, esse Unigeniti humanitatem, in superioribus ostensum est, cum et ephi utpote mensuram tres modios capientem. Trinitatem esse recte diximus. Si autem ephi, Domini caro esse, ut et diuinitatis supereminentia demonstretur, Dominiceque carnis cum ea inseparabilitas, hoc nichilominus in sacrificium perpetuum est, quia sicut ait Paulus: Una enim oblatione consummauit in sempiternum sanctificatos, unde et saluare in perpetuum  potest, accedens per semetipsum ad Deum: medium autem eius mane et medium uespere . Mane passio incipiens: ex quo enim in atrio Caiphe alapis cedebant alligantes, usque ad uesperum protelata est: tenebris enim eam interpolantibus, et a sexta hora usque ad nonam factis, necessarie sacrificium in mane, et sacrificium uespere, diuidi dicitur: Hec autem in sartaginem oleo conspersa frigetur; sartaginem Domini crucem ut pote fortem, et nichil ab igne humanorum peccatorum lesam, accipi oportet, que etiam superimpositam Dominica carnem esibilem hominibus reddidit; nisi enim super imposita fuisset cruci, nos corpus Christi nequaquam mystice percepissemus. Hec in oleo conspergitur, quia nobis compassus est, impassibilis passionem  sustinuit carnis: omne autem hoc sacrificium est suauissimi odoris Domino, humano quippe generi salutem prestitit, hac autem Deo ut pote creatura [creatori] nature nichil est suauius. Ad maiorem autem explanationem quod Unigeniti sacrificium significet, intende quid subdidit: Sacerdos qui patri iure successit, quod Septuaginta ita ediderunt: Sacerdos unctus pro eo ex filiis eius faciet, et cetera. Quia, quid [quidem] est Christus et iehsu, Paulus probat dicens: Nobis unus Dominus iehsu Christus per quem omnia . Quia enim per Aaron est non in loco ipsius, sed pro eo, translato in se uidelicet sacerdotio, manifestum est ex eo quod ipse sacerdotium suscipiens, illius sacerdotii ministerium cessare fecit. Sed et quod ediderunt ex filiis  eius: Esse ex eius filiis iuste creditur, ut pote qui ex Iacob femoribus descendebat: beatissime genitricis Domini ex eadem tribu linea descendente. Quod ad conclusionem legis huius sequitur, intendendum est: Et tota cremabitur in altari. Omne enim sacrificium sacerdotum igne consumetur, nec quisquam comedet ex eo. Quid ergo per hec contestamur? nisi ut non dicatur de Domino, quod is qui ex muliere natus est, passus est; qui autem descendit de celo, passus non est: Nobis enim unus Dominus iehsu Christus per quem omnia , quem hi qui crucifixerunt non cognouerunt cuius esset dignatis atque uirtutis. Si enim cognouissent, nunquam Dominum glorie crucifixissent. Ipsius ergo est uerbi incarnati passio, que prouenit in carne, quamobrem  tota cremabitur in altari. Ipsius ergo est qui semetipsum totum exinaniuit, et formam serui accepit, et habitu est inuentus ut homo, humiliauitque semetipsum, obediens factus usque ad mortem, mortem autem crucis . Septuaginta dixerunt: Holocaustum fiet integrum: erit, Aquila edidit. Non ergo comedet ex eo quisquam, id est, non diuidetur, quia dentium est diuidere et partiri cibos, cum aliter mandi non possint. Christi autem sacrificium indiuisibile demonstratum est, et propterea comedi non potest. Potest et hoc sacrificium per alium typum figurari: uide si non ut ego suspicor sacrificium sacerdotis hec ipsa sit lex, que per Moysen promulgatur: Cuius dimidium mane iubetur offerri,  dimidium uero ad uesperam.  Quam legem in duas partes diuidi precepit, in litteram uidelicet et spiritum. Et dimidiam quidem partem, que est littera, offerri iubet mane, primo scilicet legis tempore, quo illis quibus tunc secundum litteram data est, nouam lucem et nouum protulit diem. Dimidium uero eius offerri iussit in uespera, in uespera enim nobis datus est Saluatoris aduentus, in quo pars illa dimidia, hoc est sensus uel spiritus legis, secundum quod lex spiritalis est offeratur. Oleo conspersa tenera; oleum ad misericordiam reuocatur, que debet in sacerdotibus abundare: tenera, ad subtilem et puram intelligentiam pertinet. Quod autem a sartagine dicitur, puto quod descriptum et multa continentia aridum et torridum  uelit esse sacerdotem, in quo nichil remissum haberi ad luxuriam, nichil fluitans ad libidinem possit. Quod autem sacrificium ipsum ex fragmentis nominauit in odorem suauitatis, puto quod fragmenta sacerdotum uelit intelligi, cum legis per eos littera frangitur, et cibus ex ea latens intrinsecus spiritalis educitur, ut audientes turbe reficiantur, sicut et Dominus fecisse refertur in Euangeliis: Ubi benedixit panes et dedit discipulis, et discipuli confringentes apposuerunt turbis, et cum satiati fuissent omnes, superfuerunt, inquit, fragmentorum cophini duodecim . Istud est ergo sacrificium ex fragmentis, cum minutatim que sunt legis sancta discutimus, ut spiritalem ex his cibum purumque capiamus; et hec est, inquit, lex eterna: Ioannes quidem apostolus in  Apocalypsi dicit esse Euangelium eternum, inuenimus et hic scriptum esse legem eternam, sed isti qui legem secundum litteram sequi uolunt, uelim mihi nunc dicerent quomodo lex huius sacrificii esse possit eterna? Cum utique destructo templo, subuerso altari, et omnibus que dicebantur sancta profanatis, ritus iste sacrificiorum non potuerit permanere, quomodo ergo eternum dicent, quod olim cessasse et finitum esse iam constat? Restat ut secundum eam partem lex hec eterna dicatur, qua nos dicimus legem esse spiritalem, et per eam spiritalia offerri posse sacrificia, que neque irrumpi unquam, neque cessare possunt. Non enim in loco sunt qui subuertitur, aut in tempore quod mutatur, sed in fide credentis et in corde sacrificantis. Sane  quod ait: Non detur de sacrificio sacerdotis, sed holocaustum erit, certum est ad Domini et Saluatoris nostri personam referri: de illius enim sacrificio non edetur, sed holocaustum erit. Hoc in loco sacrificium, uerbum ipsum accipiendum est et doctrina, de qua nullus edet, hoc est nullus disputat, nullus retractat, sed holocaustum est: quidquid enim dixit, quidquid statuit, eterna consecratione perdurat. Nullum omnipotenti Deo tale est sacrificium, quale zelus animarum. Hinc enim Psalmista ait: Zelus domus tue comedit me . [Ex Gregorio.] Quantum uero frixura cordis, que per spiritalem zelum agitur, omnipotentem Dominum placat, aperte ostenditur, cum offerre per legem simila  in sacrificium iubetur, de qua scriptum est: In sartagine oleo conspersa frigitur, et offeret eam calidam in odorem suauissimum Domino sacerdos qui patri iure successerit, et tota cremabitur in altare. Tunc enim simila in sartagine frigitur, cum munda mens iusti per zelum sancti ardoris crematur, que conspergi oleo precipitur. Quia Grece oleos misericordia dicitur, non immerito per oleum misericordia designatur, que in conspectu omnipotentis Domini ardet et lucet. Conspergatur ergo oleo mens que in sartagine frigitur, quia sancti zeli districtio necesse est ut misericordie uirtute et ardeat et clarescat: amat enim eumdem ipsum quem insequi uidetur; unde et calida in odorem suauissimum Domino offerri precipitur, quia si amorem zelus non  habet, ea que in sartagine offertur calorem simila amisit. Et notandum quis ea offerre precipitur, uidelicet sacerdos qui patri iure successerit. Ille enim sacerdos patri iure succedit, qui esse se omnipotentis Domini filium moribus demonstrat, atque a nobilitate intima operum suorum ignobilitate non discrepat. Que in altare tota cremari precipitur, ut uidelicet holocaustum fiat: holocaustum enim totum incensum dicitur, unde et in translatione altera hoc in loco, hec eadem simila que in sartagine frigitur, holocaustum fieri iubetur. Hoc autem inter holocaustum et sacrificium distat, quia omne quidem holocaustum sacrificium est, non uero omne sacrificium holocaustum: sunt enim multa bona que aguntur sacrificia, sed holocausta non sunt, quia totam mentem  in amorem spiritalem minime incendunt. Qui enim sic operantur ea que Dei sunt, ut tamen et que sunt seculi non relinquant, nimirum sacrificium et non holocaustum offerunt; qui uero cuncta que mundi sunt deserunt, et tota mente igne diuini amoris accenduntur, ii nimirum omnipotenti Domino sacrificium et holocaustum fiunt. Simila itaque in sartagine est munda mens iusti, in zeli spiritalis afflictione, que per sollicitudinem animarum frigitur, et non solum sacrificium, sed etiam holocaustum Domino esse deputatur.



CAPUT III. Quo ordine hostie pro peccato oblate a sacerdote compleantur.

 Locutus est Dominus ad Moysen dicens: Loquere Aaron et filiis eius: Ista est lex hostie pro peccato, in loco ubi offertur holocaustum, immolabitur  coram Domino, Sanctum sanctorum est; sacerdos qui offeret, comedet ea in loco sancto, in atrio tabernaculi, quidquid tetigerit carnes eius sanctificabitur. Si de sanguine illius uestis fuerit aspersa, lauabitur in loco sancto, uas autem fictile in quo cocta est confringetur. Quod si uas eneum, defricabitur, et lauabitur aqua, omnis masculus de genere sacerdotali uescetur de carnibus eius, quia Sanctum sanctorum est. Hostia enim que ceditur pro peccato, cuius sanguis effertur in tabernaculum testimonii, ad expiandum, in sanctuario non comedetur, sed comburetur igni.  Que est autem hec lex? In loco ubi offertur holocaustum immolabitur coram Domino, Sanctum sanctorum est, propterea Aaron et filiis eius  predicta mandantur, quia offerre pro peccato sacrificium, id est, penitentiam sublimium et summorum est, atque a terra subleuatorum, quod non prestat nisi a malo recessio. Ergo ubi holocausta immolantur, ibi et que pro peccato sunt occiduntur, quia qui offeret penitentiam, iam imitatur eum qui totum semetipsum obtulit Deo, et omnimodo recessit a seculo, unde et holocaustum eius appellatur. Conuersatio et utriusque oblatio in conspectu est Domini: placita enim est Deo, quando secundum eius intentionem offertur, sicut autem placita Deo Sanctum sanctorum recte appellata est. Si enim non esset sanctorum Sanctum penitentie sacrificium, nunquam penitentem introduxisset in Sancta sanctorum eum, qui per peccatum inde prius expulsus  est. Sacerdos qui offeret, comedet eam, qui offeret ait. Hic autem Christus est, qui nostra peccata suscepit, recteque nostram offeret penitentiam; et quomodo eam manducet, a loco cognosce in quo comedet. In loco sancto in atrio tabernaculi, uel sicut Septuaginta ediderunt: in atrio tabernaculi testimonii. Atrium autem tabernaculi testimonii Ecclesia est, ipsa quippe ante celum, atrium tabernaculi testimonii est ubi Christus penitentium salutem operatur, quia salus eius etiam cibus appelatur: Meus enim cibus est, inquit, ut faciam uoluntatem Patris mei , uoluntas autem eius est ut peccator conuertatur et saluetur. Insuper ait: Quidquid tetigerit carnes eius sanctificabitur. Carnis autem penitentie intelligimus ieiunium, uigilias, cilicinum  uestimentum, cum lacrymis orationem, eleemosynam, ex his enim consistit penitentia, que qui tangit recte sanctificabitur. Et si de sanguine illius uestis fuerit aspersa, lauabitur in loco sancto; sanguis penitentie proprie baptismus est, quia sicut uita omnis carnis sanguis est, sic et penitentie, domum baptismi est: omnis enim qui agit penitentiam, si non perceperit baptismum, inutilis ei est, et sine aliquo lucro penitentia, mortuaque et exanimis, quia ueterem peccati hominem non aliter quispiam nisi ablutione regenerationis disponit. Quod si dicas: Et quomodo qui olim baptizati sunt homines penitentiam agent? Cognosce quia uirtus precedentis baptismatis operatur et in ea que postea acta fuerit penitentia. Hec ergo est intentio legislatoris,  quod quemadmodum qui comedet carnes predicti sacrificii, quamuis oblatio alterius sit, sanctificatur, per hoc autem ostenditur, quod et is qui non eget penitentia, si quid egerit horum, penitentiam agens sanctificatur: similiter uel si multum paruus quispiam baptizatus fuerit, qui necdum forte peccauit, mundatur, et quid ei est opus mundatio? Ad hoc ei opus est, quia nemo est mundus a sorde, nam licet unius diei uita eius sit super terram, sordem tamen quam ex Adam successione et generatione traxit retinet. Et ideo eum qui sanguine penitentie aspersus est, non dixit, sicut immundum lauari, ait enim: Si de sanguine illius uestis fuerit aspersa, id est, caro; ipsa est enim  uestis interioris hominis, que si aspersa fuerit, ibi lauabitur in loco sancto; in domo mystica spiritus. Ergo si quis foris lotus fuerit, sicut sunt, uerbi gratia, paganorum aspersiones, non lauatur, quia non in loco sancto aspersionem, neque ablutionem suscepit. uas autem fictile in quo cocta est confringetur; quod si uas eneum, defricabitur, et lauabitur aqua. Quod est autem uas fictile et ubi iacens, Paulus ostendit cum dicit: In magna autem domo non solum sunt uasa aurea et argentea, sed et lignea et fictilia; et quedam quidem in honore, quedam autem in contumelia. In contumeliam uidelicet ea que sunt fictilia: magnam autem domum ut pote que domus Dei est, Ecclesiam intellexi, in qua aurea uasa et argentea iusti fictilia peccatores sunt. Dixit quippe  et Isaias de Ierusalem: ueniet contritio eius et comminuetur sicut conteritur lagena figuli contritione perualida, et non inuenietur de fragmentis eius testa in qua portetur igniculus de incendio, aut hauriatur parum aque de fouea . Ergo quia uasa in quibus carnes sacrificii coquuntur in templo sunt, esse autem in templo Dei quedam infirma uasa, ex predictis uerbis apostolicis ostendimus. Quicunque est in templo uas fictile, id est, infirmus quispiam et sordidus, et qui in peccando consuetudinem fecit, ut ex hoc sicut amator peccatorum, uas contumelie nominetur cocto sacrificio per quod peccatorum dispensatur remissio, propterea confringitur siue conteritur, quia cum esset infirmus, bona male percepit, uidens enim peccata dimitti, putat semper licere  peccari, et ex eo quod iuuatur altera lesio et contritio, infirmitatis inuenitur alterius. Quicunque autem fortis est ut es, et eruginem peccati non habens, hic coctione penitentie non conteretur, neque confringetur, sed defricatur siue extergitur, id est, diluitur; et quomodo diluitur? aqua lotus. uidens enim alium penitentem, mouetur ad compunctionem et mundatur, aqua lacrymarum lotus. Omnis masculus de genere sacerdotali uescetur carnibus eius, quia Sanctum sanctorum est. Sacerdotem quidem offerentem integrum sacrificium et comedentem, intelligas Christum. Ipse autem nostram offeret penitentiam, ipse et comedit, quia cibum salutem peccatorum habet. Carnes autem sacrificii que pertinent ad penitentiam, omnis masculus de sacertodibus  comedet, omnem fortitudinem conuenienter exhibens, cui recte dicitur, uiriliter age et confortare et sustine Dominum ; et hec quidem ita se habeant. Sed intuendum est quem subinferat terminum: Hostia enim que ceditur pro seccato, cuius sanguis infertur in tabernaculo testimonii ad expiandum, in sanctuario non comedetur, sed comburetur igni; et cuius sanguis pro peccato in tabernaculo testimonii ad expiandum seu deprecandum offertur: uituli scilicet congregationis, siue synagoge, et idem uituli pro peccato pontificis; hoc enim plenissime superius dixit, quia ergo illa sacrificia multis probationibus ad Christum ostendimus pertinere, recte ea comedi non precepit, sed igne  comburi, neque enim per ea per que sibi unusquisque remissionem peccatorum profligat: per ieiunium uerbi gratia, aut uigilias, uel aliam similem conuersationem, per hec Christus peragit remissionem, sed auctoritate et uirtute proprie diuinitatis: Christi enim passiones, per quas nobis remissio procuratur, non hominis cuiusquam puri, sed Dei sunt incarnati. Propter quod non est esibilis hominibus, sed igne consumitur; quia solius Dei est remissionem omni prebere suo plasmati, quem per ignem significat: Deus enim noster ignis consumens est . [Ex Origene.] Hostiarum quedam quidem sunt Dei solius, ita ut nullus hominum participet ex ipsis, quedam sunt Aaron sacerdotis et filiorum eius, quedam ipsius et filiorum et filiarum  eius, ita ut etiam uxori sacerdotis edere liceat ex his; quedam sunt sacerdotum et filiorum ac filiarum earum; sed de quibus edere liceat etiam filios Isrel, et in illis quidem hostiis de quibus licet edere filios Isrel, sine dubio habent participium etiam sacerdotes et filii sacerdotum, non tamen ex omni hostia, quam edet sacerdos, etiam filios Isrel edere licebit. Prima ergo est hostia holocaustoma: neque enim oportebat aliam primo hostiam nominari, nisi eam que omnipotenti Deo offerebatur; secunda hostia est, que ad edendum sacerdotibus mancipatur; tertia, de qua etiam filios Isrel contingere uel edere, ipsos scilicet qui offerunt, fas est; sed filios Isrel, non omnes, nisi illos tantum qui mundi sunt: soli enim qui mundi sunt de sacrificiis  edere iubentur. uerum istas omnes hostias tu qui in occulto Iudeus es, nolo in animalibus requiras uisibilibus, nec in mutis pecoribus inueniri putes, quos offerri debeat Deo; istas hostias intra teipsum require, et inuenies eas intra animam tuam. Intellige habere intra temetipsum greges boum, illos qui benedicuntur in Abraham; intellige habere te et greges ouium, et greges caprarum, in quibus benedicti et multiplicati sunt patriarche; intellige esse intra te etiam aues celi, nec mireris quod hec intra te esse dicimus; intellige te alium mundum esse in paruo, et esse intra te solem, esse lunam, esse etiam stellas: hoc enim si ita non esset, nunquam dixisset Dominus ad Abraham: Aspice ad celum et uide  stellas si dinumerari possunt a multitudine: sic erit semen tuum . Nec mireris, inquam, si dicitur ad Abraham, quia sic erit semen tuum, sicut sunt stelle celi: de illis scilicet qui ex fide eius geniti rationabiliter uiuant, ac diuinas leges et precepta custodiant. Audi amplius aliquid Saluatorem ad discipulos dicentem: uos estis lux mundi : dubitas ne esse intra te solem et lunam, ad quem dicitur: Quia lux sis mundi. uis adhuc amplius aliquid de teipso audire! ne forte parua de te et humilia cogitans tanquam uilem, negligas uitam tuam. Habet hic mundus gubernatorem suum, habet qui eum regat et habitet in ipso, omnipotentem Deum, sicut ipse per Prophetam dicit: Nonne celum et terram ego repleo? dicit Dominus ;  audi ergo ipse Dominus omnipotens quid etiam de te hoc est, quid de hominibus dicat: Habitabo, inquit, in eis et in ipsis ambulabo . Plus aliquid adhuc addidit erga personam tuam: Et ero, inquit, eis in patrem, et ipsi erunt mihi in filios et filias, dicit Dominus. uide quam multa misericordia et benignitas Dei est. Et ubi holocaustum iugulatur illud quod soli Deo offertur, ibi etiam hostia que pro peccato est immolari iubeatur; quo scilicet intelligat se qui peccauit et penitet, conuersus ad Deum, et contribulati spiritus hostiam iugulat in loco iam sancto stare et sociari his que pertinent ad Deum. Ibi ergo immolatur hostia pro peccato ubi et holocaustum, in conspectu, inquit, Domini. Est fortassis in conspectu Domini offerre sacrificium,  et offerre non in conspectu Domini. Quis ergo est qui offert in conspectu Domini? Ille opinor qui non exiit a conspectu Domini, sicut Cain, et effectus est timens et tremens. Si quis ergo est qui habet fiduciam astare in conspectu Domini, et non fugit a facie eius, nec aspectum eius peccati conscientia declinat, iste in conspectu Dei offert sacrificium. Hanc ergo hostiam que offertur pro peccatis, dicit esse Sancta sanctorum. Maius aliquid audere uult sermo, si tamen et uester sequatur auditus, que est hostia que pro peccatis offertur, et est Sancta sanctorum, nisi unigenitus filius Dei Dominus meus iehsu Christus? Ipse solus est hostia pro peccatis, et ipse est hostia Sancta sanctorum. Sed quod addidit? Sacerdos, inquit, qui offert illud, edet illud. Hic ergo  est sacerdos qui peccata populi comedit et consumit, de quo dictum est: Tu es sacerdos in eternum secundum ordinem Melchisedech . Saluator ergo et Dominus meus peccata populi edit. Quomodo edit peccata populi? Audi quid scriptum est: Deus, inquit, noster ignis consumens est. Quid consumit Deus ignis: nunquid tam inepti erimus ut putemus quod Dei ignis ligna consumat, aut stipulam, aut fenum? sed consumit Deus ignis humana peccata, illa absumit, illa deuorat, illa purgat, secundum quod et alibi dicit: Et purgabo te igni ad purum . Hoc est manducare peccatum eius, qui offert sacrificium pro peccato: ipse enim peccata nostra suscepit, et in semetipso ea tanquam ignis comedit et absumit. Dicit ergo lex: Sacerdos qui  obtulerit, edet illud in loco sancto, in atrio tabernaculi testimonii; consequens enim est ut secundum imaginem eius qui sacerdotium Ecclesie dedit, etiam ministri et sacerdotes Ecclesie peccata populi accipiant, et ipsi imitantes magistrum, remissionem peccatorum populo tribuant. Debent ergo et ipsi Ecclesie sacerdotes ita perfecti esse, et in officiis sacerdotalibus eruditi, ut peccata populi in loco sancto, in atriis tabernaculi testimonii, ipsi non peccando consumant. Quid autem est in loco sancto manducare peccatum? Locus erat sanctus in quem uenerat Moyses, secundum quod dictum est ad eum: Locus enim in quo stas, terra sancta est . Similiter ergo et in Ecclesia Dei locus  sanctus est fides perfecta et caritas de corde puro et conscientia bona : Qui in his stat in Ecclesia, in loco se sancto stare cognoscat. Edit ergo sacerdos carnes sacrificii in atrio tabernaculi testimonii, cum intelligere potuerit que sit ratio in his, queue mysteria, que describuntur de atriis tabernaculi testimonii: ad hec enim atria secreta et recondita nullus accedit, nulli hec nisi sacerdotibus patent, si tamen pateant, si scientia sua et intellectu mystico potuerint eorum secreta penetrare. Scio autem esse et alia quedam in Ecclesia dogmata secretiora, que adire nec ipsis sacerdotibus liceat; illa dico ubi arca reconditur, ubi urna manne et tabule testamenti. Illic ne ipsis quidem sacerdotibus datur accessus: sed uni tamen pontifici et  huic semel in anno, certis quibusdam et mysticis purificationibus conceditur istud intrare secretum; sunt et alia Ecclesie dogmata, ad que possunt peruenire etiam Leuite, sed inferiora sunt ab his que sacerdotibus adire concessum est. Scio et alia esse ad que possunt accedere etiam filii Isrel, hoc est, laici, non tamen alienigene, nisi si ascripti iam fuerint in Ecclesia Domini: Aegyptius enim tertia generatione intrabit in Ecclesia Domini . Credo fidem Patris et Filii et Spiritus sancti in quem credit omnis qui sociatur Ecclesie Dei, tertiam generationem mystice dictam. uerumtamen sciendum est quod ex hostiis que offeruntur, licet concedantur sacerdotibus ad edendum, non tamen omnia conceduntur, sed pars ex ipsis aliqua Deo offertur,  et altaris ignibus traditur, ut sciamus etiam quod et si conceditur nobis aliqua ex diuinis Scripturis apprehendere et cognoscere, sunt tamen aliqua que Deo reseruanda sunt, que cum intelligentiam nostram superent, sensusque eorum supra nos sit, ne forte aliter a nobis quam se habet ueritas proferantur, melius igni ista seruamus; et ideo etiam in hoc loco, que quidem concessa sunt hominibus ad edendum, prout potuimus, intra tabernaculum Domini consumpsimus. Si qua uero supersunt, et uel nos in audiendo, uel nos superant in dicendo, seruemus igni altaris, tanquam eam partem que pro peccato super altare Domini iubetur offerri.



CAPUT Iu.  Qualiter hostie pro delictis offerantur.

 Hec quoque est lex hostie pro delicto Sanctum sanctorum est, idcirco ubi immolatur holocaustum, mactabitur et uictima pro delicto, sanguis eius per gyrum fundetur altaris; offerent ex ea caudam et adipem qui operit uitalia, duos renunculos, et pinguedinem que iuxta ilia est, reticulumque iecoris cum renunculis, et adolebit ea sacerdos super altare. Incensum est Domini pro delicto. Omnis masculus de sacerdotali genere in loco sancto uescetur his carnibus, quia Sanctum sanctorum est. Et sicut pro peccato offertur hostia, ita et pro delicto utriusque hostie una lex erit, ad sacerdotem qui eam obtulerit, pertinebit. Delictum aliquando quidem recognitum peccatum uocat, aliquando autem illud quod in  ipsum committitur Deum. Sicut illud quod in sanctis perpetratur quemadmodum superius ostendimus.  Scio tamen et illam differentiam, que nonnullis sapientium uisa est, quod delictum quidem sit cum non facimus ea que facere debemus, peccatum uero sit, cum committimus ea que committere non debemus. Sed hec quoniam non semper in Scripturis diuinis sub ista distinctione inuenimus, idcirco generaliter affirmare non possumus.  Quecunque autem ad Deum referuntur, difficilem habent ueniam, ita ut Heli filiis diceret: Si homo peccauerit in homines, orabit pro eo; si uero in Deum peccauerit, quis pro eo orabit ? Necessarie ergo arietem figuram gerentem Domini, de quo dictum est: Ecce agnus Dei,  ecce qui tollit peccata mundi, sumi in sacrificio diximus, in quo solo est, peccata que in eum commissa sunt relaxare. Oportet autem queri quare non omnis aries in holocaustum fit, sicut et uitulus qui pro populo et pro sacerdote oblatus est; ipse enim figuram gerere sacrificii unigeniti, est probatus; sed ibi quidem quia generalis dispensata est remissio, et omnis humani generis peracta est uenia, necessario omne Christi sacrificium offertur. Quecunque ergo eum possunt saluare, hec in sacrificium Christi suscipi legislator iussit. Que sunt autem hec Paulus ait: Pacem sequimini cum omnibus dicens, et sanctimoniam, sine qua nemo uidebit Deum : quod et nunc legislator significauit per ante factam oblationem interiorum. Cogitationes enim  sunt intelligibilia interiora, quibus pacem habentibus, pacem cum omnibus habebimus. Oblatione autem renum et pinnule et epatis, et femorum, sanctificationem significat, que nobis ordinata est ad salutem.  Quid in cauda, nisi finis est corporis? et ille bene immolat, qui sacrificium boni operis usque ad finem debite perducit actionis. Cauda ergo hostie in altare offerri precipitur, ut uidelicet omne bonum cum incipimus etiam perseuerante fine compleamus.  Nota autem quia quecunque in sacrificio pacificorum, ea et in hoc sacrificio precepit fieri: adipem iubet offerri. Desiderat enim Christus et eum, qui grauia habet peccata saluare; cum adipe secundum Septuaginta et lumbum offert. Neque enim solummodo hoc uult,  sed et potest: lumbus autem ut pote forte membrum, significat uirtutem. Duos renunculos et pinguedinem que iuxta ilia est, uult quippe maxime penitentis mundari interiorem hominem, uult etiam habere eum et castitatem, propter quod non solum renum, sed et iliorum uel femorum pinguedinem seu adipem offerri iussit, quia hec commistionis ministeria et seminum putantur. Cum his etiam reticulum iecoris, uel, sicut Septuaginta, pinnulam hepatis cum renunculis auferri precepit, et offerri cum aliis in altari hostiam Domino; uult enim eum qui penitentiam agit, concupiscentiam propriam non habere, sed omnem eam offerre Deo, quia enim concupiscentias siue desideria in hepate moueri dicunt et nutriri,  quarum primitie per pinnulam oblate in sanctificatione peragi omnesque corrigi faciunt. Hec dicens addidit, Pro delicto est, ostendens quod non frustra sacrificium hoc differre ab aliis sacrificiis, que sunt pro peccatis dixit, sed quia pro delicto est, id est, in Deum tendit peccatum eius. Omnis masculus de sacerdotali genere in loco sancto uescetur his carnalibus, quia Sanctum sanctorum est. Sicut pro peccato offertur hostia, ita et pro delicto; utriusque hostie una lex erit, etc.  Igitur eodem modo atque eadem traditione de sacrificio quod pro delicto offertur accipiendum est, quod et supra exposuimus de eo quod pro peccato est. Similiter enim iubetur adipes arietis hi qui circa renes sunt, et ii qui interiora operiunt, imponi super altare, ut et tu  qui hec audis scias omne quod est intra te crassius, et operit interiora tua, debere te offerri igni altaris, ut purgentur omnia interiora tua, et dicas et tu, sicut et Dauid dicebat: Benedic, anima mea, Dominum, et omnia interiora mea nomen sanctum eius . Nisi enim ablata fuerit crassitudo illa que tegit interiora tua, non possunt subtilem et spiritalem capere sensum, nec possunt intellectum capere sapientie, et ideo Dominum laudare non possunt. Quod si ablatum fuerit omne quod pingue est de renibus et de omnibus interioribus uiscerum, tunc uere purgatus omni uitio libidinis iugulasti hostiam pro delicto, et obtulisti sacrificium Domino in odorem suauitatis, Sacerdotis, inquit, qui offert illud, et repropitiauit pro delicto ipsius erit. Discant sacerdotes  Domini qui Ecclesiis presunt, quia pars eis data est cum iis quorum delicta repropitiauerint. Quid autem est repropitiare delictum: si assumpseris peccatorem, et monendo, hortando, docendo, instruendo adduxeris eum ad penitentiam, ab errore correxeris, a uitiis emendaueris, et effeceris eum talem ut ei conuerso propitius fiat Deus, pro delicto repropitiasse diceris; si ergo talis fueris sacerdos, et talis fuerit doctrina tua et sermo tuus, pars tibi datur eorum quos correxeris, ut illorum meritum tua merces sit, et illorum salus tua gloria. Aut non et Apostolus hec ostendit ubi dicit: Quia quod superedificauerit quis mercedem accipiet . Intelligant igitur sacerdotes Domini ubi est eis data portio, et in hoc uacent atque his operam  dent, non se inanibus et superfluis actibus implicent, sed sciant se in nullo alio partem habituros apud Deum, nisi in eo quod offerunt pro peccatis, id est, quod a uia peccati conuerterint peccatorem.

Sacerdos qui offeret holocausti uictimam habebit pellem eius; et omne sacrificium simile quod coquitur in clibano, et quidquid in craticula uel in sartagine preparatur, eius erit sacerdotis a quo offertur; siue oleo conspersa, siue arida fuerit, cunctis filiis Aaron equa mensura per singulos diuidetur. Legimus in libro Iob, quod laudante Domino ipsum Iob, Satan responderit: Pellem pro pelle et cuncta que habet homo dabit pro anima sua . [Ex Hesychio.] Ergo pellis, diuitiarum circumstantia, quasi  exterius circumdans est hominem, quam offerre intelligibili sacerdoti hi qui uolunt holocaustum fieri debent, propter quod hi qui doctrine apostolice crediderunt, uendentes substantias suas ad pedes apostolorum ponebant . Quia ergo pellem pro pelle dixit, necessarie diuitiarum circumstantiam quam perdidit Iob pro patientia que ei relicta est intelligimus; pellem autem, quia multa ex ea utilia fiunt, patientiam profitemur, que multa acquirentibus se prouidet bona; quia autem intelligibile hic describit holocaustuum, ipse textus ostendit. Ait enim: Sacerdos qui offeret holocausti uictimam, non boum, aut ouium, aut aliorum similium, sed hominis; ubi enim non ab his qui offerunt, sed ab his que offeruntur, sacrificia considerantur, necessarie  animalium mentionem facit: hic autem quia apertius uoluit introducere personam Domini, sacerdotem posuit holocaustum hominis offerentem; intelligibilia enim nostra holocausta solus Christus offeret, ad cuius imitationem eorum hostie et conuersationes studentur.

Non solum autem in eius doctrinis, sed et in respectu eius patientiam in passionibus habemus, Paulo dicente: Recogitate autem eum qui talem sustinuit a peccatoribus aduersus semetipsum contradictionem, ut ne fatigemini animis uestris deficientes . Post hec dixit: Omne sacrificium quod coquitur in clibano, et quidquid in craticula uel in sartagine preparatur, eius erit sacerdotis a quo offeretur; reminiscendum est quia sacrificia hec theologie  esse unigeniti dispensationis diximus, et illud quidem quod est de clibano, diximus significare uirginis partum. Quod uero de sartagine est, crucis passionem; illud etiam quod de craticula est, a morte resurrectionem, rationem in omnibus reddentes, et probationes quas oportebat adiicientes. Quia ergo hec theologie incarnationis proxima sunt, necessarie sacerdotis offerentis eam, Christi uidelicet nati et passi et resurgentis est. Sed nimirum nouum tibi uidetur quod infertur: Siue oleo conspersa, siue arida fuerint, cunctis filiis Aaron equa mensura per singulos diuidetur. Conspersum siquidem in oleo sacrificium de simila dicit, quod nec in clibano, nec in sartagine uel in craticula mittitur: ergo et ipsam esse theologiam diximus, sed non de  Dominica incarnatione, ut non ergo omnem theologiam circumscribamus in Unigeniti humanitate; oportet enim nos et de Patris et de Spiritus sancti, sed etiam ipsius Filii, que ex Patre est substantia disputare, propterea non in semetipso portare, hoc sacrificium repetiuit, sed filiis Aaron illud ad theologiam per meditationem proficientibus Scripturarum deputauit, unicuique equaliter dispartiens, ut non dissimilia, sed omnes similia de Deo sentirent; et hoc manifestum quia hereticis de tali percipere sacrificio non precepit, quia non eadem de Deo sapiunt, sed et nimis differentia. Non conspersum autem de simila iterum dicit, quando decima ephi absque oleo et thure pro peccato offertur, a non ualentibus  hircum aut ouem aut par turturum aut pullos columbarum offerre in sacrificium.

Hoc autem etsi sacrificium Saluatoris significat, tamen quia non theologie gratia, sed causa utilitatis offerentis precepta est, et hanc filiis Aaron deputauit.  Sacrificium iubetur salutaris in oleo fieri, sicut supra iam diximus: sacrificium uero pro peccato non fit in oleo. Dicit enim, non superponit ei oleum, quoniam pro peccato est. Quod ergo pro peccato est, nec oleum letitie ei, nec thus suauitatis imponitur: peccantibus enim dicit Apostolus: Et lugeam eos qui ante peccauerunt, et non egerunt penitentiam . Nec odor in eo suauitatis est, quia ex persona peccatoris dicitur: Computruerunt et corrupte sunt cicatrices mee  . Cor ergo est hominis clibanus, istud autem cor, si uitia succenderint, uel diabolus inflammauerit, non coquet, sed exuret; si uero ille id succenderit qui dixit: Ignem ueni mittere in terram, panes Scripturarum diuinarum et sermonum Dei, quos in corde suscipio, non exuro ad perditionem, sed coquo ad sacrificium. Et fortassis illa coqui dicuntur in clibano, que interiora sunt et recondita, nec proferri facile ad uulgus possunt. Sunt enim multa in Scripturis diuinis huiusmodi: sicut apud Ezechielem, cum uel de cherubin, uel de Deo et de illa magnifica uisione describitur. Hec si in clibano non coquantur, comedi ita ut sunt cruda non possunt, neque enim credendum est quod sit animal quoddam in forma leonis positum quo uehatur Deus  uel aliud in forma uituli, aut aquile. Hec ergo et si qua huiusmodi sunt, non sunt cruda proferenda, sed in cordis clibano sunt coquenda. Tria itaque sunt hec in quibus dicit sacrificia debere preparari: in clibano, in sartagine, in craticula; et puto quod clibanus secundum sui formam, profundiora et ea que sunt inenarrabilia, significet in Scripturis diuinis; sartago uero ea que si frequenter ac sepe uersentur, intelligi et explicari possunt; craticula autem, ea que palam sunt et absque aliqua obtectione cernuntur; triplicem namque in Scripturis diuinis intelligentie inueniri sepe diximus modum, historicum scilicet, moralem, mysticum, unde et corpus inesse ei et animam ac spiritum intelleximus, cuius intelligentie triplicem formam, sacrificiorum  triplex hic apparatus ostendit. Sed et alibi inuenimus, id est, in iis ipsis, que de sacrificiis memorantur dici canistrum sanctum perfectionis, in quo tres panes haberi mandantur.

uides consonare sibi sacramentorum omnium formas; canistrum perfectionis, in quo tres panes poni iubentur, quid aliud debemus accipere, nisi Scripturas diuinas, cibos auditoribus tripliciter apponentes? uis tibi et de euangeliis similis mysterii proferamus exempla? Recolamus Domini uoces ubi dicit: Quia medio noctis uenit quidam ad amicum suum, pulsans ostium eius, et ait: Amice, commoda mihi tres panes, quoniam amicus mihi superuenit de uia, et non habeo quod apponam ei ; in quibus  ut breuiter perstringamus, nox est tempus huius uite, et tres panes sunt, unus qui in clibano, alius qui in sartagine, tertius qui in craticula coquitur. Post hec: et omne, inquit, sacrificium factum in oleo siue non factum, omnibus filiis Aaron erit singulis equaliter, quod sacrificium est factum in oleo, uel quod est non factum in oleo.



CAPUT u. De lege hostie pacificorum que offertur Domino pro gratiarum actione.

 Hec est lex hostie pacificorum que offertur Domino: si pro gratiarum actione fuerit oblatio, offerent panes absque fermento conspersos oleo, et lagana azyma uncta oleo, coctamque similam et collyridas olei admistione conspersas; panes quoque fermentatos cum  hostia gratiarum, que immolatur pro pacificis: ex quibus unus pro primitiis offeretur Domino, et erit sacerdotis qui fundet hostie sanguinem: cuius carnes eadem comedentur die, nec remanebit ex eis quidquam usque mane.  Sacrificium hoc, quod salutare appellatur, in duas diuidit partes; et unam quidem laudationis nominat, alteram uoti; utrumque tamen sacrificium salutare nominatur.

 uides rationalem et actiuam esse uitam ex iis que nobis ad pacifica siue ad salutem transeuntibus dedit, potestatem tribuens quam ex utrisque uoluerimus eligere, quia enim rationale quoddam est sacrificium, gratiarum actionis, siue secundum Septuaginta laudationis. Audi Dauid, postquam prohibuit sacrificia que secundum legem  erant, dicentem: Immola Deo sacrificium laudis, et redde Altissimo uota tua.  Ille ergo obtulit sacrificium laudis, pro cuius actibus, pro cuius doctrina, pro cuius uerbo et moribus et disciplina laudatur et benedicitur Deus, sicut e contrario sunt illi, de quibus dicitur: Quia per uos nomen meum blasphematur inter gentes . Audi et Paulum ad Hebreos scribentem per se: dicit autem: Sic offeramus hostiam laudis semper Deo fructum labiorum confitentium nomini eius . Quomodo autem iubet illud offerri? Offeret panes absque fermento conspersos oleo, et lagana azyma uncta oleo, coctamque similam et collyridas, olei admistione conspersas; quod Septuaginta ita edunt: Et similam conspersam oleo in collyridis panum azymorum offeret  munera sua super altare laudationis salutaris. Panes sine fermento, siue azymos conspersos in oleo, apostolicos libros, lagana uncta oleo, propheticos intellige: quia illi quidem nimis opulenter, isti autem etsi ut ipsi opulenter, non tamen tantum annuntiant misericordiam Dei, dum misericordie propter inobedientiam Iudeorum permiscent minas, unde et non conspersa oleo lagana, sed tantum uncta esse dicuntur: coctam autem similam et collyridas olei commistione conspersa, uel sicut Septuaginta dicunt, Et similam conspersam oleo collyridis panum azymorum. Similam in oleo conspersam cum eleemosyna theologiam intelligimus, unde et simila propter subtilitatem dicitur. uerumtamen in collyridis  panibus sine fermento, munera sacrificii pacificorum seu salutaris precepit fieri in apostolicis uidelicet Scripturis: apostolicam autem doctrinam sequi maxime oportet eum qui saluari desiderat; panes quoque fermentatos cum hostia gratiarum que immolatur pacificis, ex quibus unus pro primitiis offeretur Deo, et erit sacerdotis qui fundet hostie sanguinem. Septuaginta autem dicunt: Et offeret de omnibus muneribus suis, laudationem Deo, sacerdoti profundenti sanguinem salutaris illi erit. Quid per hec ostendentes, quia quantumcunque homo egerit et uixerit, cucurrerit et comprehenderit siue assecutus fuerit, siue adiutorio Domini salutem adipisci siue assequi non potest. Propter quod et Paulus dicebat: Non uolentis neque currentis, sed miserentis est  Dei: ipsi autem sacerdoti profundenti sanguinem salutaris , id est, Christi ministranti et perficienti sacrificium per suum adiutorium primitias iussit offerri. Attende autem qualiter etiam presentem legis sanctionem conclusit: Cuius carnes eadem comedentur die, nec remanebit ex eis quidquam usque mane, uel, sicut Septuaginta, et carnes sacrificii laudis salutaris ipsi erunt: uidelicet offerentis, et in quacunque die donabit comedetur, non relinquent ex eo usque mane. Hic mane, seculum futurum appellat, ut pote qui totus est lucis, et nocti presentis seculi succedit. Non uult ergo de carnibus sacrificii salutaris in mane relinqui, per quas nos oportet saluari. Scientes quia non restat in illo seculo operatio.  Sepe iam diximus quod carnes  in Scripturis solidum indicant cibum, perfectamque doctrinam; secundum Scripturas enim scio esse anime cibum quemdam lactis, et alium cibum anime olerum et aliam carnis, sicut ipse Apostolus de quibusdam dicit, Quia lacte uos potaui, non esca, nondum enim poteratis, sed nec adhuc potestis, adhuc enim estis carnales . Et iterum alibi dicit: Alius quidem credit manducare omnia, qui autem infirmus est, olera manducet . Et rursum alibi: Perfectorum autem est cibus solidus, etc. . Hic ergo carnes sacrificii salutaris quod offertur pro laudatione, ipsius iubetur esse sacerdotis. Ex simila uero tripliciter oblata, ut supra diximus: unum tantum quod placuerit sacerdoti deputatur, cetera offerentis sunt laici, ita tamen ut sub  die comedantur, nec remaneat ex his aliquid in mane. Carnes ergo in quibus solidus cibus est et perfecta scientia, sacerdotibus deputantur, quia debent in omnibus esse perfecti, in doctrina, in uirtutibus, in moribus; si enim hoc in se non habuerint, de sacrificiorum carnibus non edent. Caro que ex sacrificiis sacerdotibus deputatur, uerbum Dei est quod in Ecclesia docent. Per hoc ergo, figuris mysticis commonentur, ut cum proferre ad populum sermonem ceperint, non hesterna proferant, non uetera que sunt secundum litteram proloquantur; sed per gratiam Dei noua semper proferant, et spiritalia semper inueniant; si enim ea que didiceris a Iudeis hesterne die hec hodie in Ecclesia proferas,  hoc est, hesternam carnem sacrificii edere. Unum uero illud quo separatur, tanquam precipuum ex tribus que ex simila precepta sunt, in hoc illam partem scientie arbitror designari de qua superius diximus, que perfectam indicat profundamque doctrinam. Sed requiras fortasse, cum superius fermentum penitus de sacrificiis abiecerit, quomodo nunc super panes fermentatos sacrificium mandat imponi? uerum diligentius intuere quia non ad sacrificium sed ad ministerium sacrificii fermentatus panis assumitur: quid ergo hoc sit, age uideamus. Dominus in Euangeliis humanam doctrinam Phariseorum qui tradebant traditiones, precepta hominum, fermentum appellat, cum dicit discipulis: Obseruate a fermento Phariseorum : similiter ergo humana doctrina est, uerbi causa, grammatica ars, uel rhetorica, uel etiam dialectica; ex qua doctrina, ad sacrificium quidem, hoc est, in his que de Deo sentienda sunt, nichil suscipiendum est, sermo uero lucidus et eloquentie splendor ac disputandi ratio ad ministerium uerbi Dei decenter iubetur admitti, aut non super hoc fermentum habebat uerbi Dei sacrificium positum ille qui dicebat: Corrumpunt mores bonos colloquia mala . Et: Cretenses semper mendaces, male bestie, uentres pigri , et alia his similia ex fermento sumpta Grecorum?



CAPUT uI. Qua die liceat de hostiis sponte oblatis comedere.

 Si uoto uel sponte quisquam obtulerit hostiam,  eadem similiter edetur die, sed et si quid in crastinum remanserit, uesci licitum est; quidquid autem tertius inuenerit dies, ignis absumet, et si quis de carnibus uictime pacificorum die tertio comederit, irrita fiet oblatio, nec proderit offerenti; quin potius quecunque anima tali se edulio contaminauerit, preuaricationis rea erit.  Omne quidem sacrificium pacificorum seu salutare, spontaneum est, unde illud inter dona superiore parte libri huius legislator ascripsit, sed gratiarum actionis siue laudis sacrificium quanquam species oblationis eius que nunc dicta est sit; tamen quia rationale quoddam est, propterea in lege uoluntarium non habet additum, qui cum sine dubio rationales simus, debitum quodammodo precipuum Creatori  rationale sacrificium debeamus; propterea in eo uoluntarium lex reticuit non illud excipiens a uoluntariis. Cras enim aliquando pro presenti uita, aliquando pro futura accipitur; sed in isto loco pro presenti uita accipitur, sicut et illud quod Iacobus in Epistola sua dicit: Ecce nunc, qui dicitis, Hodie et crastino ambulabimus in illam ciuitatem et negotiabimus, et lucrum faciemus . Sed et presens quidem seculum hodie dicitur: quomodo Dauid dicit: Hodie si uocem eius audieritis, etc. . [Ex Hesychio.] Dicitur autem et cras, non tamen omnino hodierni, sed quia presentis seculi non eadem sunt temporum spatia, sicut in Prouerbiis ostendit: Ne dicas amico tuo, uade et  cras ueni . Neque enim seculum describit futurum, sed subsequens presentis uite tempus, propter quod dixit: Neque enim scies quid pariet superuentura dies, id est, ne forte in ea moriaris, aut ab aliqua impediaris causa. Quidquid tertius inuenerit dies ignis absumet. Per diem tertium futurum indicans seculum. In ipso quippe generalis est resurrectio mortuorum, quam designat tertii diei facta resurrectio Domini, que mane prouenit, propter quod et mane seculum diximus significare futurum. Tunc ergo quod reliquum est de sacrificio pacificorum, seu salutari, igne consumetur; quodcunque enim reliquerimus ad nostram salutem pertinens, inoperatum est, inoperatum et hoc quod male operatum est, et ligna aut fenum atque stipula factum,  hoc igne consumetur, nos autem detrimentum patiemur; sed quid his addidit? Si quis de carnibus uictime pacificorum die tertio comederit, irrita fiet oblatio, nec proderit offerenti; quin potius, quecunque anima tali se edulio contaminauerit, preuaricationis rea erit. Nec hec frustra presenti sanctioni addidit, sed quia quidem post finem huius uite et mortuorum resurrectionem, aliam talem uitam qualis nunc est describere presumpserunt, mille annorum quoddam seculum introducentes: in quo, ut aiunt, Ierusalem sensibilis edificabitur, templumque eius et que in ea quondam fuerunt Sancta sanctorum restaurabuntur, et sacrificia offeruntur. Hanc ergo presumptionem de animo nostro remouere cupiens: Si quis de carnibus, ait, pacificorum die tertio comederit,  id est, si quis sibi in cogitatione proponat, quia post resurrectionem mortuorum reliquias huius uite acturus est, et modo quodam comedat, predicta in mente utens pro cibo fantasia, et sperans comedere se eo tempore quo comedere impossibile est, id est, operari: huius oblatio non suscipitur nec reputabitur ei; qui enim falsa de futuro seculo estimat, sibimetipsi damnum facit, abominabilemque et pollutam oblationem suam constituit. Non solum autem hoc, sed et peccatum sibimet contrahit, propter quod dixit: Quin potius quecunque anima tali se edulio contaminauerit, preuaricationis rea erit; ostendens quia et in damno bonorum uiuit, et peccato se subiicit, quicunque non bona de retributione estimat Christi.  Aliter in biduo quibus licet uesci  carnes sacrificii, puto duo Testamenta posse intelligi, in quibus liceat omne uerbum quod ad Deum pertinet, hoc enim est sacrificium requiri et discuti, atque ex ipsis omnem rerum scientiam capi, si quid autem superfuerit quod non diuina Scriptura decernat, nullam aliam scripturam tertiam debere auctoritate scientie suscipi, que hic dies tertia nominatur, sed igni tradamus quod superest, id est, Deo reseruemus; neque enim in presenti uita Deus scire nos omnia uoluit, maxime cum id et Apostolus dicat: Quia ex parte scimus et ex parte prophetamus; cum uenerit autem quod perfectum est, destruentur illa que ex parte sunt . Iste est ergo ignis cui que in tertium diem superfuerint seruare  debemus, et ut non temeritate presumpta assumamus nobis cunctorum scientiam, ut merito nobis dicatur ab eodem Apostolo: Nescientes neque que loquuntur, neque de quibus affirmant.



CAPUT uII. Quod nemo debeat immundum cuiusuis rei aut tangere aut uesci.

 Caro que aliquid tetigerit immundum non comedetur, sed comburetur igni; qui fuerit mundus uescetur ea. Anima polluta que ederit de carnibus hostie pacificorum que oblata est Domino, peribit de populis suis; et qui tetigerit immunditiam hominis uel iumenti, siue omnis rei que polluere potest, et comederit de huiusmodi carnibus, interibit de populis suis.  Triplices immunditie causas hic  legislator exposuit: unam, ne carnes sacrificiorum aliqua immunditia contingantur; aliam ne is qui edit carnes sacrificii immundus sit, et immunditia eius in ipso sit; tertiam, quod si carnes munde sint et ipse qui edit mundus sit, tamen ne contigerit aliquid immundum, uel a pecoribus, uel ab auibus, uel ex omnibus que immunda pronuntiata sunt. Et hec quidem uoluntas est legis de ritu sacrificiorum corporalium sancientis; secundum nostre uero expositionis ordinem ubi carnes sancte, uerba intelliguntur esse diuina, huiusmodi habenda est obseruatio, quia sepe accidit immundas carnes contingi ab aliquo immundo, ut uerbi causa dixerim: Si quis de Deo Patre ac de Unigenito eius et Spiritu sancto, digno deitatis mysterio, purum faciat sincerumque sermonem, similiter  et de omnibus creaturis rationabilibus, tanquam a Deo factis ad hoc ut caperent et intelligerent eum, non autem consequenti mysterio asserat etiam carnis resurrectionem: primus quidem eius sermo, quoniam perfecte et sancte disseruit, solidus cibus est, carnes sancte sunt; hoc uero quod his addit resurrectionem carnis negando, quia alienum a fide est, superioribus iunctum perfectis et fidelibus uerbis, sanctas carnes contaminauit et polluit. Ideo ergo precipit legislator ne manducentur huiuscemodi carnes quibus immunditia infidelitatis alicuius adiungitur. Proptera et Apostolus dicit: Etenim diem festum celebremus non in fermento ueteri, neque in fermento malitie et nequitie, sed in azymis sinceritatis et ueritatis . Secundum immunditie genus est,  ne ipse qui carnes edit immundus sit, et immunditia eius in ipso sit, quod hoc modo intelligi potest uerbi gratia, si sit aliquis nature florentis et ardentis ingenii, non continuo aptus uidebitur ad suscipienda uerbi Dei mysteria; sed queritur etiam hoc, ut prius a profanis actibus et immundis operibus separetur, et ita demum eruditionis capax fiat, si prius capax fuerit sanctitatis. Tertia est immunditie species qua is qui mundus est aliquid contingit immundum, et non tam suo peccato quam aliena contagione polluitur, ut puta si quis societur amicitiis et consortio hominis liuidi, uel iracundi, uel adulteri, et ipse quidem propriis actibus non inferatur sceleribus eius; uideat tamen eum et intelligat quomodo fratrem suum odit  et homicida est, uel quomodo insidiatur aliene mulieri, et adulter est, uel quomodo in ceteris quibusque sacrilegus est, nec deprehensis his discedat ab eius consortio; iste est qui contingit immundum, uel animal, uel auem, uel morticinum, et aliena immunditia ipse pollutus est. Aliter:  Carnes significant uirtutes ex quibus sacrificium salutare constat, uerbi gratia, castitatem, eleemosynam, iustitiam, hec ergo si tetigerit immundum quippiam, cum forte per superbiam iustitia et castitas ad uanam gloriam, et eleemosyna ex iniustitia fit: igne incendentur iudicii futuri. Quod demonstrat Isaias dicens: Qui immolat bouem, quasi qui interficiat uirum; qui mactat pecus, quasi qui excerebrat canem, et reliqua . Presentis autem mandati recta conclusio  est, Qui fuerit mundus, uescetur ea; anima polluta que ederit de carnibus hostie pacificorum que oblata est Domino, peribit de populis suis. Aperte hic ironiam destruit et hypocrisim; he enim sunt anime immunditie, ita ut horum homo interior lupus appellaretur, cum dicit Dominus: Attendite ab eis qui ueniunt ad uos in uestitu ouium, intus autem sunt lupi rapaces . Hi de carnibus hostie pacificorum siue salutaris, que oblate sunt Domino comedentes, quia uirtutes que a Deo possidentur non uirtutis intentione, sed fraudulenter operantur, pereunt de populo suo, ut non iam oues sed lupi nominentur. Iumenta autem immunda sunt, hoc est, hi qui immundis et terrenis actionibus occupantur, ad terram intendentes, quemadmodum iumenta. Unde et fornicatores  equi emissarii appellantur: Siue omnis rei que polluere potest. Quicunque somnia et diuinationes et purgationes, uel dies et tempora custodiunt, multo magis autem magi et uenefici abominabiles sunt apud Dominum. Omnis qui facit hec, forsitan enim communicat quis malis eorum consiliis aut actionibus, et hic ut pote prohibitam immunditiam tangens, non potest ea que ad hostiam salutarem uel pacificorum pertinent comedere, siue operari: cum enim nisus fuerit ea que ad salutem pertinent agere et communicauerit operantibus mala, et que ad perditionem pertinent, perit de populo suo, id est, de his qui saluantur.



CAPUT uIII.  Adipem qui ad incensum Domini pertinet, non licet comedere.

 Locutus est Dominus ad Moysen, dicens: Loquere filiis Isrel: Adipem bouis et ouis et capre non comedetis; adipem cadaueris morticini, et eius animalis quod a bestia captum est, habebitis in usus uarios: si quis adipem qui offerri debet in incensum Domini comederit, peribit de populo suo.  Adipem boum et ouium et caprarum comedi non precepit, quorumque carnes mundas et esibiles dixit eorum comedi adipem uetuit, nec eius qui operatur mandatum, quemadmodum est bos, nec simplicis, qui est ouis, nec eorum qui pro peccatis penitentiam agunt. Per capram quippe significantur ea que pro peccatis sunt sacrificia, cum capram preceperit  in his aut hircum immolari; nec horum ergo concedit, ut desiderium comedamus: ad Deum enim illud referri et Deo offerri iubet, quatenus non sit secundum intentionem humanam, sed Deo soli uniuscuiusque rei quam quis ex predictis assequitur desiderium offeratur; similiter peccatorum desiderium, quod per morticina et a bestiis capta significatur: per morticina quidem, ut pote qui elegerunt per quasdam impudicitias et per superbiam peccati mortem; quod probat Paulus de uiduis dicens: Que enim in deliciis est uidua, uiuens mortua est.

Per ea autem que a bestiis capta sunt intelliguntur hi qui dum negligunt cautelam suam et custodiam, captiuati sunt ab intelligibilibus bestiis comprehensi:  Quod ut non patiamur, rursus Petrus ait: Sobrii estote, uigilate, aduersarius enim uester diabolus sicut leo rugiens circuit querens quem deuoret : quorum non concedit adipem comedi, noxium enim est nobis horum desideriis uti, sed nec Deo ea iubet offerri; Desiderium enim peccatorum peribit. Sed quid precepit? Habebitis in usus uarios. Transferre ergo illud ad uirtutem debemus, ut aut ad castitatem, aut ad eleemosynam, aut ad iustitiam, aut ad quamcunque speciem bone operationis, horum desiderium conuertamus, resoluentes illud et in alium modum deriuantes. Hoc enim est, Habebitis in usus uarios, quia et adeps, si ad aliquam utilitatem cuiuslibet conficiendi operis necessarius est, subtiliatur atque resoluitur. Si quis adipem qui offerri  debet in incensum Domini comederit, peribit de populo suo. Recte perit, uidelicet cogens aut alio modo suadens ei, qui semetipsum obtulit Deo, non ad supernum oculum desiderium habere, sed ad placendum sibi: Sanguinem quoque omnis animalis non consumetis in cibo, tam de auibus quam de pecoribus: omnis anima que ederit sanguinem, peribit de populis suis . Quod sanguinem animam uult intelligi sufficienter superius demonstratum est. uult ergo uirtutem nos assequi alterne dilectionis, et neque iustorum quorum hoc loco propter altiorem uolatum conuersationem significauit; neque peccatorum quibus pecorum appellatio, pro eo quod ad inferiora intendunt, conuenit, comedere sanguinem, id est, nichil ad eorum operari mortem.   Potest ergo fieri et in hoc loco, ut quod mandatur ne quis adipes edat ex his que Domino offeruntur, hoc sit quod Dominus dicit: Ne quis scandalizet unum ex his minimis qui credunt in me . Quod autem sanguis nullius animalis edi iubetur, illud fortasse sit quod de Isrelitis dicit Apostolus: Dicis ergo: Si fracti sunt rami, ut ego insererer, bene propter incredulitatem fracti sunt: tu autem fide stas. Noli altum sapere, sed time . Et iterum: Noli gloriari aduersus ramos, quod scilicet casui eorum nullus insultet, ne forte sicut idem Apostolus dicit: Et tu excidaris, et illi si non permanserint in incredulitate, inserantur. Sanguis autem puto quod populus ille competenter intelligatur. Non enim ex  fide neque ex spiritu Abraham, sed tantum ex sanguine eius descendunt.



CAPUT IX. Armus dexter et pectusculum de hostiis pacificorum sacerdotis sunt

 Locutus est Dominus ad Moysen dicens: Loquere filiis Isrel: Qui offeret uictimam pacificorum Domino, offerat simul et sacrificium, id est, et libamenta eius. Tenebit manibus adipem hostie et pectusculum; cumque ambo oblata Domino consecrauerit, tradet sacerdoti, qui adolebit adipem super altare, pectusculum autem erit Aaron et filiorum eius: armus quoque dexter de pacificorum hostiis cedet in primitiis sacerdotis, qui obtulerit sanguinem et adipem filiorum Aaron, ipse habebit et armum dextrum,  in portione sua. Pectusculum autem elationis et armum separationis tuli a filiis Isrel de hostiis eorum pacificis, et dedi Aaron sacerdoti ac filiis eius lege perpetua, ab omni populo Isrel. Qui offeret uictimam pacificorum Domno, offeret simul et sacrificium.  id est, libamenta eius. Septuaginta autem: Offerens sacrificium salutare Domino, offeret munus suum Domino de sacrificio salutari eius. Et quam hoc interpretationem habeat, manifestat plane quod sequitur: Tenebit manibus adipem hostie. uel sicut Septuaginta: Manus eius offerent exta Domino, id est, ipsum quempiam oportet ea, que ad pacifica uel salutem pertinent operari: ut pote qui alterius studio amici forte aut cognati saluari non potest.

 Quemadmodum enim iniquitas iniqui super eum erit, sic et iustitia iusti super eum erit : Quomodo autem oportet hostiam celebrari? Tenebit manibus adipem hostie et pectusculum; uel secundum Septuaginta: Offeret adipem, qui est super pectusculum et pinnam iecoris, et offeret ea ut imponatur in conspectu Domini. Pectusculum hic appellat fidem, et confidentiam, quia hec fortitudini coniuncta sunt: fortitudo autem animalis perfectos designare solet; pectusculum autem fidem designans et confidentiam, quam offerri Domino uult ab eo, qui saluari desiderat, Quia sine fide impossibile est nos placere Deo . Quid autem his addit? Tradet sacerdoti qui adolebit adipem super altare. Recte: diximus enim quia omne nostrum desiderium holocaustum  fieri uult; pectusculum autem erit Aaron et filiorum eius, armus quoque dexter, actiones bone sunt, ergo et fidem et actiones offerri oportet eum qui saluari uult. Sed quia pectusculum filiis Aaron deputauit, qui sublimes uita sunt, armum autem dextrum sacerdoti qui imaginem Christi tenet, propter quod solus sacerdos hoc sacrificium perficere potest. Offerri aperte legislator ostendit, quia credere quidem et proponere bona  nostrum est, siue incipere ea: operibus autem perficere et ad finem perducere ea que cepta sunt, hoc diuine est gratie, propter quod dixit Paulus: Non uolentis neque currentis, sed miserentis est Dei .

 Solius enim est dirigere actiones, propter quod et brachium ipse Dei nominatur: ait enim Isaias, Domine, quis credidit auditui nostro, et brachium Domini cui reuelatum est ? nam quia ipse est uerum brachium, recte nostrum armum, seu, ut Septuaginta dicunt, brachium accepit. Deinde intentionem nostram dilatans legislator subdidit: Qui obtulerit sanguinem et adipem filiorum Aaron, ipse habebit armum dextrum in portione sua. Christus est enim, intelligibilem sanguinem pacificorum et adipem uidelicet animas et desideria salutarium offerens, qui est quidem de filiis Aaron, non propter cognationem, sed propter propriam dignitatem, sacerdos singularis et in hominibus precipuus, in eius portionem armus dexter seu brachium dextrum, id est,  omnis bona actio et operis effectus transit.  Sacrificium quod dicitur salutare nemo effert Domino nisi qui sanus est, et salutis sue conscius, gratias Domino refert. Nemo ergo qui eger est animo et languidus in operibus, offerre potest sacrificium salutare. uis uidere quod nemo eger et languidus, potest illud offerre sacrificium? Leprosus ille, quem Dominus in Euangelio curasse describitur, non poterat offerre hostiam, donec lepre egritudine tenebatur; cum autem accessit ad Iesum et mandatus est, tunc iubetur a Domino offerre munera ad altare, Quod precepit, inquit, Moyses in testimonium illis. uidisti qui sit qui offerre debeat hostiam salutaris? Audi nunc quomodo debeat offerre: Manus, inquit, eius offerunt hostiam Domino. Nunquid non  euidenter clamat legislator, quia non homo est qui offert hostiam, sed manus eius, id est, opera eius: opera namque sunt que commendant hostiam Deo. Si enim attracta sit manus tua ad dandum, et expansa ad accipiendum, intra te est adhuc lepra tua, et offerre non potes hostiam salutaris. In hoc loco ubi nos habemus, manus eius offerent hostiam Domino: in Grecis habetur pro hostia holocarpomata, quod intelligitur omnem fructum, per quod ostendit non posse Domino offerre omnem fructum eum qui infructuosus est : qui non affert fructum iustitie, fructum misericordie, uel etiam fructus spiritus, quos enumerat Apostolus: caritatem, gaudium, pacem, patientiam, et unanimitatem, et cetera his similia.

 Quod autem dicit, adipes qui super pectusculum sunt; pectusculum tuum intellige esse cor tuum de quo tibi auferende sunt omnes male cogitationes, inde enim procedunt, et altaris igni tradende sunt, ut possit cor tuum mundum effectum Deum uidere. Sed et pinnam iecoris precipit offerendam; diximus et ante, iecoris partem, loca iracundie uel cupiditatis exponi. Offert ergo pinnam iecoris, qui ex se omne uitium ire et furoris excidit.

Adipes igitur qui sunt super pectusculum imponuntur altari; ipsum uero pectusculum Aaron et filiis eius, sed et brachium dextrum separari precipit, et esse eis muneris loco ex sacrificio salutari. Quid ergo est sacerdotis pectus aut quale? ego tale puto esse quod  plenum sit sapientia, plenum omni diuina intelligentia; imo quod plenum sit Deo. Quale est et brachium sacerdotis, quod ei offerunt filii Isrel pro salute sua qua saluantur? Forme sunt ista singula que scribuntur in lege eorum, que in Ecclesia geri debent; alioquin nec fuisset necessarium legi hec in Ecclesia, nisi ex his edificatio aliqua audientibus preberetur. Si ergo sacerdos Ecclesie per uerba et doctrinam et multam sollicitudinem suam et laborem uigiliarum, conuertere potuerit peccatorem et docere eum ut meliorem uitam sequatur; ad timorem Dei redeat, cogitet spem futuram, a malis actibus desinat, et conuertatur ad bonos: si, inquam, tale opus fecerit, consequens est eum qui in ipsius labore saluatur, Deo gratias agere et offerre hostiam salutaris,  pro eo quod salutem consecutus sit. Sed et quod addidit pectusculum dici appositionis et brachium demptionis, non mihi sine causa dictum uidet. Et ideo uelim requirere quid est, quod apponendum est pectusculo ut fiat pectusculum appositionis? Posteaquam ablatum fuerit a corde tuo omne quod crassum est, et emundatum fuerit ab omni operimento quod igni tradendum est, restat ut apponatur ei gratia Spiritus sancti, et tunc fiet pectusculum appositionis, sed et brachium separationis siue demptionis; quomodo erit et brachium separationis. Si scias et intelligas discernere que sint opera lucis, et que sint opera tenebrarum, et separare actus tuos de tenebris, ut sint opera tua in lumine, brachium tuum efficitur brachium separationis; uel cum separaueris  te ab omni fratre inquiete ambulante, uel certe secundum Prophetam, separant se, et exeunt de medio peccatorum qui portant uasa Domini .



CAPUT X. De unctione Aaron, et filiorum, de ceremoniis et uestibus ad eam pertinentibus.

 Hec est unctio Aaron et filiorum eius in ceremoniis Domini, die qua obtulit eos Moyses ut sacerdotio fungerentur, et que precepit dari eius Dominus a filiis Isrel religione perpetua in generationibus suis.  Ea que dicta sunt uidentur quodammodo ad unctionem sacerdotum pertinere, sed non in presenti de hac disserere legislator proposuerat: quam enim cum unctione sacerdotum societatem habent ea que predicta sunt sacrificia?  Sed solummodo eorum que superius ab eo dicta sunt, uel ostendere dignitatem, et quem prouectum prestent his qui ea custodiunt. Quod enim ait: Hec est unctio Aaron et filiorum eius in ceremoniis Domini, ad superiora hoc reddidit:  ut tu cognosceres quia custodiens quecunque lex superius dixit ad sacerdotis proficiat dignitatem, et studendo ea, ualeas regale sacerdotium, gens sancta dici, aliter autem nequaquam. Hec est enim unctio in ceremoniis Domini, uidelicet ex communicationibus que  in predictis sunt descripte sacrificiis prestatur. Propter quod addidit: In die qua obtulit eos Moyses ut sacerdotio fungerentur mihi, et que precepit dari eis Dominus a filiis Isrel. Ergo in his nobis unctionem dedit, et in istis nos uocauit Deus: Die qua obtulit eos. Quando autem hoc? Qua die unxit eos ut sacerdotio fungerentur, id est, qua die illos ex filiis Isrel unxit, per unctionem uidelicet que nunc dicta sunt. Qui enim sublimius uiuunt seu conuersantur, recte omni excellentiores sunt populo, unde et nimis opportune legislator subdidit: Religione perpetua in generationibus uestris, quatenus tu scires quia inconcussa hec apud Deum religio est, ut neque dignitate, neque sapientia, neque cognatione iustorum, neque alia simili ex re populo uel plurimis  excellere possit quis, nisi ea assecutus fuerit que in superioribus sunt precepta. Sic enim quispiam et sacerdos fit secundum cognationem Christi ueri sacerdotis, qui immaculatam et perfectam demonstrauit uitam. Sed quia unctionem ea que superius plane dicta sunt intellexit, que subsequuntur approbant: Ista est lex holocausti et sacrificii pro peccato atque delicto, et pro consecratione et pacificorum uictimis quas constituit Dominus Moysi in monte Sinai, quando mandauit filiis Isrel, ut offerrent oblationes suas Domino in deserto Sinai . uides differentes conuersationes que coniungunt Deo, siue perfectum honorem sapientie, qui per holocaustum significatur, siue per mediocrem iustitiam que idonea est, et que ad salutem pertinent operari.  Sacrificia enim hec pacificorum siue per holocausta agantur, siue per oblationem, recte esse utilia, ut pote dignitatem sacerdotalem prestantia lex intellexit, et propterea in die qua unctionis legem Moysi in monte Sina mandauit etiam ea que sunt de sacrificiis subdidit, simulque ea omnia breuiter enumerauit et commemorauit. Sed ubi hec constituta dixit? In deserto Sinai: Sinai autem rubus uel temptatio interpretatur. Similis est autem rubo temptatio, asperum quippe uirgultum est, et quod difficile manu comprehenditur. Significatur autem per hunc, quia quemadmodum eorum qui in agone contendunt, corona in sudore et labore est: sic et corona bone uite in temptationibus et tribulationibus consummatur: finem autem temptationum  et tribulationum Iacobus nobis sufficienter exposuit: Beatus uir qui sustinet temptationem, quia cum probatus fuerit, accipiet coronam uite quam repromisit Deus diligentibus se .

 Locutusque est Dominus ad Moysen, dicens: Tolle Aaron cum filiis suis uestes eorum et unctionis oleum; uitulum pro peccato, duos arietes, canistrum cum azymis, et congregabis omnem cetum ad ostium tabernaculi testimonii. Quid autem hec que nunc dicta sunt significent, hoc tibi precedens sermo tradet, quia unctio Christi et his qui eius sunt communis et non communis est. Communis quidem, quia eiusdem unctionis sunt et ipsi participes, quamobrem et nos participatione Christi,  Christiani dicimur. Non communis autem, quia inestimabili quadam sublimitate excellit Deus hominibus et gratia in qua ei communicamus; ungitur ipse siquidem substantialiter, nos uero operatione eius et gratia: propterea unguntur quidem simul cum Aaron filii eius, sed non talia in eis, qualia et in Aaron in unctione aguntur, sicut manifestant sequentia: sed etiam in hoc mens in presenti figenda est, quod non frustra hec in Christum accipiamus, sciens enim Ecclesiam dicere hec legislator mysteria, conuocari omnem cetum siue Synagogam precepit, id est, quod Greci Ecclesiaste dicunt, ad ianuam tabernaculi testimonii. Que synagoga non potest aliter ad hanc legem communionem habere, nisi ad Ecclesiam conueniat, apud quam harum figurarum  ueritas conseruatur.

Fecit Moyses ut Dominus imperauerat, congregataque omni turba ante fores ait: Iste est sermo quem misit Dominus fieri: Statimque obtulit Aaron et filios eius, cumque lauisset eos, uestiuit pontificem subucula linea, accingens eum balteo, et induens tunica hyacinthina, et desuper humerale imposuit, quod astringens cingulo coaptauit rationali: in quo erat doctrina et ueritas. Cydarim quoque texit caput, et super eam contra frontem posuit laminam auream consecratam in sanctificationem, sicut preceperat ei Dominus. Que mystice in Ecclesia aguntur, ante multas generationes Spiritus Dei precepit, sed et cum secundum Septuaginta superius dixisset: Conuoca ad ianuas tabernaculi testimonii, hic ait: Conuocauit  congregationem non ad ianuas, sed ad ianuam tabernaculi testimonii: admonens aures nostras euidenter, quod apostolorum doctrine, quas esse ianuas tabernaculi testimonii precedens sermo exposuit, et Christi doctrina sunt ipsius lingue infuse, et ex his ex quibus ipse docuit. Congregataque omni turba ante fores ait: Hic est sermo quem iussit Dominus fieri. Quis sermo ille? De quo scilicet Dauid dicebat: Dominus dabit uerbum euangelizantibus uirtute multa ; sed et Petrus planius ait: Hoc est uerbum quod annuntiatum est uobis . Euangelicus siquidem presens sermo est, quia et Euangelica sunt ab eo annuntiata mysteria, quibus et gratia inest baptismatis, sed quid est etiam quod nunc exponit Deum precipere? Statimque  obtulit Aaron et filios eius, cumque lauisset eos, quando is qui uere est sacerdos Christus offertur Patri: Oblationis enim eius etiam Daniel meminit, cum dicit: Et ecce ut filius hominis cum nubibus celi, et usque ad uetustum dierum peruenit. Et oblatus est in conspectu eius. Nostri utique causa, et nobiscum, et propter nos offertur: propterea et nunc eum cum filiis suis dicit oblatum, cum his uidelicet qui sublimiora sapiunt et qui imitantur eum, quantum fas est hominibus, sicut Paulus, qui ait: Imitatores mei estote, sicut et ego Christi , sed oblatio ipsa per baptismum celebratur, propter quod ait: Cumque lauisset eos. Certum est autem quod Christus ad sacrificandas aquas baptismatis  nostri in Iordane fluuio baptizatus. Sed hec quidem communia sunt Aaron cum filiis eius, Christo uidelicet nobiscum; sequentia uero nequaquam excedunt quippe nos atque sublimiora nobis sunt, solique primo ac uero sacerdoti competentia. uestiuitque pontificem subucula linea accingens eum balteo, et induens tunica; quod Septuaginta transtulerunt, Et induit eum tunicam et precinxit zonam, et uestiuit illum ypoditim. Hic manifeste Unigeniti sequitur [exsequitur] incarnationem; qui quia totum nostrum incarnatus est hominem, tunica indui et ypoditim dicitur: duplex est enim nostra conditio, et unius quidem in nobis est de puluere, alter celestis, sed tamen unius uterque. Ait enim Moyses: Formauit Deus hominem de limo  terre , hic est ergo terrenus: et insufflauit in faciem eius spiritum uite , apertissime hic celestis est. Christus autem induitur quidem terrenum, id est illum qui de terra est, ueterem hominem, quem etiam simul affixit cruci. Ait quippe Paulus quia uetus homo noster simul crucifixus est ut destruatur corpus peccati . Indutus est autem et celestem, quem ipse insufflauit. Sed quia nichil egit terrenum hic, nec corruptioni proximum, procul dubio celestis dicitur. Hoc Paulus exponens dicit: Primus homo de terra terrenus, secundus de celo celestis . Quod duobus modis accipi oportet: primus enim homo noster, id est corpus, ex terra formatum est, propter quod terrenus dictus est; anima uero de celo, Dei est enim insufflatio.  Rursus: primus homo inobediens Adam ex terra terrenus, quia operibus pulueris semetipsum deputauit; secundus homo nouus, est Christus, qui de celo est: non solum quia de celo descendit, sed quia et dignitatem celestis seruauit, dum nec terrenum aliquid operatus est, nec corruptioni proximum. Ergo tunicam hic terrenum appellauit: de lino enim, quod est ex terra, tunica facta est; ait enim: Et fecit eis tunicas lineas; ypoditim autem celestem, quia ypoditis ponderis est, simul autem et hyacinthinus est; hic autem color celi est. Utrumque nostrum Christus suscepit hominem, et manifestum et occultum, et terrenum et celestem, id est corpus perfectum et animam perfectam, et in omnibus integram: utrumque enim ut pote utriusque  creator saluauit. Illud etiam intende: Et desuper humerale imposuit, quod astringens cingulo, aptauit rationali. Septuaginta autem ediderunt: Et posuit super illum epomidem, et cinxit illum secundum aditum epomidis, et constrinxit illum ad eam superhumerale. Suaue Christi iugum est, id est, euangelica uita, quam ut pote ipse demonstrans, recte super humeros portabat, de qua ait: Tollite iugum meum super uos, et discite quia mitis sum et humilis corde: iugum enim meum leue est, et onus meum suaue . Quid est autem cingulum quo tunicam et ypoditim cinxit? Ipsum opus disce. Dicit enim in tabernaculi constructione: Et facies cudarim byssinum et zonam opus uarium. Quia enim  cydaris indumentum capitis est. Opus autem cinguli siue zone confortare quodammodo et constringere est eum qui cingitur; hoc ostendere legislator proposuit, quia Christus simul creaturam omnem recapitulans siue restaurans, simul etiam confortans nostram massam, cuius primitias sumpsit incarnationis dispensare mysterium; quia per ipsam et nos fortes facti sumus. Quis autem sit dispensationis modus Ioannes ait: uerbum caro factum est ; ideoque cydarim et zonam ait Moyses byssinam esse opus uariatum. Byssus enim de terra cum sit, carnem demonstrat, que ex terra nostra est; opus plumarii, Deum uerbum, qui artifex et uariator totius est creature; ipse sibi carnem a nobis sumptam operatus est, uarians in ea mysteria  quodammodo et creationis miracula. Post hoc subdidit, secundum Septuaginta: Et posuit super eum rationale. Et quomodo quedam autographa habent, super eum. Sed utraque ad idem respiciunt: Quod astringens cingulo aptauit rationali, in quo erat doctrina et ueritas. Septuaginta autem ediderunt: Et imposuit super logium ostensionem et ueritatem. Hoc autem alibi sacerdotalem exponens, stolam rationalem iudicii appellauit. Secundum rationale enim Christi, id est doctrinam et predicationem iudicii futuri regitur. Ostensionem ergo, id est, manifestationem et cum ea ueritatem habet, ut pote manifestante eo hominibus ignotam mysteriorum ueritatem. Quatuor autem uersuum ei rationali, id est, ex quatuor generalibus uirtutibus, et  ex duodecim lapidibus partilibus quodammodo et specialibus fieri precepit. Que sunt autem hec? Utique de quibus scribebat Paulus: Oportet enim episcopum irreprehensibilem esse, sicut Dei dispensatorem . Sed quomodo irreprehensibilis, id est, ab accusatione mundus, et a querela omni liber sit, his que postea sequuntur ostendit: Non superbum, non iracundum, non uinolentum, non percussorem, non turpis lucri cupidum, sed hospitalem, benignum, castum, iustum, sanctum, continentem, amplectentem eum qui secundum doctrinam est fidelem sermonem . Hec enim unicuique quidem conuenit assequi, maxime tamen sacerdoti, siquidem figuram gerit Christi, qui predictos duodecim lapides super pectus proprium portauit. Cydari  quoque texit caput, siue, secundum Septuaginta, Et posuit, inquit, super caput eius mitram. Sed quia et mitre siue cydari operationem non ignoramus, et Christi caput esse Patrem didicimus, audiamus quod sequitur: Et super eam contra frontem posuit laminam auream consecratam in sanctificatione, sicut preceperat ei Dominus. Subleuare nos legislator uolens mitram siue cydarim super caput propter Patrem memorauit. Per laminam et sculpturam, seu formationem sanctificationis, incarnati Dei uerbi, qui et sacerdos noster factus est, dignitatem in principio quam simul cum Patre habet manifestum est quia exposuit; propter quod illam et super cydarim seu mitram et contra faciem mitre  siue cydaris imponit. Dicit autem: Ligabisque eam uitta hyacinthina, siue, secundum Septuaginta, Et superimpones super hyacintho retorto. Hyacinthum retortum humanitatem Christi intelligens, pro eo quod inseparabiliter coniunta est diuinitati. Et erit super thiaram imminens fronte pontificis. uel sicut Septuaginta, et erit super mitram contra faciem mitre. Erit super mitram, quia Pater in Filio, et Filius in Patre: Et ante faciem mitre. Qui enim uidet Filium hic uidere et Patrem dicitur.  Ergo omnis nunc sanctio euidenter in Unigeniti explanata est mysterium. Aliter, lauet te igitur Moyses, ipse te lauet, et ipse te induat, lex ergo est que te lauat, ipsa sordes tuas diluit, ipsa, si audias eam, peccatorum tuorum maculas absterget.  Ipse est Moyses, hoc est lex, que sacerdotes consecrat, nec potest sacerdos esse, quem non lex constituerit sacerdotem. Si et tu lotus fueris per Moysen et fueris ita mundus quomodo quem Moyses lauerit, tantus ille ac talis possis etiam peruenire ad hec indumenta que profert Moyses, et stolas istas quibus induit Aaron fratrem suum et filios eius. Sed non solum indumentis opus est ad sacerdotales infulas, uerum et cingulis: Fecit enim, inquit, Deus, tunicas pelliceas, et induit Adam et mulierem eius . Ille ergo tunice de pellibus erant, ex animalibus sumpte. Talibus enim oportebat indui peccatorem. Pelliciis, inquit, tunicis, que essent mortalitatis indicia quam pro peccato acceperat, et fragilitatis eius que ex carnis corruptione ueniebat  indicium. Si uero iam lotus fueris ab his et purificatus per legem Dei, induet te Moyses indumento incorruptionis, ita ut nusquam appareat turpitudo tua, et ut absorbeatur mortale hoc a uita. uideamus ergo quali ordine pontifex constituitur. Conuocauit, inquit, Moyses synagogam, et dicit ad eos: Hoc est uerbum quod precepit Dominus. Licet ergo Dominus de constituendo pontifice precepisset, et Dominus elegisset, tamen conuocatur et synagoga. Requiritur enim in ordinando sacerdote, et presentia populi, ut sciant omnes et certi sint quia qui prestantior est ex omni populo, qui doctior, qui sanctior, qui omni uirtute eminentior, ille deligitur ad sacerdotium. Lauit ergo eum, et induit; quali indumento? Tunica, inquit, et precinxit eum zona.  Et iterum: uestiuit eum tunicam talarem, uel ut alibi legimus, interiorem. Duabus uideo tunicis per Moysen indutum pontificem. Sed quid faciemus, quod iehsu sacerdotes suos, id est apostolos nostros prohibuit uti duabus tunicis? et dixeramus quod Moyses et iehsu, id est lex et Euangelia sibi inuicem consonarent? Posset fortasse dicere alius, Quia quod precepit iehsu duas tunicas non habendas, non est contrarium legi, sed perfectius lege; sicut et cum lex homicidium uetat, iehsu autem etiam iracundiam resecat; et cum lex prohibet adulterium, iehsu etiam concupiscentiam cordis abscindat: ego tamen non intra huius intelligentie angustiam, pontificalia sacramenta concludo, amplius mihi aliquid ex ista  forma uidetur ostendi. Sciebat ergo pontifex ille quem tunc ordinabat Moyses, quia esset circumcisio, incircumcisus pontifex esse non poterat. Habebat ergo iste duas tunicas: unam ministerii carnalis, et aliam intelligentie spiritalis. Sciebat quia et sacrificia spiritalia offerri debent Deo, offerebat tamen nichilominus et carnalia: non enim poterat esse pontifex eorum qui tunc erant, nisi hostias immolaret. Ita ergo conuenienter ille pontifex duabus indutus tunicis dicitur; apostoli uero qui dicturi erant: quia si circumcidamini, Christus uobis nichil proderit ; et qui dicturi erant, quia nemo uos iudicet in cibo aut in potu, aut in parte diei festi, aut neomenia, aut sabbatorum, que sunt umbra futurorum . Isti ergo, ut huiusmodi secundum litteram,  legis obseruantiam penitus repudiarent, nec occuparent discipulos Iudaicis fabulis, et imponerent eis iugum quod neque ipsi neque patres eorum portare potuerunt, merito duas tunicas habere prohibentur, sed sufficit eis una, et hec interior, nam istam que foris est, et que desuper apparet, legis tunicam nolunt, unam namque iehsu et ipsam interiorem, habere permittit. Imponit tamen Moyses pontifici humeralem, qui est humerorum quidam ex circumductione uestis ornatus: humeri autem operum tenent ac laboris indicia. uult ergo pontificem esse etiam in operibus ornatum, nec sufficit sola scientia: Quia qui fecerit et docuerit, hic magnus uocabitur in regno celorum. Et cinxit, inquit, eum secundum facturam humeralis. Iam et superius dixerat  quia cinxit eum zona super tunicam, et modo iterum cingitur secundum facturam humeralis. Quod est istud duplex cingulum, quo constrictum uult esse ex omni parte pontificem? Constrictus sit in uerbo, constrictus in opere, expeditus ad omnia, nichil remissum, nichil habeat dissolutum, accinctus sit animi uirtutibus, constrictus sit a corporalibus uitiis, nullum anime lapsum, nullum corporis timeat: utroque cingulo semper utatur ut sit sanctus corpore et spiritu. Et post hec, inquit, imposuit super eum logium , manifestationem et ueritatem, et imposuit mitram super caput eius. Sed uideamus quid logium, quod est rationale, significet; non enim sufficit pontifici habere sapientiam, et scire omnium rationem, nisi possit etiam populo manifestare  que nouit. Ideo ergo imponitur rationali et manifestatio ut possit respondere omni poscenti se rationem de fide et ueritate. Ponitur autem super illud et ueritas; ut non illa astruat que proprio excogitare quiuit ingenio, sed que ueritas habet. Sed nondum finiuit, et alius adhuc addendus ornatus est. Necesse est ut accipiat etiam coronam, propterea accipit primo cydarim, quod est uel operimentum quoddam capitis, uel ornamentum, et post hec superponitur ei mitra ante faciem, id est, a fronte pontificis, lamina aurea sanctificata, in qua sculptum dicitur uocabulum Dei. uerum iste capitis ornatus, ubi nomen Dei impositum dicitur, post illa omnia quibus inferiora corporis membra fuerant exornata,  superponitur: in quo mihi indicare uidetur quod super omnia que uel de mundo, uel de ceteris creaturis sentiri aut intelligi possunt, eminentior tanquam auctoris omnium scientia Dei sit, et quia ipse caput est omnium ideo et ornatus iste super omnia capiti superponitur: nichil enim post hec addicitur pontificis capiti. Tulit et oleum unctionis quo liniuit tabernaculum cum omni supellectile sua. Cumque sanctificans aspersisset altare septem uicibus, unxit illud et omnia uasa eius labrum quoque cum basi sua sanctificauit oleo.  Ipse erat Filius Dei qui ungebat eos, ipse qui ungebatur, ungens uerbo diuinitatis, secundum quam ei omnia communia cum Patre et Spiritu sunt, a quo ungi dicitur. Nam Dauid Patrem ungentem dixit cum ait: Propterea  unxit te Deus Deus tuus . Isaias autem unctionem Filii ad Spiritum retulit dicens: Spiritus Domini super me, eo quod unxit me . Que autem Pater et Spiritus hec eadem et Filius facit: ergo ratione diuinitatis ipse est semetipsum ungens, et ipse est qui ungitur dispensationis humanitate. Similiter offert et offertur: unde et Daniel oblatum illum quidem uidet , non uidit autem qui eum obtulit, quia ipse erat qui semetipsum offerebat. Ergo ut saluetur figurarum ueritas, ungit quidem et offert Moyses, imaginem et ipse Christi gerens. Aspergit ergo Moyses altare, corpus Dominicum uidelicet, septies, quia Domini unctio tota est Spiritus plenitudo, qui in septem operationibus designatur, quemadmodum Isaias dixit.

 Ungit autem et omnia uasa eius: tam apostolos quam eos qui eis in tantum similiter uiuunt, ut domus Christi et uasa recte nominentur. Fundens super caput Aaron unxit eum, et consecrauit siue sanctificauit. Et si Christi caput, secundum Pauli uerbum, diuinitas intelligitur, non frustra tamen nec extra ordinem in hoc mysterio sacerdotis ungi nunc caput legislator scripsit, ut cognoscamus quoniam quemadmodum caput a pedibus diuidi non potest, sic neque Christi diuinitas post unitionem ab humanitate diuiditur; sed siue ungi dicatur, siue generari, siue pati, siue surgere, siue assumi dicitur, hoc incarnatum uerbum non diuidentes, et dicentes hominem quidem unctum, Deum autem non unctum, sed Deum eumdem simul et hominem. Hoc enim et Dauid sine  aliqua dubietate approbat cum dicit: Sedes tua, Deus, in seculum seculi, uirga recta est, uirga regni tui, dilexisti iustitiam, et odisti iniquitatem, propterea unxit te Deus, Deus tuus . Cernis Deum dici qui unctus est? Quia omnia carnis sue manifestum est quod sibimetipsi qui incarnatus est uindicat. Que enim et eius erat unctio, nisi omnino ipsa incarnatio? Secundum hunc modum, caput intelligibilis sacerdotis ungebatur et ipse sanctificabatur.

Filios quoque eius oblatos uestiuit tunicis lineis, et cinxit balteo, imposuitque mitras, ut iusserat Dominus. Tunice filiis Aaron similes Aaron, et zone seu baltei similes, et cydare siue mitre imponuntur. Ipsum enim induunt, ipso coguntur, ipsum portant  in capite, unde et Paulus dicit: State precincti lumbos uestros in ueritate , ueritas autem Christus, et induti loricam iustitie, ipse autem etiam hoc qui factus est nobis a Deo sapientia et iustitia; sed et galea nos salutis Paulus indui precepit, Christus enim salutare est. Sicut Simeon testificatus est: Nunc dimittis seruum tuum, Domine, secundum uerbum tuum, in pace, quia uiderunt oculi mei salutare tuum . Quicunque enim Christum induunt, per eum et Patrem induunt.  Et ideo in his que lex diuina describit, ueluti in speculo inspicere se debet unusquisque sacerdotum, et gradus meriti sui inde colligere, si se uideat in his omnibus que supra exposuimus positum pontificalibus ornamentis, si conscius sibi sit quod uel in scientia, uel  in actibus, uel in doctrina, tantus ac talis sit, sciat se summum sacerdotium, non solum nomine sed et meritis obtinere, alioquin inferiorem sibi gradum positum nouerit, etiam si primi nomen acceperit. Non nos sane debet preterire etiam hoc quod potest ab studioso lectore proferri, in quo et ego sepe mecum ipse hesitaui. In Exodo enim legens ubi de sacerdotalibus mandatur indumentis, inuenio octo esse species que pontifici preparantur. Hic uero septem tantummodo numerantur. Requiro ergo quid sit quod omissum est. Octaua species ibi ponitur campestre, siue, ut alibi legimus, femoralia linea, de quo hic inter cetera siluit indumenta. Quid ergo dicemus? Obliuionem dabimus in uerbis Spiritus sancti ut cum cetera omnia secundo enarrauerit, una  eum species superius dicta latuerit? Non audeo hec de sacris sentire sermonibus. Sed uideamus ne forte quoniam in superioribus diximus, hoc genus indumenti iudicium castitatis uideri, quo uel femora operiri, uel constringi renes uidentur ac lumbi, ne forte, inquam, non semper in illis qui tunc erant sacerdotibus has partes dicat esse constrictas. Aliquando enim et de posteritate generis et successu sobolis indulgetur. Sed ego in sacerdotibus Ecclesie huiusmodi intelligentiam non introduxerim, alio namque rem uideo currere sacramento. Possunt enim et in Ecclesia sacerdotes et doctores filios generare, sicut et ille qui dicebat: Filioli mei quos iterum parturio, donec formetur Christus in uobis . Et iterum alibi dicit: Tamen etsi multa millia pedagogorum  habeatis in Christo, sed non multos presentes. Nam in Christo Iesu per Euangelium ego uos genui . Isti ergo doctores Ecclesie in huiusmodi generationibus procreandis, et aliquando constrictis femoralibus utuntur, et abstinent a generando, cum tales inuenerint auditores in quibus sciant se fructum habere non posse. Denique et in Actibus apostolorum refertur de quibusdam quod non potuimus, inquit, in Asia uerbum Dei loqui , hoc est, imposita habuisse femoralia et continuisse se ne filios generarent, quia scilicet tales erant auditores in quibus et semen periret, et non possit haberi successio: sic ergo Ecclesie sacerdotes, cum incapaces aures uiderint aut cum simulatos inspexerint et hypocritas  auditores, imponant campestre, utantur femoralibus, ne pereat semen uerbi Dei; quia et Dominus eadem mandat, et dicit: Nolite mittere sanctum canibus, neque margaritas uestras ante porcos , ne forte conculcent eas pedibus, et conuersi rumpant uos.

 Obtulit et uitulum pro peccato; cumque super caput eius posuissent Aaron et filii eius manus suas, immolauit eum, hauriens sanguinem, et tincto digito tetigit cornua altaris per gyrum; quo expiato et sanctificato, fudit reliquum sanguinem ad fundamenta eius. Adipem quoque qui erat super uitalia, reticulumque iecoris, duosque renunculos cum aruinulis suis adoleuit super altare, uitulum cum pelle, et carne et fimo cremans extra castra, sicut preceperat  Dominus.  Que predicte sanctionis sit uirtus, et quomodo unumquodque eius capitulum in Unigeniti sacrificium accipiatur, precedens continet sermo; hec autem nunc dicimus que sola de sanctione immutata sunt. Ibi enim Aaron imponere manus uitulo, hic autem et filios eius; non frustra hoc custodiens, sed etiam unctos scripsit: quando autem et non ungimur et offerimur baptismati, socii Dominice efficimur passionis, cuius gerit imaginem baptisma; quod etiam docent hec Pauli uerba: Quicunque enim in Christo baptizati sumus, in morte ipsius baptizati sumus: consepulti sumus ergo ei per baptismum in morte eius; necessario filii Aaron sacrificio manus, cum sint ei communicantes, imponunt.

 Obtulit et arietem in holocaustum, super cuius caput cum imposuissent Aaron et filii eius manus suas, immolauit eum, et fudit sanguinem eius per altaris circuitum: ipsumque arietem per frusta concidens, caput eius, et artus, et adipem adoleuit igni, lotis prius intestinis et pedibus, totumque simul arietem incendit super altare, eo quod esset holocaustum suauissimi odoris Domino, sicut preceperat Dominus.  Propterea lex sacerdotem, in multis imaginem ferentem Domini, nunc uitulum pro peccatis immolare, et extra tabernaculum incendere precepit: sic enim et Domini sacrificium ad ablutionem nature nostre peccatorum factum est. Nunc autem iterum ei sacrificium aliud in holocausto arietis precepit fieri; crucifixus enim mundus et renuntians  mundo conuersatio, que est holocaustum, Christum habet primitias, doctoremque et exemplum; propter quod dixit, Qui non accipit crucem et sequitur me, non est me dignus , id est, qui sic non renuntiat mundo sicut a me ei traditum est, hoc est enim eum sequi, non est me dignus. Sed cuius rei gratia diuiditur holocaustum, pedes autem eius et intestina, siue secundum Septuaginta uenter, lauantur? interpretatio holocaustomatis que in initio libri facta est sufficienter expleuit. Quod autem immutat de sacrificio, hoc necessario dicitur, quia ibi quidem partes fieri oblationem [oblationum] dixit, corpus per hoc significans et animam debere offerri. In nobis autem he diuisiones, ut pote que sibi inuicem  sunt contrarie, secundum quod Paulus ait, nominantur; in Christo autem non sunt diuisiones, hominem quippe mundum a peccato sumens incarnatus est, qui non est diuisus in operibus carnis, quibus aduersatur spiritus, propter quod nec diuisionum in eo sacrificio lex memoriam fecit. Pro eo autem quod uitulum quidem in peccato, arietem autem in holocaustum sacerdos offeret, hoc absolute lex significat, ut quia conuersatio perfecta per holocaustomatis oblationem cognoscitur, aries necessario in sacrificium offeratur. Hic quippe ducatum prebere ouibus euntibus in pascua, et aggressum ingressumque a caulis et in caulas solet: sicut et Christus dux perfecte conuersationis est; a quo uidelicet sumpsit exordium, atque ideo intrare per se et exire ouibus precipiebat.

  Obtulit et arietem secundum in consecratione sacerdotum, posueruntque super caput eius Aaron et filii eius manus suas. Quem cum immolasset Moyses, sumens de sanguine, tetigit extremum auricule dextre Aaron et pollicem manus eius dextre, similiter et pedis dextri. Obtulit et filios Aaron: cumque de sanguine arietis immolati tetigisset extremum auricule singulorum, dextre, et pollices manus ac pedis dextri, reliquum fudit super altare per circuitum: adipem uero et caudam omnemque pinguedinem que operit intestina reticulumque iecoris, et duos renes cum adipibus suis, et armo dextro separauit. Tollens autem de canistro azymorum quod erat coram Domino panem absque fermento et collyridam conspersam oleo,  leganumque posuit super adipes, et armum dextrum, tradens simul omnia Aaron ac filiis eius. Qui postquam lauerunt ea coram Domino, rursum suscepta de manibus eorum adoleuit super altare holocausti, eo quod consecrationis esset oblatio, in odorem suauitatis sacrificii Domini. Tulit et pectusculum, eleuans illud coram Domino, de ariete consecrationis in partem suam, sicut precepit ei Dominus.  Aperte hec sanctio eorum, que circa nos aguntur, mysteriorum exponit traditionem, et pascha mysticum quod Christus cum discipulis suis comedit, significat: quod docent ea que per partes in sacrificio peragi precipiuntur. Cur autem aries secundus hic nunc aries nominatur? quia uidelicet prius figuratam ouem cum apostolis cenans Dominus, postea  suum obtulit sacrificium, et secundo sicut ouem ipse semetipsum occidit, quod demonstrant sequentia. Posueruntque Aaron et filii eius manus suas super caput eius. Quem cum immolasset Moyses, etc. Necessario simul cum Aaron et filii eius super caput arietis manus imponunt, quia communem cenam festiuitatis paschalis cum suis Christus discipulis celebrauit; sed Moyses sacrificium hoc celebrat, quia magis ab aliis ipse Christi figuram gerit. Tunc autem maxime sacrificium suum Christus celebrauit, unde et illud incipit. uide enim sequentia:

Quem cum immolasset Moyses, sumens de sanguine tetigit extremum auricule dextre Aaron, et pollicem manus eius dextre, similiter et pedis dextri. Obtulit  et filios Aaron: cumque de sanguine arietis immolati tetigisset extremum auricule singulorum dextre, et pollices manus ac pedis dextri, reliquum fudit super altare per circuitum. Quis sit sacrificii huius effectus, unctio aurium et manuum pedumque demonstrat: pro obedientia quippe nostra, actioneque bona atque conuersatione [Actio bona atque conuersatio] celebratur, unde et aures nostre unguntur; ut in obedientia Adam carentes, Unigeniti obedientiam consequamur. Postque hec, extrema manuum unguntur et pedum, quia non solum manus, sed et pedes pro actione accipiuntur. Quod probatur ex eo quod Dauid dicit: Pes meus stetit in uia recta ; et rursus: Statuit supra petram pedes meos . Quia autem actiones quasdam bonas,  quasdam autem malas habemus, et figuram malorum sinistra gerit, recte dextra ungitur, confortantur enim ea que unguntur, et destruuntur atque disperduntur ea que non unguntur. Quod aperte demonstrat disperdens Aegyptum angelus, quia ubi unctio immolati inueniebatur, non percutiebat: sed tamen primus, sacerdos sanguine, et post eum filii eius secundum legem ungebantur, quia et ipse Dominus primus, in cena mystica, intelligibilem accepit sanguinem, atque deinde calicem apostolis dedit. Sed ecce legislator hic, post unctionem Aaron et filiorum subdidit de sanguine; reliquum fudit super altare per circuitum, quod et Christum fecisse inueniemus: bibens enim ipse et apostolis bibere dans, tunc intelligibilem sanguinem super altare, uidelicet suum  corpus, effudit. Corpus autem Christi Ecclesia est et omnis plebs eius, quod specialiter dicentem Marcum inuenimus: Et sumens, gratias agens dedit eis, et biberunt ex eo omnes. Et dixit eis, Hic est sanguis meus Noui Testamenti qui pro multis effusus est . His conueniunt ea que sequuntur: Adipem autem et caudam, omnemque pinguedinem que sperit intestina, reticulumque iecoris, et duos renes cum adipibus suis, et armo dextro separauit; pro cauda Septuaginta lumbum, et pro intestinis uentriculum, et pro reticulo iecoris, pinnam hepatis ediderunt. Cuius autem hec figuram gerant, in salutari sacrificio, seu pacificorum, per singula discussum est. Non frustra autem ea, nunc in ariete consummationis commemorat, sed quia Christi mysticum  pascha et eorum perceptio ad salutem hominum prouenit, quibus doctorem superedificare sequentia nostri mysterii preparat uirtus. Tollens autem de canistro azymorum quod erat coram Domino, panem absque fermento et collyridam conspersam oleo, laganumque. Pro canistro azymorum, Septuaginta canistrum consummationis ediderunt. Per canistrum autem consummationis linguam Domini intelligimus, sola quippe precipuam perfectamque doctrinam introduxit, propter quod dicebat: Non ueni soluere legem, sed implere , utpote ipse implens que minus erant in lege. Bene autem eam et canistrum, propter contextum dictorum uocauit, et in multa in parabolis dixerit, ita ut Iudei non  omnia intelligerent, quanquam ferculum quemadmodum et mensa totius doctrine erat. Quia ergo rationale erat mysterium, et ea que efficiuntur, ex ratione subsistunt, recte de canistro consummationis, id est, de lingua sua, panem mysticum proponit. Quomodo autem eum proponit panem absque fermento et collyridam conspersam oleo, id est, apostolicam doctrinam, legalemque et propheticam. Lex enim et prophete et apostoli eius memoriam faciunt, lex quidem dicens: Hic est panis quem dedit uobis Dominus comedere ; prophete autem: Panis ei dabitur, et aque eius fideles sunt, regem in decore suo uidebunt . Apostoli autem uberius exponunt Christi mysterium, unde nec laganum nec collyridam. Panes  autem doctrine ut pote magis nutrientes dicuntur. Quos enim hic secundum Septuaginta de oleo panes appellauerunt, hos secundum hos ipsos: Septuaginta collyridam in scenopegia canistrum consummationis exponens quod accipiebatur in unctione sacerdotis, legislator appellauit, per collyridam significans legis eloquium. Quantum autem collyride deteriores sint panibus ad nutrimentum, nulli est dubium unde apostolorum sermones, prophetarum et legis preponuntur sermonibus, quia maiorem preceperunt gratiam, ita ut Paulus diceret: Posuit Deus in Ecclesia primum apostolos, deinde prophetas . Deinde ipsi post euangelicam traditionem, introducunt Christi mysteria. Introducunt autem legis prophetarumque utentes testimoniis,  propter quod eis collyride et lagana simul subiecta sunt et coniuncta. Sed quid his adiiciat intendamus.

Posuit super adipem et armum dextrum, tradens simul omnia Aaron ac filii eius. Illud lex contestatur, quia omne desiderium omnemque actionem bonam offerri mysterio sit necesse, si tamen uis illud secundum Dei intentionem legisque suscipere. Sed et predictum sequens ordinem ait: Tradens simul omnia Aaron filiisque eius. Prius siquidem Christus sua mysteria inchoauit, et tunc ea nobis qui facti sumus filii eius per lauacrum regenerationis tradidit. Et leuauerunt ea coram Domino. Ipsum enim mysterium quod nobis tradidit, hoc cum sua carne in celos leuauit; dicens autem: Leuauit ea coram  Domino, modum quo obtulerit eis qui post futuri erant exposuit.

Rursumque suscepta de manibus eorum adoleuit super altare holocausti, eo quod consecrationis esset oblatio, in odorem suauitatis sacrificii Domini. Altare holocausti Christi corpus dicit. Sed et odor suauissimus: de Christo enim aperte in Canticis Canticorum dicitur: Unguentum effusum est nomen tuum, propterea adolescentule dilexerunt te . Sacrificio Domini, id est, sacrificii et holocaustomatis, sicut mandauit Dominus; ipse enim mandauit: Quotiescunque hoc bibitis, mortem Domini in uobismetipsis annuntiate . Tulit et pectusculum, eleuans illud coram Domino, de ariete consecrationis, seu secundum  Septuaginta, consummationis in partem suam, sicut preceperat ei Dominus. Sicut in sacrificio pacificorum seu salutari, pectusculum sic et hic offertur, utique intelligibili Moysi, id est Christo pectusculum arietis consecrationis seu consummationis separatur, quia per pectusculum fides et confidentia figuratur, sicut pridem diximus. Cum autem ipsius sit sacrificium, necesse est ut et fides ipsi que in eo est deputatur? Assumensque unguentum et sanguinem qui erat in altari, aspersit super Aaron et uestimenta eius, et super filios eius ac uestes eorum. Cumque sanctificasset eos in uestitu suo, quod Unigeniti sanguis et unctio Spiritus unius sint operationis atque uirtutis, et minus recte oleum unctionis et sanguinem altaris, id est, Dominici corporis legislator  unxerit, audi Ioannem dicentem: Tria sunt que testimonium prebent, et tres unum sunt, spiritus, aqua, et sanguis . Unum enim effectum sanctificationis habent. Multum autem recte uestem Aaron ab stolis filiorum Aaron lex separauit; nam etsi ad imitationem Domini uestem qui ab eo adoptati sumus habemus, uerumtamen quantum pontificis differat uestis per anteriora didicimus. Si autem sanctificari intelligibilem Aaron aspersione sanguinis et olei cognouimus, non admiremur quod dictum est. Ipse enim Christus ad sanctificationem nostram aspersionem proprii sanguinis, uidelicet passionem suam pro nobis obtulit, unde filios Aaron et tunicas seu stolas cum Aaron dixerit sanctificari, quia quecunque in nobis contingunt, ad eum, ut caput  put scilicet totius corporis, necessario reducunt. Ad probationem autem eorum que dicta sunt, Domini sumamus uerba: Cum enim crucifigendus pro nobis esset, hec sub orationis forma ad instruendam obedientiam Apostolorum dixit: Sicut me misit Pater in mundum, et ego misi eos in mundum: et pro eis ego sanctifico meipsum: ut sint et ipsi sanctificati in ueritate. Ergo aperte sanctificationem sacrificium quod pro nobis obtulit, ex quo et nobis sanctificatio proficit appellauit.



CAPUT XI. De Aaron et filiis ne ante diem septimum unctionis sue exeant e tabernaculo.

 Cumque sanctificasset eos in uestitu suo, precepit eis dicens: Coquite carnes ante fores tabernaculi,  et ibi comedite eas. Panes quoque consecrationis edite qui positi sunt in canistro, sicut precepit mihi Dominus dicens: Aaron et filii eius comedent eos: quidquid autem reliquum fuerit de carne et de panibus, ignis consumet. De ostio quoque tabernaculi non exibitis septem diebus, usque ad diem quo complebitur tempus consecrationis uestre. Septem enim diebus finitur consecratio, sicut et in presentiarum factum est, ut ritus sacrificii compleretur, die ac nocte manebitis in tabernaculo, obseruantes custodias Domini, ne moriamini. Sic enim mihi preceptum est. Feceruntque Aaron et filii eius cuncta que precepit Dominus per manum Moysi.  Quid est quod dicit Moyses ad Aaron et filios eius cum sanctificantur  ad ineundum sacerdotium, Ad ostium tabernaculi testimonii sedebitis septem dies, die ac nocte, ne moriamini? Nunquidnam credibile est situ corporis uno loco sedere preceptos, per dies septem, die ac nocte, unde se omnino non commouerent? Nec tamen hic tanquam allegorice aliquid significatum quod non fieret intelligere cogendi sumus accipere, sed potius agnoscere locutionem Scripturarum, ubi sessionem pro habitatione et commoratione. Non enim quia dictum est de Semei, quod sederit in Hierusalem annos tres , ideo putandum est per totum illud tempus in sella sedisse et non surrexisse. Hinc et sedes dicuntur ubi habent commemorationem quorum sedes sunt, habitatio quippe hoc nomen accepit.  Precipua  nunc legislator prouidit discreuitque mysteria, et figuraliter per ea que nunc contemplatus est, tradidit intra Ecclesiam ea perfici, et nullatenus profanorum uisibus et auribus publicari, nec cuilibet uolenti profanandi ea esse facultatem. Unde quia tabernaculum testimonii Deo celum esse, atrium autem tabernaculi huius Ecclesiam, quia ipsa est ante celi introitum collocata, ipse Hierusalem quippe celestis tenet imaginem, sicut olim prediximus: intus in ea carnes sacrificii coqui precepit. Ait enim: Precepit eis dicens: Coquite ante fores tabernaculi, et ibi comedite eas. Quomodo ergo in his non admiranda sit sapientia Spiritus? Nullam quippe dubietatem huiusmodi intellectui dereliquit, propterea carnes cum panibus comedi precipiens, ut nos intelligeremus  illud ab eo mysterium dici: quod simul panis et caro est, sicut corpus Christi, panis uiui qui de celo descendit, et hoc ideo ut illic absolute mystica cena deberet celebrari. Aaron autem et filii eius illud recte comedunt. Nisi enim Christus rogatus ore sacerdotum ipse uenerit, et cenam sanctificauerit, et initiauerit ea que aguntur, nullatenus sacrificium Dominicum fiunt. Sed hoc quod reliquum est de carnibus et panibus, in igne incendi precepit. Quod nunc uidemus etiam sensibiliter in Ecclesia fieri, ignique tradi quecunque remanere contigerit inconsumpta, non omnino ea que una die uel duabus aut multis seruata sunt. Sicut enim apparet, non hoc legislator precepit, sed quod reliquum est incendi iubet; dies autem non commemorauit,  ut quecunque cuiuscunque rei causa emergente remanserint inconsumpta, siue tempus in causa sit, siue quid aliud fuerit, iguis opus et consumptio fiat. Ergo ex hoc quod agitur sensibiliter significatio cuiusdam intelligibilis rei eis qui intendunt prouenit, ut quando ad comestionem sacrificii deficimus, et comedere illud integre non possumus, mente forsan lassiscente siue deficiente, utrum ea que uidentur corpus oporteat intelligi Domini, in quo oculis nec angeli possunt prospicere, non relinqui, sed etiam tradi ea igni oportet spiritus, ut ea comedat que nobis sunt ex infirmitate inuisibilia.

Quomodo autem comedat? cum cogitauerimus uirtuti Spiritus esse possibilia ea que nobis impossibilia  uidentur. Unde et subsequenter disputare legislator uidetur: Dicit enim sic: De ostio quoque tabernaculi non exibitis septem diebus. Septem cur? quia quinquagesima dies septenario numero in semetipso multiplicato et uno ei adiecto perficitur: unde et Hebdomadarum eam festiuitatem, apud Moysen dici, manifestant sequentia.

His similia et Lucas tradidit. Ait enim de Domino et discipulis: Quibus et presentauit semetipsum post mortem suam in multis argumentis per dies quadraginta apparens eis et loquens de regno Dei, et conuescens precepit eis ab Hierosolymis ne discederent, sed exspectarent promissionem Patris . Cernis quomodo consecrabat, siue perficiebat eos? Apparens eis et docens de regno Dei, et conuescens, dicens  autem ab Hierosolymis non discedere, non precepit ianuam tabernaculi progredi uel egredi, id est, non permittit predicare usque dum promissionem Spiritus, que facta est, quinquagesima die acciperent. Completis autem diebus, Petrus mox predicationem incepit, quando et addite sunt anime circiter tria millia . Sic et ipsi per singula mandatum hoc custodierunt, et maxime in eis complentur que in subsequentibus dicuntur: Obseruantes custodias Domini, ut non moriamini; sic enim mihi precepit Dominus. Feceruntque Aaron et filii eius cuncta que locutus est Dominus per manum Moysi. Si queritur cur Aaron filiis suis coniungat, inuenietur causa omnino necessaria et ad rei considerationem opportuna. Non enim exire de ianua tabernaculi testimonii, id est,  non interim attrectari euangelicam predicationem his que sunt predicta. Apparuit ergo cum apostolis, et Christus suam ianuam non egrediebatur, ipse siquidem erat qui et predicandus erat, et qui in apostolis loquebatur, propterea cum filiis et ipse Aaron consecrari seu consummari dicebatur. Quis sit autem consecrans siue consummans, legislator nequaquam subdidit. Ait enim: Septem diebus finitur consecratio, siue, secundum Septuaginta, consummauit manus uestras, sicut et fecit. Manifestum est autem quod ipse erat qui filios consecrabat, siue perficiebat, qui et perfici in eis siue consecrari ut pote in membris propriis dicebatur.



CAPUT XII.  De fine consecrationis et hostiis pro se et populo.

 Facto autem octauo die, uocauit Moyses Aaron et filios eius, ac maiores natu Isrel, dixitque ad Aaron: Tolle uitulum pro peccato, et arietem in holocaustum, utrumque immaculatos, et offeres illos coram Domino, et ad filios Isrel loqueris: Tollite hircum pro peccato, et uitulum atque agnum anniculum et sine macula, in holocaustum, bouem et arietem pro pacificis; et immolate eos coram Domino, in sacrificio singulorum, similam oleo conspersam offerentes, hodie enim Dominus apparebit uobis.  Diem enim octauam Pentecosten appellat, quia Pentecoste dies incidit in hac qua Saluator resurrexit, que esse octaua creditur, quia figuram  gerit primitiarum futuri, sed et consummationis presentis seculi, qui in septem reuoluitur diebus.

Oportebat enim ut in qua die surrexit Christus, in eadem et Spiritus adueniret. Tunc ergo uocari Aaron et filios eius et maiores natu Isrel ait: Ecclesiam quodammodo per eorum qui dicti sunt edificans uocationem. Tunc quippe prius conuocatum est Ecclesie spectaculum, in qua intelligibilis Aaron, id est, Christus sacerdos esse creditur; filii autem eius qui sublimis sunt conuersationis, et ideo sacerdotii ministri et cooperatores sunt; maiores autem natu Isrel, presbyterorum ordo est: ex his quippe corpus Ecclesie componitur; sed Aaron quidem accepit sibi uitulum pro peccato et arietem in holocaustum, utrumque immaculatum, et obtulit coram  Domino. Tunc enim Christus sacrificium suum innotescere cepit, ex quo Spiritus adueniens Parthos et Medos et Elamitas, et omnium gentium primitias ad apostolorum cenaculi superiora colligit . Accepit autem et ordo maiorum natu Isrel, quem presbyterorum esse diximus, ut pote ipse sortem et figuram doctorum gerens et ad docendos nos utilis est, uitamque perficere in Ecclesia conuenientium potest. Que autem sunt hec que accepit? Hircum pro peccato, pro penitentia uidelicet sacrificium, et uitulum et agnum anniculum in holocaustum, immaculatos: perfectam uidelicet et consummatam uitam, siue conuersationem, que per hostias, id est, per holocausta significatur; et bouem et arietem pro pacificis. Sed et ad sacrificium  salutare mediocrem conuersationem, que tamen potest saluare eos qui offerunt, sicut supra diximus; coram Domino autem omnia precepit fieri: oportet quippe omne uirtutis opus ut pote uidente Deo peragi, et non corrumpi neque uitiari, cum permiscemus ei uoluntatem nostram; sacrificium simile consperse oleo, theologiam, cum eleemosyna. Hoc enim predicta sacrificia subtiliter nobis olim discussa innotuerunt. Quid autem hic nunc subdidit? Quia hodie Dominus apparebit uobis. Hoc conclusio et probatio est, quia de Pentecoste predicta omnia dicebantur; in ea enim in eis apparuit Dominus, Spiritus uidelicet de quo Paulus dicebat: Dominus autem spiritus est. Quomodo autem apparuit in eis dixit Lucas: uise sunt eis dispartite lingue sicut ignis et  sederunt super singulos eorum .

Tulerunt ergo cuncta que iusserat Moyses, ad ostium tabernaculi, ubi cum omnis staret multitudo. Aperte hic Ecclesiam exposuit, ad ostium tabernaculi; uel, sicut Septuaginta, ante tabernaculum testimonii, uidelicet celi, si enim Ecclesia frequentia est angelorum primitiuorum qui scripti sunt in celis, ante tabernaculum testimonii, id est, ante faciem celi. Sic enim et Aquila ante faciem interpretatus est: omnis quippe contrita anima et omnis peccator, omnis misericordiam necessariam habens, omnis ab errore se conuertens, in hac Ecclesia congregatur; non solum eos qui de plateis et uicis sunt, sed et eos qui de uiis et de sepibus uocari precipiens,  ut regalem cenam ingredientes implerent . Ait Moyses: Iste est sermo quem precepit Dominus, facite et apparebit uobis gloria eius. Gloriam esse Domini spiritum manifeste ostendit quod Paulus ad Corinthios scripsit: Nos omnes reuelata facie gloriam Domini speculantes in eamdem imaginem transformamur, de gloria in gloriam, sicut a Domini Spiritu . Ut ergo gloria Domini uideretur, id est, ut aduentus celebraretur Spiritus. Iste est sermo, inquit, quem precepit Dominus: sermo uidelicet mysticus, de quo Dominus preceperat: Hoc facite in meam commemorationem. Sermonem autem legislator ex consuetudine illud uocat, quia plus sermone subsistit huius dispensatio mysterii, maxime Dominico uerbo ea que apparent in aliud  aliquid maius et intelligibile transferente. Unde cum manna imaginem panis uite qui descendit de celo presentaret: Hic est panis, ait, quem dedit uobis Dominus ad comedendum; hic est sermo quem constituit Dominus . Quid ergo ex his que dicta sunt legislator significat, nisi quia sine dubio agentibus eis sanctum mysterium et Dominicam cenam celebrantibus, aduenit Spiritus. Quod et si non planius expositum habemus, multa quippe studio breuitatis Scriptura diuina pretermisit, que fas est ex aliis colligere. Erat enim dies qui appellatur Dominicus, in quo oportebat modis omnibus agere apostolos mystica et sacra. Nam et nos illorum sequentes traditionem, Dominicam diem diuinis conuentibus sequestramus. Inuenimus autem et Christum similiter  post resurrectionem a mortuis per mystice cene et panis fractionem manifestatum. Quod aperte quidem Lucas, tamen etiam Ioannes euangelista tradit.

Dixit ad Aaron: Accede ad altare et immola pro peccato tuo, offeres holocaustum, et deprecare pro te et pro populo: Cumque mactaueris hostiam populi, ora pro eo, sicut precepit Dominus. Ubi nostra translatio planius habet, pro te et pro populo, pro te ipso et pro domo tua Septuaginta ediderunt. Qui autem sint domus intelligibilis sacerdotis, Paulo dicente, cognosce. Ait enim: Christus autem ut filius in domo sua, que domus nos sumus, si fiduciam et gloriam spei usque ad finem firmum retineamus . Ergo hi qui profecerunt et perfectiores sunt,  domus eius iuste appellantur: pro quibus deprecatur et pro omni populo, ut pote qui nostra factus est propitiatio, sed et semetipso. Cur hoc, cum propitiatione non egeat, magis autem ipse prestet propitiationem, sed ut nostrum peccatum suscipiens, etiam pro semetipso deprecatur? Euidenter autem hoc hominis est et Dei, id est sicut hominis propitiationem suscipientis, et sicut Dei sibimet prestantis. Alter enim homo sibimetipsi propitiationem prestare non potest.  Notandum est sane cum pro populo offeruntur sacrificia, et pro peccato sacrificia iussa esse offerri, et holocaustum, et sacrificia salutaris; pro sacerdote autem oblatum fuisse pro peccato et holocaustum et consummationis, non  autem salutaris: sed consummationis tunc oblatum est, quando sacerdotes sanctificati sunt, ut sacerdotio fungerentur, et hec obtulit Moyses pro Aaron et filiis eius. Postea uero Aaron ipse, iam sanctificatus et sacerdotio fungens, offerre pro se iussus est uitulum pro peccato et arietem in holocaustum: non autem iussus est pro se offerre consummationis, quia tunc ideo oblatum est ut consummaretur sanctificatione, et sacerdotio fungi posset quo iam fungebatur.

Statimque Aaron accedens ad altare immolauit uitulum pro peccato suo; cuius sanguinem obtulerunt ei filii sui, in quo tingens digitum tetigit cornua altaris, et fudit residuum ad basem eius, adipemque ac renunculos et reticulum iecoris, que sunt pro peccato, adoleuit  super altare, sicut preceperat Dominus Moysi. Carnes uero et pellem eius extra castra combussit igni; immolauit et holocausti uictimam, obtuleruntque ei filii sui sanguinem eius, quem fudit super altaris circuitum. Ipsam etiam hostiam in frusta concisam cum capite et membris singulis, obtulerunt. Que omnia super altare cremauit igni, lotis prius aqua intestinis et pedibus .  Et cuius rei gratia hec etiam in hoc loco sacrificia peraguntur, superius diximus, non ergo necesse est iterum eorum uirtutem per singula dicere que in hoc sacrificio peraguntur, cum olim ea per ordinem discusserimus, et cuius comparationem gerant nichil intermittentes ostenderimus; et quemadmodum in Domini sacrificio, quod cum unum sit, non tantum nobis  peccatorum prestans remissionem, sed et uitam perfectam in philosophia et consummatam efficiens, necessario et in uitulum qui pro peccato est et in arietem hunc qui in holocaustum immolatur oportet reputari, unde et in persona sacerdotis utrumque perspicimus oblatum. Iam ergo et ad subsequentia ueniamus.

Et pro peccato populi offerens, mactauit hircum, expiatoque altari, fecit holocaustum, addens in sacrificio libamenti que pariter offerantur. Et adolens ea super altare absque ceremoniis holocausti matutini, immolauit et bouem atque arietem hostias pacificas populi; obtuleruntque ei filii sui sanguinem, quem fudit super altare in circuitu; adipem autem bouis et caudam arietis, renunculosque cum adipibus suis, et  reticulum iecoris posuerunt super pectora. Cumque cremati essent adipes super altare, pectora eorum et armos dextros separauit Aaron, eleuans coram Domino, sicut preceperat ei Moyses .  Cuius figuram ea que dicta sunt habeant, et quemadmodum pro peccato hircus penitentie sacrificium significet, holocausta autem crucifixam conuersationem, theologiam uero simila, salutare autem seu pacificorum sacrificium, uitam que nos saluare potest, etiam mediocriter sapientes, sacrificiorum discussio precedens unctionem sacerdotis, ostendit: ergo qui huius sanctionis nescit explanationem illic cum subtilitate perquirens, etiam hec per singula sciet. Illud autem nunc necessarie addimus,  quia sancti Spiritus in Pentecosten prouenisse descensionem cum in unum congregati essent apostoli, omniaque secundum legem Ecclesie agerent, significari considerauit legislator, recte precedere sacerdotis sacrificia, ac deinde subinferri populi precepit. Oportet enim Ecclesie doctrinam a sacrificio Unigeniti inchoare, ut introducantur docentes quid nobis passio Dominica profecerit, aut contulerit, atque ita subinferatur sermo penitentie, quem omnes utique homines necessarium habemus, unde et Dominus unam doctrinam predicat, id est, penitentiam, totumque perfectius subinferri conuersationes atque theologiam illis permiscendas. Subdit autem et que [Al., quod] corrigentes siue uncti saluari possimus quamuis non sublimiter conuersemur.  In his enim oportet Ecclesiam congregare et manifestationem Dei glorie suscipere. Hec sine dubio diebus Pentecostes maxime agebant discipuli Domini, propter quod in unum tunc collecti erant, quod manifestat Lucas dicens: Et dum complerentur dies Pentecostes, erant omnes simul unanimiter . Quid autem erant collecti agere, nisi ea modis omnibus que dicta sunt? Nam et si palam non predicabant et propterea intus erant in superioribus sedentes, necdum uerbum disseminantes, siue palam loquentes, quia de ostio tabernaculi testimonii non erant iussi egredi, usquedum de excelso induerentur Spiritus uirtutem, uerumtamen in semetipsos quia hec agebant manifestum est, et quecunque decent Ecclesiam meditari non cessabant, ut ipsum  uidelicet in semetipsis habentes Christum, qui est Ecclesie caput: unde et Mathiam ad apostolatum cum concionatus fuisset Petrus, et proposuisset diuine Scripture expositionem atque testimonia, sorte separauerunt. Siue autem concionari, id est, populum exhortari, siue prophetas interpretari, et cleros sociare, ecclesiastice dispensationis et ordinis fuit; ergo manifestum est, quia quemadmodum in Ecclesia collecti in illis diebus erant, quod et legislator modis omnibus significari considerans, consequenter et ea que subsequuntur addidit: Et tendens manum contra populum benedixit ei: sicque completis hostiis pro peccato et holocaustis et pacificis, descendit .

. Ubi autem ista fecit, nisi super  altare, id est, ad altare stans, eique deseruiens? Inde ergo descendit ubi stabat: nimirum illius solutio questionis adiuuari hoc testimonio uidetur, ubi quesieramus in Exodo, quomodo seruiri potuerit ad altare, quod erat altum cubitis tribus; gradum quippe illic intelligere prohibebamur, quia id Deus uetuerat, ne super altare pudenda uirilia ministrantis reuelarentur, quod utique fieret si pars altaris gradus esset, id est, si compactus adhereret, denique ibi hoc uetuit ubi de altari structili loquebatur. Unum enim esset altare cum gradu, cuius pars esset gradus, et ideo uetitum est. Hic uero ubi altaris tanta fuerit altitudo, ut nisi sacerdos super aliquid staret apte ministrare non posset, intelligendum  est quidquid illud erat quod ad horam ministrationis ponebatur, et auferebatur, non fuisse altaris partem, et ideo non fuisse contra preceptum quo gradum habere prohibitum est; hoc autem qualecunque fuerit, tacuit Scriptura, et ideo questio facta est. Sed nunc cum dicit Scriptura sacerdotem, cum fecisset sacrificia, descendisse, hoc est, cum immolata imposuisset altari, utique manifestat alicubi eum stetisse unde descenderet, et quia ibi steterat, ideo trium cubitorum altari ministrando deseruire potuisse. . Intende quia omnem nobis euidenter figuram Ecclesie uult exponere. Nam postquam dixit, Descendit postquam fecit pro peccato, et holocaustis et pacificis, ostendit quia completionem sacrificiorum, intellexit expositionem  eorum, et propterea dixit, descendit: per descensionem doctoralem sedem designans, de qua post expositionem sacerdotes quibus figura intelligibilis Aaron credita est, descendunt, et per orationem manus ad celum leuant. Eleuationem enim manuum, orationem etiam Paulus intellexit. Dicit autem sic: uolo uiros orare in omni loco, leuantes puras manus . Tendens siue leuans ergo manus, benedixit illos: quia per eleuationem manuum, per orationem uidelicet, sacerdotes populo benedicunt. Sed unde benedictionem prestant, ostendunt sequentia. Ingressi autem Moyses et Aaron tabernaculum testimonii, et deinceps egressi, benedixerunt populo. Quamobrem prius in tabernaculo testimonii ingrediuntur, et postea benedictionem prestant, nisi  ut non ignoremus quia de intelligibili tabernaculo, uidelicet de celo benedictionem proferunt sacerdotes, dicentes sicut et Paulus: Benedictus Deus et Pater Domini nostri Iesu Christi, qui benedixit nos in omni benedictione spiritali in celestibus in Christo . Hoc enim nobis et ipse tradens Dominus, quinque panes, et rursus septem benedicens, ad celum respiciebat. Cur autem non solus Aaron, sed et Moyses synagogam seu populum benedicunt? nisi ut discamus quia non propria uirtute sacerdotes benedictionem, sed quia figuram ferunt Christi, possunt propter eum qui in ipsis est prestare benedictionis plenitudinem; unde et Moyses utpote cui imago est Domini credita, ad benedicendum recte comprehenditur, sed et illud per ea que dicta  sunt, lex significat, quia non solum is qui sacerdotium sortitus est, sed et omnis iustus Christum habens in semetipso et figuram Domini sui, per bonam conuersationem, quemadmodum Moyses existens, idoneus est ad donandum benedictionem.



CAPUT XIII. Apparet gloria Domini multitudini, et ignis egressus a Domino absumit holocaustum.

 Apparuit gloria Domini omni multitudini, et ecce ignis, egressus a Domino, deuorauit holocaustum et adipem qui erat super altare.  Queri potest utrum nutu et uoluntate Domini factum sit, an ab eo loco ignis exierit ubi erat arca testimonii. Non enim in loco aliquo ita est Dominus,  quasi alibi non sit, Quod cum uidissent turbe laudauerunt Dominum, ruentes in facies suas.  Putas ne aliquam interpretationem presentia uerba legislatoris opus habent? Ipsis namque uerbis concordant his que sunt de aduentu Spiritus in apostolicis Actibus scripta. Apparuit enim, inquit, gloria Domini omni multitudini. Quomodo, dicat forsitan quispiam? Utique talis, qualem Ezechiel super cherubin uisam descripsit, aut qualem Micheas, uel Isaias: quorum unus quidem seraphin in circuitu, alter celestem exercitum uidit. Sed nequaquam. Fuit una quidem que omnibus et ubique spiritalibus apparuit gloria, sed differentes uisiones ut pote incomprehensibilis prebebat uidentibus. Presens tamen similis illi erat, quia intelligibilis  egressus est ignis a Domino die Pentecostes, propter quod ait: Apparuit gloria Domini, et egressus est ignis a Domino. Ergo in specie ignis apparuit, quemadmodum et Lucas exponit: Et factus est de celo sonus spiritus uehementis, et impleuit totam domum in qua erant sedentes, et uise sunt illis diuise lingue sicut ignis . Populi etiam omnis legislator memoriam facit. Quod et Lucas hoc modo exponit: Et erant in Hierusalem habitantes Iudei uiri religiosi de omnibus gentibus que sub celo sunt. Facta autem hac uoce, conuenit multitudo et mente confusa est. Quia enim non solum conuenit, sed expauit; et ipse hoc demonstrat dicens: Obstupescebant enim et admirabantur; sed et super faciem ceciderunt, et si non hoc sensibiliter, tamen  intelligibiliter pertulerunt. Non enim intelligebant quod factum erat. Alter autem ad alterum dicebat: Musto pleni sunt hi: quod proprium erat in terram faciem mentis prosternentium. Quid autem egressus ignis fecit? Deuorauit omnia que erant super altare holocaustomata, et adipes que ex pacificis, et pro peccato oblata, altari superposita erant. Tradit ergo nobis sermo, quia necesse sit predicta sacrificia et eorum expositiones superponere intelligibili altari corporis Christi, ut ad illud festinet nostra imitatio, et tunc nutrimenta intelligibilis ignis, id est, spiritus fiunt, de quo dictum est: Dominus Deus noster ignis consumens est . Unde et nunc pro deuorare Symmachus consumere edidit.



CAPUT XIu. De Nadab et Abiu ignem alienum offerentibus et occisis a Domino.

 Arreptisque Nadab et Abiu filii Aaron thuribulis, posuerunt ignem et incensum desuper offerentes coram Domino, ignem alienum quod eis preceptum non erat.  Postquam exeunte igne a Domino incensi mortui sunt filii Aaron, qui ausi sunt in batillis suis adhibito igne alieno incensum imponere Domino, quod ideo non licebat, quia ex illo igne qui diuinitus in altare uenerat, deinceps custodito omnia erant accendenda que in tabernaculo accendi oportebat. Mortuis ergo illis ait Moyses: Hoc est quod dixit Dominus dicens: In eis qui mihi appropinquant sanctificabor, et in omni  synagoga glorificabor eos: appropinquare Domino uolens intelligi, qui in tabernaculo sacerdotio fungebantur. Sanctificari autem in eis etiam uindicando sicut factum est, utrum ut hinc sciretur quam minus aliis parcat, si illis non parcit. Quo sensu dictum est: Si iustus uix saluus erit, peccator et impius ubi parebunt?  An potius secundum illud: Cui plus donatur, plus ab eo exigitur ? Et illud: Seruus qui non cognouit uoluntatem domini sui, et facit digna, plagis uapulauit paucis; seruus autem qui cognouit uoluntatem domini sui, et facit digna, plagis uapulauit multis  Hic eos qui aliena docent, qui in ipsum Spiritum Dei blasphemant, quia inspiratam ab eo Scripturam, de qua ait Paulus: Omnis Scriptura a  Deo inspirata utilis est , aliter interpretantur, necessarie ab intelligibili igne puniri exposuit, qui filii Aaron ut doctorum habentes habitum et spiritalia dicere fingentes dicuntur: unde et lingue eorum ignis appellate sunt. Audiuimus quippe quia in specie ignearum linguarum Spiritus aduenit: thymiama autem thuribulis uel ignibus linguarum superimponunt legalia et Prophetarum dogmata, de quibus Ecclesia Christo in Canticis Canticorum dicebat: Odor unguentorum super omnia aromata ; sed ignem alienum offerunt. Neque enim secundum intentionem aut uirtutem Spiritus interpretantur. His egreditur ignis a Domino, non absolute qualis prius, per illum enim sacrificia incendit Dominus, et gloria Domini dictus est. Hic  autem ignis penalis est. Utrumque enim Ecclesia habet; hunc quidem ad illuminationem iustorum et oblatorum perfectionem, illum autem ad penam impiorum, quem his qui blasphemant sacerdotes inducunt ex subministratione Spiritus qui in eis requiescit eum succendentes. Propter quod et Paulus Hymeneum et Alexandrum ut alia scilicet docentes punit: hi coram Domino moriuntur uidente ipso, et in hac eos morte condemnante, ne imitatione sui aliis causam prebeant mortis. In quo et nimis admiratur legislator cur ex eo quod debuerant uita frui, id est, coram Domino, sustinent mortem, quam male interpretantes diuinas Scripturas patiuntur in ea re, ex qua eos oportebat benedictionem promereri, maledictioni se subiicientes. uide tamen  qualia subdidit: Dixitque Moyses ad Aaron: Hoc est quod locutus est Dominus: Sanctificabor in his qui appropinquant mihi, et in conspectu omnis populi glorificabor. Quod audiens tacuit Aaron; siue ut Septuaginta uertunt: Et compunctus est Aaron. Et ubi omnino hec Deum dixisse inuenimus, quando uidelicet Moysi dicebat: Descendens contestare populum, ne forte appropinquent ad Deum et cadat ex eis multitudo: et sacerdotes qui appropinquant Domino Deo sanctificentur, ne forte recedat ab eis Dominus. Hec ergo etsi uerbis ab his que dicta sunt differunt, tamen intentionem ipsam immutabiliter habent. Precepit enim populum non approximare Deo et cognoscere, non quomodo inuidens eis uisionem, sed ut  imperfectis et minus tante contemplationis capacibus parcens. Sacerdotes autem appropinquantes sanctificari iubet, ut digni ad uidendum et contemplandum fierent Deum, quia ueram scientiam a Deo nemo potest sine sanctificatione conquirere. Propter quod Paulus: Pacem, inquit, sequimini cum omnibus et sanctimoniam, sine qua nemo uidebit Deum. Conspectum eius, scientiam eius dicens, id est, eius contemplationem; unde sacerdotes sanctificari precipiens, uide quomodo minatur in subsequentibus: Ne forte recedat ab eis Dominus, id est, ne fugiat ab eis ea que Dei est scientia. Perditio enim eis scientie discessio fit. Sed nunc ea que sicut ex persona Dei per Moysen dicta sunt uerba aggrediamur: Et sanctificabor in his qui appropinquant mihi.  Sanctificationem suam uocat, profanorum siue malorum emundationem que corpus nostrum habet. Corporis autem emundatio, sordium abiectio est. Hoc ergo ut bonus et pius in his qui approximant ei, secundum multitudinem uidelicet scientie, uel secundum aliquod diuinum ministerium operatur, ut per ipsos terreat, et in conspectu totius populi glorificetur, id est, laudetur et manifestetur. Utrumque enim glorificationis uerbum manifestat, et que ex hoc laus Dei et manifestatio sit, Dauid dicit: Quia iustus Dominus, iustitiam dilexit, equitatem uidit uultus eius . In his tacuit Aaron; siue ut Septuaginta, compunctus est Aaron: Ecclesia uidelicet, quia corpus intelligibilis Aaron, Ecclesia est; unde ipse dixit, Saule, Saule, quid me persequeris?   Item discipulis de suscipientibus eos, dixit: Qui uos suscipit, me suscipit. uocauit autem Moyses Misel et Elsaphan filios Oziel patrui Aaron, et ait ad eos: Ite, tollite fratres uestros de conspectu sanctuarii, et asportate extra castra; statimque pergentes, tulerunt eos sicut iacebant uestitos lineis tunicis, et eiecerunt foras, ut sibi fuerat imperatum. Ab his qui eos eiecerunt, eos qui sublati siue eiecti sunt intellige. Qui autem fuerunt qui sustulerunt? Misel et Elsaphan, siue Misaddai, Helisaphan, quorum unus attrectatio Dei, id est, misaddai, helisaphan autem Dei mei specula interpretatur. Quicunque ergo scit attrectare Deum, insuper autem et speculari, et Christi quidem carnem contrectari, speculari autem per oculos mentis diuinitatem,  sicut Thomas manu contrectans carnem, et fide speculans diuinitatem, dicebat: Dominus meus, et Deus meus , hic ignem aliene doctrine auferre et eiicere illum cum tunicis a facie sanctorum potest. Quia persone sanctorum sunt sacerdotes. Tunice autem sacerdotum conuersatio et uita, que in sacerdotii induuntur habitu; ergo cum sacerdotio quod ei sorte obuenit, a portione sacerdotali expelluntur, non solum autem a sacerdotum, sed et populi, unde addidit, extra tabernaculum. Tabernaculum enim Dei Ecclesie populus est; filii autem patrui Aaron siue fratris Aaron, hi qui hec facere possunt rationabiliter nominantur. Si enim pater intelligibilis Aaron Dauid est, et per eum idem omne  corpus prophetarum creditur. Prophetie quippe eum manifestum faciunt, atque quodammodo ignorantibus pariunt, frater autem germanus et ut ita dicatur. Igitur prophetie, Euangelium est. Omnia enim que in Euangeliis acta sunt, a prophetis predicta sunt. Filii fratris patris Aaron bene et nimis apte hi qui euangelicam conuersationem didicerunt dicuntur, et hos qui alia docent arguere et repelle re ut pote perfectam habentes scientiam, necessario sunt dispositi. De qua Ioannes dicebat: Omnis qui precedit et non manet in doctrina Christi, Deum non habet; qui manet in doctrina, hic et Filium et Patrem habet: Si quis uenit ad uos et hanc doctrinam non affert, nolite recipere eum in domum, nec ei dixeritis Aue . Ergo proprium est eorum  qui edocti sunt euangelicam doctrinam eos qui adulterina et aliena predicant, a facie sanctorum et tabernaculi expellere atque proiicere.



CAPUT Xu. Moyses prohibet Aaron et filios capita nudare et uestes scindere ob mortem interfectorum

 Locutus est Moyses ad Aaron, et ad Eleazar atque ad Ithamar filios eius: Capita uestra nolite nudare, et uestimenta nolite scindere, ne forte moriamini, et super omnem cetum oriatur indignatio; fratres uestri et omnis domus filiorum Isrel plangant incendium quod Dominus suscitauit. uos autem non egredimini fores tabernaculi, alioquin peribitis: oleum quippe sancte unctionis est super uos. Qui fecerunt omnia iuxta preceptum Moysi.  Quid  est quod Aaron et reliquos filios eius mortem duorum illorum lugere prohibens dicit: Caput uestrum cydara non denudabitis. Ubi certe ostendit cydaras tegmina capitum fuisse, nisi quod illud faciebant lugentes, que consuetudini ornatus essent contraria. Sicut enim in nostra consuetudine, qua caput apertum magis habetur, operitur in luctu, sic quia illi operimento capitis ornabantur, nudandum erat lugentibus. Quod ideo prohibet ne lugerent eos in quorum pena sanctificatus est Dominus, id est, commendatus est timor eius. Nec ideo quia lugendi non erant, nam permittit alios lugere illos, sed quia illi lugere tunc non debebant, cum dies sanctificationis eorum agerentur. Nondum completis septem quibus eos precepit de tabernaculo non abscedere, quanquam  possit uideri, quia illo oleo fuerant sanctificati hoc dictum est, quod nunquam quemquam lugere deberent. Ita enim dicit: Fratres autem uestri omnis domus Isrel plorabunt incendium quo incensi sunt a Domino, et ab ostio tabernaculi testimonii non exibitis, ne moriamini: oleum enim unctionis quod est a Domino super uos est.  Non ignoramus quin cydara significent sacerdotium, scilicet quia omnis uiri caput Christus Deus, caput autem Christi Deus, necessarie cydaris significatio quodammodo est simul unigeniti humanitatis et diuinitatis. Hoc enim et per cydaris compositionem superius demonstrauimus. Ergo que oporteat custodire sacerdotes et doctores precepit, id est, ut nec diuinitatem  Christi nec humanitatem negent, nec contradicant, quia Deus ex Deo et uerbum est ex Patre, hoc est enim cydarim non auferre a capite, uidelicet non nudare intelligibili cydare sed nec dispensationem renuant aut blasphement. Qui enim Christi dispensationem blasphemat, sacerdotalem rumpit stolam, quia omnes quidem homines qui in Christum crediderunt, multo magis autem sacerdotes, sunt qui Christum induerunt, siquidem quicunque in Christo baptizati sumus, Christum induimus . Hec agentes sacerdotes nec morientur nec congregationi superindicunt iram. Prepositorum enim uitia offendiculum sunt subiectis. Et multo magis doctorum discipulis eorum ire Dei fiunt occasio, propter quod et omnem domum Isrel, omnem uidelicet Ecclesiam  plangere incendium quo incensi sunt a Deo uult, quia damnum Ecclesie unius membri et cuiuslibet casus est, quanto magis doctorum et sacerdotum perditio. His ita se habentibus illud queri oportet, quomodo cum per precedentem sanctionem septem solos dies non egredi de tabernaculo testimonii precepisset, his completis , rursus eis Moyses precepit de ostio tabernaculi non egredi; non ergo contraria sibi sancit, sed manifestum est quod alium hic eis egressum ostii tabernaculi testimonii precepit custodire, nam addidit, ut non moriamini; atqui hec non scripsit in superioribus; ergo additamento comminationis aliud quidpiam se sanxisse significauit. Quia enim ut igne aliene doctrine offerentes quidem sacerdotes perierunt,  aliis non exire ianuam scientie, uidelicet Christi traditionis eius per ea que dicta sunt precepit, id est non transgredi eam quam ipse mandauit predicationem, sed sequi Dominicum preceptum per omnia; sic enim unusquisque non morietur. Hoc sacerdotibus precepit quibus ut magistris et predicatoribus uerbi ministerium ex dono Spiritus creditum est, de quo nunc legislator ait: Oleum quippe sancte unctionis est super uos. Huius autem unctionis uirtutem Ioannes nobis Euangelista demonstrat dicens: Et uos unctionem quam accepistis ab eo maneat in uobis, et non necesse habetis ut aliquis doceat uos, sed sicut unctio eius docet uos de omnibus, et uerum est, et non est mendacium . Hec Moyses per Spiritum precepit, et Ecclesia custodit. Ergo  consequenter legislator subdidit: Qui fecerunt iuxta preceptum Moysi.



CAPUT XuI. Quod Aaron et filii eius non bibent uinum cum ingrediuntur tabernaculum.

 Dixit quoque Dominus ad Aaron: uinum et omne quod inebriare potest non bibetis, tu et filii tui, quando intratis in tabernaculum testimonii, ne moriamini: Quia preceptum est sempiternum in generationes uestras, et ut habeatis scientiam discernendi inter sanctum et profanum, et inter pollutum et mundum, doceatisque filios Isrel omnia legitima mea, que locutus est Dominus ad eos per manum Moysi.  Hanc usque nunc legem in Ecclesiis inuenis custodiri. Neque enim omni modo a uino  abstinere precepit, sed quando ad tabernaculum testimonii, aut ad altare ascendimus, id est, quando quodcunque ministerium doctrine celestis contingimus; ministerii enim altare figura est, tabernaculum autem testimonii significat celestium rerum contrectationes. Unde et Timotheo Paulus scribebat: uino modico utere propter stomachum tuum et frequentes tuas infirmitates. Qui autem modico utitur, hic tempore ministerii uidelicet et doctrine ab omni uinolentia et ebrietate se abstinet. Similiter autem et sacerdotes hi qui student legem custodiunt, propter quod non solum Aaron, sed et filiis eius, sublimiora uidelicet adeptis, mandatum hoc tradit. Similia autem his et Paulus ad Ephesios scripsit: Nolite inebriari uino, in quo est luxuria, sed magis impleamini  spiritu ; hebetem quippe ebrietas mentem reddit, et sobrietatem eius in deterius uertit, ut non intelligantur que aguntur. Que testificatur Isaias sic dicens: ue qui consurgitis mane ad ebrietatem sectandum, et potandum usque ad uesperam ut uino estuetis. Cythara et lyra: et tympanum, et tibia et uinum in conuiuiis uestris, et opus Domini non respicitis, nec opera manuum eius consideratis . Qui autem opera Domini non uident, quomodo diuidere inter sancta et profana, aut munda et immunda, uel quomodo exhortari et illuminare populum de Scripturis possunt? Unde hoc mandatum sublimius ostendere cupiens, ipsum hoc ait locutum fuisse Dominum. Sed intende, quemadmodum locutum esse Dominum Moysi, non per linguam, sed  per manum dicit. Aut omnino dignitatem legis ostendere uoluit, qui exposuit quidem eam Deus, scripsit autem Moyses, excepit uero eam, Deo que disposita sunt iubente.



CAPUT XuII. Preceptum Domini, quid edere debeat de sacrificio Aaron et filii eius, etc.

 Locutusque est Moyses ad Aaron et ad Eleazar atque Ithamar, filios eius qui residui erant. Tollite sacrificium quod remansit de oblatione Domini, et comedite illud absque fermento iuxta altare, quia sanctum sanctorum est. Comedetis autem in loco sancto quod datum est tibi et filiis tuis de oblationibus Domini, sicut preceptum est. Pectusculum quoque quod oblatum est et armum qui separatus est,  edetis in loco mundissimo, tu et filii tui, ac filie tue tecum. Tibi enim ac liberis tuis reposita sunt de hostiis salutaribus filiorum Isrel, eo quod armum et pectus et adipes qui cremantur in altari eleuati sint coram Domino, et pertinent ad te et ad filios tuos lege perpetua sicut precepit Dominus.  Quia pectusculum confidentiam offerentium et fidem significat, et brachium promisse ab eis conuersationis actionem et correctionem, satis a nobis in his que de sacrificio pacificorum seu salutari per partes discussa sunt, demonstratum est; sed quamobrem Aaron et filiis eius ea que dicta sunt deputauit, illic et eorum enim distractione legislator exposuit. Sacrificium enim quod remansit de oblatione siue ab  holocaustis Domini, hoc dixit, quod superest de simila. Aperte ergo Aquila edidit dicens: Donum quod reliquum est de frumento. Huius interpretatio est etiam hoc quod legislator subdidit. Ait enim: Et comedite absque fermento iuxta altare. Ubique doctrinam theologie hanc significat, sacrificium simile sine fermento esse quantum ad exteriorem doctrinam uolens; similiter etiam ostendens quod partitialis quedam apud nos est theologia: in celis quippe eius est plenitudo, propter quod hoc quod remansit, id est, hoc quod superest comedi precepit, ut ostendat summam apud eum esse atque seruari. Oportet autem eam comedi iuxta altare, id est, Christi corpus. Ex eo enim nobis theologia omnis ministratur, sed quod remansit de simila Aaron erit  et filiorum eius. Que uero de sacrificiis pacificorum siue salutaribus sunt, Aaron et filiorum eius; siue secundum Septuaginta, et domui eius, omnes uidelicet populi. Theologiam quippe studere non omnium est, sed sublimium et appropinquantium Domino, atque eorum qui sequuntur Christum. Consequi autem ea que ad pacifica seu salutem pertinent, totius plebis sunt. Inter hec hircum qui oblatus fuerat pro peccato cum quereret Moyses, exustum reperit, iratusque contra Eleazar et Ithamar filios. Aaron qui remanserant ait: Cur non comedistis hostiam pro peccato in loco sancto que sancta sanctorum est, et data uobis, ut portetis iniquitatem multitudinis, et oretis pro ea in conspectu Domini, presertim cum de sanguine illius non sit illatum intra sancta, et comedere  eam debueratis in sanctuario, sicut preceptum est mihi?  Quia omne peccatum per penitentiam deletur, et quia hi predictum peccatum alterius doctrine et blasphemie commiserunt, saluati non sunt, causam legislator huius que eis sine misericordia uenit mortis exponit. Hinc introducit Moysen pro peccato hircum, penitentie uidelicet oblationem, quia querens exquisiuit, sicut Septuaginta edunt: quod est, ualde quesiuit, iratusque ait his qui relicti erant filiis Aaron quod non comederint hoc quod pro peccato erat in loco sancto, id est, pro eo quod penitentiam in Ecclesiam commissi peccati peragi, ut sacerdotes non fecerint: ipsis enim comedere que pro peccato sunt et orare oratione que est pro penitentia congregationis, et acquirere preceptum  est. Quare? Quia Christus eos in proprium locum Ecclesiis constituit. Ipse autem sue oblationis sanguinem, que pro nostro sanguine oblata est in sanctum, intus uidelicet in celestem habitationem, conspectui Patris sui obtulit, et in loco sancto, quem dicimus Ecclesiam, comedi hoc sacrificium ad remissionem et propitiationem peccatorum precepit, propter quod ait Moyses: Quemadmodum preceptum est mihi, id est, quemadmodum precepi et mandaui: Christi enim gerere personam etiam Moysem diximus. Inquirit autem non ignorans; nam quomodo in precedentibus causam addidit: cum dixisset enim, hircum pro peccato querens exquisiuit Moyses, illico subdidit, et hic incensus erat, siue exustum  reperit, ostendens, ut quia alterius doctrine peccatum, blasphemia est in sanctum Spiritum. Propter quod Stephanus doctores Iudeorum ut preuaricantes legem et inobedientes, subdure ceruicis et duri cordis appellat. Ut autem male interpretantibus legem et prophetas dicebat: uos semper sancto Spiritui restitistis , necessario eis ab intelligibili igne uidelicet Spiritus pro penitentia oblatio ablata est; et propterea pro peccato hircus exustus dicitur, quia scientes et uoluntarie peccantes, etsi se dicunt penitere, non penitent pure. Blasphemio enim cor eorum obcecatum est: propter quod et Paulus dicebat: uoluntarie enim peccantibus nobis post susceptam cognitionem ueritatis, iam non pro peccato relinquitur hostia . Nam sicut uera penitentia  a clementissimo iudice ueniam promereri potest, ita simulatio penitentie non placat, sed irritat Deum, quia Spiritus sanctus discipline effugiet fictum: de quo predictus Apostolus ait: Existimas hoc, o homo, quia tu effugies iudicium Dei? An diuitias bonitatis eius et patientie, et longanimitatis contemnis, ignorans quoniam benignitas Dei ad penitentiam te adducet; secundum duritiam autem tuam et impenitens cor, thesaurizas tibi iram in die ire et reuelationis iusti iudicii Dei, qui reddet unicuique secundum opera eius . Hoc enim sancti Patres irremissibile peccatum et blasphemiam in Spiritum sanctum esse dixerunt, quando quis in erroribus et sceleribus usque ad finem uite perseuerauerit, nec uult dum tempus habet conuerti ad Domini misericordiam  deprecandam, de salute sua magis desperans quam de Redemptoris omnium potentia confidens, cuius finis perpetuus erit interitus. Respondit Aaron: Oblata est hodie uictima pro peccato in holocausto coram Domino; mihi autem accidit quod uides, quomodo potui comedere eam? aut quomodo placere Domino in ceremoniis mente lugubri? Quod cum audisset Moyses, recepit satisfactionem.  Hodie quod tempus oporteat intelligi, aperte nobis Paulus tradidit, cum dixisset enim Dauid: Hodie si uocem eius audieritis, nolite obdurare corda uestra sicut in exacerbatione . Et interpretans ipse quia de presenti quidem tempore usurpatiue, proprie uero de tempore quod post aduentum Domini est, oportebat intelligi quod dictum est, uide quid subdidit:  Quoniam ergo superest quosdam introire in eam, et hi quibus prioribus annunciatum est, non introierunt propter incredulitatem: iterum terminat diem quamdam hodie, in Dauid dicendo post tantum temporis sicut supra dictum est dicens: Hodie si uocem eius audieritis, nolite obdurare corda uestra. Si enim eis iehsu requiem prestitisset, nunquam de alio loqueretur post hanc diem; ergo his que predicata sunt ostenditur, quia aperte tempus post aduentum Saluatoris significat, in quo intelligibilis sabbati hominibus requies predicta est. Hoc ergo Aaron ex persona dicere Ecclesie, ut figuram gerens, non solum Christi sed Ecclesie uidetur, ut quia hodie obtulerunt que pro peccato suo sunt, et  holocausta sua, id est, quia post aduentum Saluatoris deputati sunt ministrare et offerre pro penitentia, et philosophicam uitam exponere, alia docentes deprehensi sunt et talia in eis Ecclesie acciderunt, ut sacerdotum et magistrorum lugeret et ex blasphemia accedentem mortem, recte comedere hodie pro peccato non potuit, nec orationem adepta est penitentia, quia Domino uidelicet Christo displicebat. Tractemus ergo ipsum locum. Immolatus erat hircus pro peccato, et oblatus in holocaustum. Quesiuit eum postea Moyses et combustus erat. Et iratus est Moyses ad filios Aaron Eleazar et Ithamar, qui superfuerant, dicens: Quare non manducastis quod pro peccato oblatum est in loco sancto? Quoniam quidem sancta sanctorum sunt, hoc uobis manducare  oportuit, ut auferatis peccatum synagoge, et intus manducandum esse, sicut mihi preceptum est. Ait: Cum ergo iratum eum uidisset Aaron, placide respondit ei: Si hodie obtulerint pro peccato suo holocausta sua contra Dominum, et acciderunt mihi talia, manducabo quod pro peccato hodie obtulerunt, nunquid placebit Domino? Et audiuit Moyses, et placuit illi. Quid ista significent consideremus. Nihil peccare solius est Dei, emendare sapientis est et corrigere erratum, et penitentiam gerere peccati: id tamen est difficile in hac uita hominum. Quid enim tam rarum quam ut inuenias uirum qui seipsum coarguat et factum condemnet suum? Rara itaque confessio de peccato, rara penitentia, rara in hominibus uerbi eius assertio. Repugnat enim  natura, repugnat uerecundia: natura, quia omnes sub peccato, et qui carnem gerit culpe obnoxius est, ergo repugnat natura carnis et illecebra seculi; innocentie integritatique repugnat etiam uerecundia, quia erubescit unusquisque propriam culpam fateri, dum presentia magis quam futura cogitat. Studebat autem Moyses peccati uacuam reperire animam, ut exuuias erroris deponeret, et nuda culpe sine ullo sui pudore discederet; sed non inuenit, quia cito impetus irrationabilis preuenit, et flamma quedam celerrimi motus animam depascitur, atque exurit eius innocentiam. Preponderant enim futuris presentia, et uiolenta moderatis, et plura paucioribus, et iucunda seriis, et asperis mollia, et tristibus leta, et illecebrosa rigidioribus, et prepropera  tardioribus. uelox enim est iniquitas que ad nocendum occasiones suggerit. Quia ueloces pedes eius ad effundendum sanguinem. Lenta autem uirtus omnis et diuturna cunctatrix anteiudicat, et adorienda incipit: ita mens boni speculatrix consiliorum suorum est, priusque examinat quid decorum atque honestum. Iniquitas uero opere cogitationi anteuertit. Pigra igitur et uerecunda est penitentia, quia premitur et reuocatur presentium pudore. Solis enim intendit futuris, quorum spes sera, tardior fructus, et ideo petitio ipsa tardior. Inter hec spei et uirtutis molimina, precurrit impudentia, et specie presentium penitentia excluditur, et tanquam exuritur affectus eius, et huiusmodi aboletur inuitus;  querit eam lex et non inuenit. Ambusta est enim feruore et fumo iniquitatis, et indignatio quedam legis mouetur. Dicit Moyses deuorandam fuisse penitentiam in Sanctis sanctorum. Sacerdotes quasi segniores increpat. Respondit Aaron prouidum debere esse iudicium sacerdotale, nec facile male sane conscientie committendum id muneris, ne fiat error deterior priore. uase enim fetido, uel oleum uel uinum facile corrumpitur ac deterioratur. Quomodo autem poterat, ubi ignis alienus erat, peccatum exuri, et hoc sub conspectu Domini, cui et occulta sunt cognita? Nunquid potest placere Domino si quis cum adhuc uersetur in iniquitatibus, et iniustitiam corde inclusam teneat, dicat se agere penitentiam? Simile est ac si quis eger sanum se simulet,  magis egrotabit, quia nichil ei prodesse potest simulatio sanitatis, cum uerbo adumbretur, non ullo fulciatur subsidio uirtutis. Ignis itaque alienus est libido, ignis alienus est omne iniuste incendium cupiditatis, ignis est omnis ardor auaritie. Hoc igni nemo mundatur, sed exuritur.

Nam ubi iste ignis alienus est, si quis in conspectu se offerat Domini, ignis eum celestis absumit, sicut Abiu et Nadab, quos exussit ignis celestis, pariter cum his que pro peccato sacris fuerant oblata altaribus: Qui ergo uult mundare peccatum suum, ignem a se remoueat alienum, illi soli igni se offerat, qui culpam non hominem exurit. Qui sit iste ignis, audi dicentem: Quia iehsu baptizat in Spiritu sancto et igne . Hic est ignis qui siccauit  emorouse per duodecim annos sanguinem profluentem; hic est qui peccatum Zachei abstulit dicentis: quod dimidium bonorum suorum daret pauperibus, et si cui quidquam abstulit, redderet quadruplum . Hic est ignis qui abstersit culpam latronis. Ignis enim consumens est, qui dixit ei, Hodie mecum eris in paradiso . Illos itaque sanauit in quibus simplicem et puram reperit confessionem, nichil malignum, nichil fraudulentum. Denique Iudas ad remedium peruenire non potuit cum diceret: Peccaui, quod tradiderim sanguinem iustum , quia alienum ignem uoluebat in pectore suo, qui eum inflammauit ad laqueum. Indignus enim remedio fuit, quia non intimo mentis conuersus ingemuit et sedulo gessit penitentiam. Tante enim  pietatis est Dominus iehsu, ut et ipsi donaret ueniam, si Christi exspectasset misericordiam. Hanc ergo culpam sacerdotes non auferunt, neque peccatum eius qui in dolo se offert et adhuc in studio delinquendi est. Non enim possunt epulari in eo, quod plenum fraudis et serpentis interius cicatricis est. Cibus enim sacerdotis est in peccatorum remissione. Unde ait Princeps sacerdotum: Meus cibus est ut faciam uoluntatem Patris mei, qui in celis est. Que est uoluntas Dei, nisi ea: Cum conuersus ingemueris, tunc saluus eris. In illo ergo subdolo cibus nullus est; denique nec ipse epulandi suauitatem capere potest, in quo non sincera et pura conscientia est. Amaritudo enim fraudis epulandi suauitatem  obducit, nec permittit mala conscientia ut reficiat et pascat obnoxium animum penitentia. Ideo ergo talis affectus, talis petitio, talis penitentia non est usui aut uoluptati sacerdotibus, meritoque hircus ille qui pro peccato oblatus est in holocaustum,  quia non fuit sincera hostia, exustus est, quia in eius sacrificio ignis alienus repertus est. Non est itaque complacitum et acceptum sacrificium Deo, non est acceptum, nisi quod fuerit in diuitiis sinceritatis et ueritatis probatum.



LIBER TERTIUS.



CAPUT PRIMUM. De animalibus que comedi debent, et que munda seu immunda sint.

 Locutus est Dominus ad Moysen et Aaron  dicens: Dicite filiis Isrel: Hec sunt animalia que comedere debetis de cunctis animantibus terre: Omne quod habet diuisam ungulam et ruminat in pecoribus comedetis: quidquid autem ruminat quidem, et habet ungulam sed non diuidit eam, sicut camelus et cetera, non comedetis illud et inter immunda reputabitis. Cyrogrillus qui ruminat, ungulamque non diuidit, immundus est. Lepus quoque, nam et ipse ruminat, sed ungulam non diuidit. Et sus, qui cum ungulam diuidat, non ruminat. Horum carnibus non uescemini, non cadauera contingetis, quia immunda sunt uobis.  Hec de quibus nunc sermo est et ipsa diuina eloquia maximam uidentur habere contrarietatem. Qui enim ad Ne dixit: Omne quod mouetur et uiuit, erit uobis in cibum, et  quasi olera uirentia tradidi uobis omnia, quomodo nunc quedam comedi de his que prius concessa sunt prohibuit? quomodo etiam quando faciebat bestias terre secundum genus suum, et pecora, et reptilia, dictum est: Et uidit Deus quod essent bona ; et rursus, uiditque Deus cuncta que fecit et ecce bona ualde. Nullatenus autem bonum maxime et ualde hoc quod immundum est esse potest, nunc autem tanquam oblitus quam de eis protulerat sententiam, quedam quidem animalium munda, quedam dixit immunda. Ergo quedam erunt bona, quedam non bona. Sed non est ita, nam et si ad modicum castigare Iudeorum gastrimargiam uolebat, tamen uera legis consideratio manifesta est et spiritalis preceptorum expositio, qualesque oportet  esse legi studium dantes docendi intentionem legislator habet. Si enim non in solo pane uiuit homo, sed in omni uerbo quod procedit de ore Dei , sicut panis nutrimentum corporis, sic et lex Dei nutrimentum est anime, ut pote rationalis rationali uirtus et substantia. Et sicut in superioribus ex his que immolantur, figurat eos qui offerunt, per ouem significans simplicem, per uitulum mandatorum operatorem, per hedum uero penitentem; sic etiam nunc significat per animalia eos qui eis uescuntur; ait enim sic:

Locutus est Dominus ad Moysen et Aaron dicens: Dicite filiis Isrel: Hec sunt animalia que comedere debetis de cunctis animantibus terre. Communis est lex: mandatum hoc ad omnes pertinet, totiusque  populi est iustificatio; loqui enim filiis Isrel, omni uidelicet populo, precepit. Quid autem precepit loqui? Hec sunt animalia que comedere debetis de cunctis animantibus terre. Nequaquam autem de  animantibus terre diceret, nisi intentionem haberet ab animalibus celestibus distinguendi. Ibi enim leonis esse uultum, et uituli, et aquile, sicut et hominis, dum Ezechiel  animalia cherubin tradit, edocuit; ergo in celestibus animalibus custodia aut alia circumspectione non egemus ut cognoscamus que sint munda, omnia enim similiter munda et sancta sunt, sicut sancto Deo, et ea que in circuitu eius sunt significat astantia. Terre uero animalia non omnia sunt munda, non propter naturam, sed propter nostrum excessum, et quia per iniquitatem naturam deprauauimus. Sed quemadmodum munditiam eorum cognoscamus uel immunditiam, ex his que sequuntur intuendum est: Omne quod habet diuisam ungulam et ruminat in pecoribus, comedetis.  Animalium maxima uirtus in unguibus esse creditur, que etiam cognationem habent cum dentibus, unguium siquidem est ea discerpere que apta esui per dentes fiunt.  Primum enim sciendum est, quidquid a Deo institutum est mundum esse, et in ipsa institutionis auctoritate purgatum. Quid ergo est? in animalibus igitur mores pinguntur humani, et actus, et uoluntates, ex quibus ipsi fiunt mundi uel immundi. Hec itaque munda esse dicit: Omne, inquit, quod habet diuisam ungulam et ruminat in pecoribus, comedetis. Quod cum diceret, non pecora sed mores hominum discernebat. Denique hi homines mundi sunt qui ruminant, qui in ore semper portant quasi cibum precepta diuina, hi et ungulam findunt, quia duo Testamenta,  Legis et Euangeliorum, credentes, se firmo gressu innocentie iustitieque statuunt. Item Iudei ruminant quidem uerba Legis, sed ungulam non findunt, hoc est, quod nec duo Testamenta recipiunt, nec in Patrem et Filium fidei sue gressum statuunt, propterea immundi habentur. Heretici quoque, licet ungulam findant, in Patrem et Filium credentes, et duo Testamenta recipientes, sed quia doctrinam ueritatis in ore non ruminant, nichilominus et ipsi immundi sunt. Quidquid, ait, ruminat et habet ungulam, sed non diuidit eam, sicut camelus, etc., non comedetis illud, sed inter immunda reputabitis. Camelus est Iudeus tumens per superbiam, quales Scribe sunt et Pharisei, ad quos dicebat Dominus: Liquantes culicem, camelum autem glutientes . Ergo Scribe et Pharisei ruminantes comedunt, quia in legis littere gloriantur meditatione, et in cultu sabbati, purificationisque et sacrificiorum, aliorumque similium; ungulam autem non diuidunt, ea que ab eis comeduntur, neque discernunt ab spiritu litteram, et propterea eorum scientia immunda est. Tales sunt et qui leporem comedunt, et qui chirogrillum; ruminant enim et ipsa, sed ungulam non diuidunt. In populari autem multitudine Iudeorum utrumque accipitur, debilia quippe esse animalia hec dicuntur, testante Dauid et Salomone utrorumque animalium debilitates. Salomon quidem cum ait: Lepusculus plebs inualida posuit in petra cubile sibi ; Dauid uero: Petra refugium erinaciis siue chirogrillis ; quorum  unum est uelox et timidum cum infirmitate, id est, lepus; aliud autem debile quidem, sed rapax et bestiale atque mortiferum dicunt, id est, chirogrillus: quod omni quidem plebeio, maxime autem Iudeorum inest populo. De quibus dixit Dauid: ueloces pedes eorum ad effundendum sanguinem . Quantum autem timidi et infirmi filii Iudeorum sint, uox diuina ostendit cum dicit: ue cordibus trepidis et manibus remissis. Quanta autem iniustitia et feritas apud eos erat, audi Isaiam dicentem: Quomodo facta est meretrix ciuitas fidelis, plena iudicii? Iustitia habitauit in ea, nunc autem homicide . Post hos suem dicit esse immundum, quia diuidit ungulam et non ruminat. Qui ergo sint qui emulentur ac propterea illum comedere dicuntur.  Petrum expositorem et magistrum suscipe: eum quippe qui habet scientiam diuinorum, sed non illa bene utitur, actionibusque incongruis eam polluit, uiteque immunde semetipsum tradidit, suem etiam ipse appellauit dicens: Melius fuisset eis non cognoscere uiam iustitie, quam, cognita ea, retro reuerti a tradito sibi sancto mandato: contigit enim illis res ueri prouerbii: Canis reuersus ad suum uomitum, et sus lota in uolutabro ceni . Sed quod his que dicta sunt addidit: Horum carnibus non uescemini, nec cadauera contingetis, quia immunda sunt uobis; hoc est, nec cameli, nec leporis, nec chirogrilli, nec suis, que inter immunda iudicauit.

Nam camelus Scribarum et Phariseorum, ut  diximus, personam gestat, qui per superbiam stultitie uitio notabiles sunt, que contraria est sapientie: stultorum quippe est proprium superbire. Lepus, ut timidus, fortitudini contrarius est; chirogrillus, ut rapax, iustitie: sus, ut uita sordida uiuens et immunda, castitati contraria est.  Horum nec carnes comedamus, id est, nec quam uidentur habere uirtutem sequamur; in hypocrisi enim illam et non in ueritate sectantur, multo magis autem morticina eorum tangenda non sunt, nec malis eorum communicandum est actionibus. Ipsa enim huiusmodi procul dubio morticina sunt uiri. Hec sunt que gignuntur in aquis, et uesci licitum est: omne quod habet pinnulas et squamas,  tam in mari quam in fluminibus, et stagnis, comedetis; quidquid autem pinnulas et squamas non habet eorum que in aquis mouentur et uiuunt, abominabile uobis et exsecrandum erit, carnes eorum non comedetis, et morticina uitabitis, cuncta que non habent pinnulas et squamas in aquis, polluta erunt. Ex eo quod non aperte diuina Scriptura genera piscium exposuit a quibus abstineri uult, superfluum est hec in presenti querere, nusquam enim piscium in ea inueniemus uocabula. Semetipsam ergo in hoc etiam imitatur loco . uerumtamen illud nunc notari oportet quia quemadmodum in spontaneis sacrificiis, que et dona legislator appellauit, aliquando quidem operatores legis, aliquando autem simplices, aliquando uero contemplatores,  per oblationum significauit modos, aliquando eos qui saluantur ex gentibus, quibus et sacrificia de simila ut simplicibus deputauit; quod ostendit ex eo quod dicit: Si anima obtulerit donum Domino, non addens, Si anima de populo terre, quemadmodum in aliorum sacrificiorum enuntiationibus solet: sicut ergo in illis, sic et hic per ciborum abstinentiam quales debent esse qui legem meditantur ostendere cupiens, per ruminare siquidem et ungulam diuidere Iudeum significauit, qui debet legis implere mandata, et ab spiritu litteram diuidere et legem spiritaliter intelligere. Per hec autem que nunc dicta sunt ostendit de gentibus se loqui, unde et existimo non expressis nominibus piscium memoriam factam, quia nec nomina suorum scribi super terram cupit  Ecclesia. Unde et de illa Dauid ait: Scribantur hec in generatione altera , uidelicet futura in celis, ibi enim filiorum eius scripta sunt nomina. Hec sunt que gignuntur in aquis, et uesci licitum est. Intelliguntur per hec hi qui ex gentibus saluati sunt, ut pote regenerationem habentes in aqua baptismatis. De quibus et Isaias dicebat: Ecce gentes quasi stelle situle , siue, ut Septuaginta, sicut aque multe, gentes multe. Unde et eis conueniunt que sequuntur: Omne quod habet pinnulas et squamas, tam in mari quam in fluminibus et stagnis, comedetis. Eadem etiam his qui ex gentibus sunt de meditatione legis aliis precepit uerbis: uult enim eos habere in meditatione legis pinnulas, uitamque sublimem atque celestem, sed expositionem legis huic similem,  propter quod non pinnulam habere, sed pinnulas eos uult. Quia autem ignorantia diuine Scripture gentes obtinuerat, non enim susceperant legem neque prophetas, nec alia in eis erat scientia diuina subtilior, ne ergo hoc morbo permanenti et perpetuo laborarent, squamas eos habere uult, que facile auferrentur. Quia autem squame temporalem et qua facile careatur ignorantiam significant, demonstrant ea que de Paulo scripta sunt in apostolorum Actibus ; cum enim zelo Iudaico Ecclesiam persequeretur, ignoraretque eum quem persequebatur, facile caruit zelo propter ignorantiam; postquam cognouit quem persequeretur, uocatus a Christo, et postquam ei ab Anania euangelizatum est, squame  ceciderunt ab oculis eius, et mox uidit. Ergo in modum squamarum superiacebant instantes ei temporales ignorantie. Unde nimis consequenter legislator subdidit: Quidquid autem pinnulas aut squamas non habet eorum que in aquis mouentur et uiuunt, abominabile uobis et exsecrandum erit. Sicut enim quedam piscium genera testam pro pelle habentia, quorum squama auferri non potest, tales sunt qui nec squamas ignorantie uerbo Dei deponere, nec cultrum spiritus suscipere patiuntur; hi etsi in mari inueniantur baptismatis, etsi in fluminibus penitentie, abominabiles sunt in omnibus que mouentur et uiuunt in aquis. Et cum uitam sortiti sint in baptismate, uocationem tamen regenerationemque corruperunt, dum pinnulas et squamas non habent, sublimem  uidelicet uitam cognitionemque diuinorum, que celestis est, sed cor cecum in ignorantia detinent, et propterea in his qui squamas habent non annumerantur. Intende autem quanta subtilitate sermonum, ut uidelicet maxima per eos mysteria et admirabilia significans, legislator utatur. Pinnulis enim squamas coniunxit; quia quemadmodum piscibus quibus sunt squame, his sunt omnimodo et pinnule, sic quibus ignorantia temporalis est, et que propterea cito careri possit, his et cognitio sublimis et uita celestis addicitur. Horum ergo qui non sunt tales, nec carnes comedere, sed nec morticina tangere, nec aliquam communionem omnino cum eis habere oportet. Quod testatur Paulus dicens: Si is qui frater nominatur, est fornicator aut auarus, aut idolis seruiens,  aut maledicus, aut ebriosus, aut rapax, cum huiusmodi nec cibum sumere . Adulter aut auarus, aut ebriosus, aut detractor, non habet pinnulas, uitam uidelicet habens sordidam et immundam; idolorum autem cultor in his qui squamas habent non computatur, duram quippe et in morem teste, atque insanabilem habere uidetur diuinorum ignorantiam; alias nequaquam postquam Deo coniunctus est ultra seruisset idolis.  Preterea notandum est quod pisces qui pinnulas et squamas habent, dare saltus etiam super aquas solent. Quid ergo pinnatis piscibus nisi electe anime figurantur, quia profecto sole in celestis Ecclesie corpus transeunt; que modo uirtutum pinnulis fulte, saltus dare per celeste desiderium sciunt, ut supernam  contemplationem appetant, quamuis in seipsis iterum ex mortali carne relabantur. Soli ergo in electorum corpore quasi cibus electus transeunt, qui in eo quod in imis deseruiunt, aliquando superna conscendere mentis saltibus sciunt, ne semper in profundis curarum lateant, et nulla eos amoris summi quasi liberi eris aura contingat. Qui ergo rebus temporalibus occupantur, tunc bene exteriora disponunt, cum sollicite ad interiora refugiunt, cum nequaquam foras perturbationum strepitus diligunt, sed apud semetipsos intus in tranquillitatis sinu requiescunt.

Hec sunt que de auibus comedere non debetis, et uitanda sunt uobis: Aquilam, et gryphem, et halietum,  et miluum ac uulturem iuxta genus suum, et omne coruini generis in similitudinem suam: struthionem et noctuam, et larum et accipitrem iuxta genus suum: bubonem, et mergulum, et ibin, cygnum et onocrotalum et porphyrionem, herodionem et charadrium iuxta genus suum, upupam quoque et uespertilionem.  Nec eorum qui ad contemplationem uacant uitam, in hoc legislator indiscussam reliquit; sed quemadmodum in oblatione sacrificiorum proprium eis legis capitulum deputauit, ita et in inquisitione ciborum fines eis proprios dedit, quos producens et terribiliores faciens, non sicut de pecoribus et de piscibus, etiam de his sancit. Ibi enim ait: Hec sunt animalia que comedere debetis, de cunctis animantibus terre; et rursus: Hec sunt  que gignuntur in aquis, et uesci licitum est; hic autem: Hec sunt, inquit, que de auibus comedere non debetis, et uitanda sunt uobis. uere abominatione dignum est et ualde inter illicita atque nimis euitanda connumerandum, contemplationi uacantem quempiam, sponte tales habere maculas quales per denumeratas aues legislator significat; ait enim aquilam, et gryphem, et halie etum, et miluum ac uulturem iuxta genus suum. Rapaces et cibum alienum male sectantes, questibusque iniustis gaudentes, per predicta significat; quia enim quidam inueniuntur in ecclesiis inter eos qui putantur contemplationi operam dare, qui non quemadmodum debent ad hoc uacant, sed frustra inflantur, audi Paulum dicentem: Si quis alta docet et non acquiescit sanis sermonibus Domini  nostri Iesu Christi, et ei que secundum pietatem est doctrine, superbus est, nichil sciens, sed languens circa questiones et pugnas uerborum, ex quibus exoriuntur inuidie, contentiones, blasphemie, suspiciones male, conflictationes hominum mente corruptorum, et qui a ueritate priuati sunt, existimantium questum esse pietatem . Hos ergo significant ea, que nunc denumerata sunt, animalia uictum ex rapina conquirentia: quedam autem ex his alias aues inuadunt, et ex uenationibus earum nutriuntur; alia uero in domos ingredientia diripiunt que repererint, ne quidem gerentium se obsoniis parcentia; quibus sunt similes quidam qui penetrant domos, et captiuas ducunt mulierculas onerates peccatis ;  quas Paulus arguit. uultur rixis et bellis gaudet, propter cadauera preliorum, in tantum ut etiam sequatur exercitum. Non ergo oportet aliorum casibus pasci atque nutriri eum qui contemplationi dat operam. Coruini ergo generis animalia sunt affectionis expertia, quod manifestum est ex eo quod emissus a Ne ex prima cum coruus auolatione transgressus est, cui similis Iudas circa suum magistrum fuit et Dominum. Struthio auis quidem est, sed uolare non potest, totamque uitam suam circa terram occupat, quales sunt quidam Deo militantes et seculi negotiis se implicantes. Noctuam uero, pro qua Septuaginta glaucum dixerunt, hanc asserunt in nocte acuti esse uisus, sole autem apparente minus utilitate oculorum frui; tales sunt qui Legis gloriantur contemplatione  et scientia, lucem euangelice conuersationis capere non ualentes. Larus animal est in utroque uiuens, id est aqua et terra; qui sicut auis quidem uolat, ut aquatile autem natat: cui non male comparantur hi qui simul circumcisionem uenerantur et baptisma, ad quos Paulus dicit: Si circumcidimini, Christus uobis nichil prodest . Accipiter inter rapaces aues est; habet autem quiddam aliud, propter quod a legislatore positus est; mansuescit quippe et cooperatur ad rapacitatem; quem imitantur hi qui mansueti quidem uidentur esse et sensu tranquilli, sunt autem cum potentibus et auaris atque rapacibus. Nycticorax animal est quod in nocte tantummodo rapit atque operatur, sicut sunt gentes intelligibiles noctis operibus, que sunt: fornicatio, immunditia,  impudicitia, idolorum cultus, et his similia . Ibis et porphyrion, et quem Septuaginta nominant pelicanus, et cygnus, et herodius, et charadrius, longi esse colli, trahereque cibum ex altitudine terre atque aquarum dicuntur: que animalia imitari, nec de inferioribus euellere cibum, sed de celestibus. Ille siquidem contemplationi uacat, qui ad superiora mente contendit, et non solum intelligibilem, sed et sensibilem cibum a Deo exspectat: unde ait Dominus: Nolite solliciti esse anime uestre quid manducetis, neque corpori quid induamini. Scit enim Pater uester celestis quia omnibus his necesse habetis . Upupa lugubre animal amansque luctuum est: seculi autem tristitia mortem operatur, propter quod oportet eum qui diligit Deum semper  gaudere, sine intermissione orare, in omnibus gratias agere, quia gaudium fructus est spiritus. uespertiliones circa terram uolant, ita ut pennis pro pedibus utantur quando ambulant, quod indignum est in eis qui contemplationi dant operam; quorum enim est uolatus circa terram, horum etiam contemplatio procul dubio in terrenis occupatur. Non ergo incredulus sis nec dubites, quod etiam hec que nunc dinumerata sunt animalia ad ostensionem figuramque eorum a quibus abstinere debent contemplationi uacantes posuit legislator. Sed, inquies, Quomodo horum animalium non cibus sed imitatio prohibetur; cur pelicano et nycticoraci Dauid propheta semetipsum comparauerit, dicens: Similis factus sum pelicano in solitudine, factus sum sicut nycticorax in  domicilio ; per aquilam autem Moyses ipsum significet Deum dicentem ad Isrel, Quomodo portauerim uos super alas aquilarum ? nam et prophete leonem Christum appellant; leonem autem e diuerso Petrus esse diabolum dicit: nec tamen secundum hoc leo Christus secundum quod diabolus dicitur, absit a nobis, absit ista impietas; sed quia simul regium, nec non rapax atque immite est animal, cumque dignitatem laudabilem, uituperabilem tamen operationem gerat, quod quidem laudabile habet, hoc in Christi regno accipitur, quod autem uituperabile in diabolo, id est, rapacitas, immansuetudo. Quod et in aquila considerantes, sine aliqua dubietate reperimus: propter altitudinem  enim uolatus eius, figuram eius in Deum Moyses sumpsit; quia uero rapax, a cibo eius abstinendum dixit. Propheta autem Dauid, lugens hominem in peccato constitutum, nycticoraci hunc sicut in nocte uiuentem comparauit; per pelicanum autem, ut pote per animal amans solitudinem, figurauit eum qui forsan amicis desolatus est aut cognatis, aliorumque similium societate destitutus.  Sed ut hec cuncta breuiter replicentur de exemplo animalium, uitam damnat informem et criminibus tortuosam.

 Cum autem in cibum suem prohibet, reprehendit utique cenosam, et luteam, et gaudentem uitiorum sordibus uitam; ut cum leporem accusat, deformatos utique in feminis uiros damnat.  Quis autem mustellam cibum faciat? sed furtum reprehendit; quis lacertam? sed odit uite incertam uarietatem; quis postremo stellionem uesci possit? ut hec lex magnopere prohiberet, sed maculas mentium exsecratur; quis accipitrem, aut miluum, aut aquilam? sed odit raptores, uiolento scelere uiuentes; quis uulturem? sed exsecratur predam de aliena morte querentes. Sic et cum coruum prohibet, uoluntates nigras; passerem quoque dum interdicit, intemperantiam coarguit; quando noctuam, odit lucifugas uarietates; quando casandrium [charandrium], genus aulam nimis diligens, lingue intemperantiam; quando cygnum prohibet, ceruicis alte superbiam denotat; quando uespertilionem, querentes tenebras noctis, similiter et errores.

 Omne de uolucribus quod graditur super quatuor pedes, abominabile erit uobis. Quidquid autem ambulat quidem super quatuor pedes, sed habet longiora retro crura, per que salit super terram, comedere debetis: ut est bruchus in genere suo, attacus atque ophiomachus, ac locusta, singula iuxta genus suum. Ab omni mundos ecce peccato atque actione sordida eos qui contemplatiuam uitam pollicentur oportet; propterea quicunque quidem uolatilibus similes sunt supernorum, uidelicet assequi contemplationem promittentes que ducit ad celos; sed reptilibus comparantur, quia pascuntur terram, et concupiscentiis operam dant, etiamsi in quatuor ambulant pedes, id est, etsi euangelicam simulant predicationem, que dicit: Non ueni uocare iustos, sed peccatores in  penitentiam ; et: Non habent necesse sani medicum, sed qui male habent ; a quo latro saluatus est, et adultera iustificata. Et qui plus debebant, plus diligere ignoscentem dicuntur: sed tamen quia non secundum ueritatem socialem amplectuntur uitam, abutuntur autem compassione predicationis pro suis uoluptatibus, immundi sunt atque abominabiles, ut pote qui in tali conuersatione et in tanta scientia turpem quamdam ingrediuntur et immundam uitam. Quibus autem sunt crura excelsiora pedum, ut per ea exsilient a terra, inter munda propterea ponuntur, quia cum sint in carne, non secundum carnem militant, sed a sordidis exsiliunt actionibus, et secularibus hominibus, ut doceant  eos atque instruant, permiscentur; ita ut et cum adulteris aliquando et cum publicanis habitent, et tamen immundis eorum non commisceantur actionibus: resiliunt enim ab eis et auolant, et cum societatem peccati ipsorum refugiant, peccatoribus tamen, ut eos a peccatorum sordibus liberent atque reuocent, plerumque cohabitant; sicut Dominus: Qui peccatum non fecit, nec in ore eius dolus fuit , cum peccatoribus comedebat et bibebat, doctrina eos institutioneque iustificans, et ad sui prouocans emulationem, nichil eorum ipse imitans, nec ab eis inquinatus; propter quod dixerunt Cantica canticorum: Ecce iste uenit saliens in montibus, transiliens super colles .

Oportet ergo nos habere crura sublimiora pedibus,  non qualia Iudeorum pedes habent, qui in utrisque uestigiis suis, in lege uidelicet et prophetis, claudicant, sed qualia habent ea que dicuntur cherubin. De quibus dictum est: Et crura eorum crura recta, et pinnati pedes eorum . Recte et indeclinabiliter in euangelicis pedibus, de quibus dictum est: Calceati pedes in preparatione Euangelii pacis ; hic quamuis super terram ambulet, quamuis cum peccatoribus, dispensationis cuiusdam gratia iuuaminisque, conuersetur, illud implens apostolicum: Si quis uos uocat infidelium ad cenam, et uultis ire, omne quod uobis appositum fuerit comedite, nichil interrogantes propter conscientiam , tamen uolatile permanet et mundus est, sciens a terra emicare atque exsilire, et non adherere  secularibus actionibus. Bene autem talium animalium etiam uocabula protulit legislator, bruchum et locustum, attacum atque ophiomacum nominans. Cuius autem operationis sint siue uirtutis, Nahum propheta satis explanat, ait enim: Bruchus expansus est et auolauit; custodes tui quasi locuste locustarum, que considunt in sepibus in die frigoris : uel sicut Septuaginta: Emicauit sicut attelaus commixtus tibi, sicut locusta que transcendit maceriam in die frigoris. Ex quibus cernis quia et si peccatoribus commisceamur, et si in die gelu siue pruine, id est, abundantie peccati: Cum enim, inquit, abundauerit peccatum, refrigescet caritas multorum, transiliamus maceriam, spinosam uidelicet peccatorum coaceruationem, non similes effecti  eis, sed subiicientes eos nobis, ut fiant doctrine obedientes, aperte saluamus et saluabimur. Unde ait Paulus: Factus sum Iudeis sicut Iudeus; his qui sub lege sunt, quasi sub lege essem, cum ipse sub lege non essem; his qui sine lege sunt, quasi sine lege essem, cum ipse sine lege Dei non essem, sed sub legem esse Christi: omnibus omnia factus sum, ut omnes lucrifacerem . Sed tamen in morem bruchi impetum facere et euolare necesse habemus, ut sicut locusta siue attacus esse qui pro huiusmodi attacum dicunt, exsilire possimus et emicare: sic enim apte conueniet, quod in eodem propheta sequitur: Sol ortus et eleuatus est, et non est inuentus locus eius: quoniam orto iustitie sole qui illuminat abscondita,  emicant atque exsiliunt hi qui cum peccatoribus conuersantur ad solatium iustitie, et non iam locus illorum ille esse cognoscitur, cuius habitum pridem demonstrabant, cum quodammodo uenerarentur quos et erat necesse saluari. Ophiomaci autem ab appellatione manifestatur et uirtus, quem imitari bonum est, et intelligibilibus repugnare serpentibus: reminiscentes quod non sit nobis colluctatio aduersus carnem et sanguinem, sed aduersus principes et potestates, aduersus mundi rectores tenebrarum harum, contra spiritalia nequitie in celestibus : hi sunt quippe intelligibiles serpentes et uenenati dracones.

Quidquid ex uolucribus quatuor tantum habet pedes exsecrabile erit uobis, et quicunque morticina eorum  tetigerit polluitur, et immundus erit usque ad uesperum; et si necesse fuerit, ut portet quidpiam horum mortuum, lauabit uestimenta sua, et immundus erit usque ad solis occasum. Omne animal quod habet quidem ungulam, sed non diuidit eam, nec ruminat, immundum erit, et quidquid tetigerit, illud contaminabitur.  Quod reptilia uolatilium que in quatuor ambulant pedes, eos qui abutuntur euangelicam uitam, et uitam sectantur sordidam et immundam significent. Diuidere autem ungulam, sicut hic Septuaginta dicunt, sed non ruminare, id est legem quemadmodum oportet meditari, et litteram diuidere ab spiritu, sed non ea que in ea scripta sunt operari, neque ita conuersari in precedentibus ostendimus; unde necessarie eorum morticina, id  est, actiones in quibus peccati morte intereunt, fugere precepit, et nullo modo participari talibus, nec contingere ea; non solum autem tangentes, sed et portantes aut accipientes quidpiam ex eis polluimur. Portat autem peccata, qui dicit malum bonum, et amarum dulce, et tenebras lucem: quod Isaie prophete reprehenditur uoce, quia per hoc exercens alium ad iniquitatem, et inuitans ad malum, a quo prohibere debuerat, super semetipsum quodammodo suscipit iugum . Non autem oportet quempiam peccatum alterius in semetipsum transferre. Ob hoc enim et Dauid ait: Et ab alienis parce seruo tuo . Si enim alienorum participes efficiamur peccatorum, immundi usque ad uesperam permanemus, id est, usque dum agamus  penitentiam, hanc enim uesperam Dauid ait: Ad uesperam demorabitur fletus, et ad matutinum letitia. Propterea lauari quoque uestimenta legislator precepit, aperte demonstrans quod immundi simus usque dum actiones nostras lacrymis diluamus.



CAPUT II. De immunditiis morticine animalis.

 Quod ambulat super manus ex cunctis animantibus que incedunt quadrupedia, immundum erit; qui tetigerit morticina eorum pollutus usque ad uesperam; et qui portauerit huiuscemodi cadauera, lauabit uestimenta sua, et immundus erit usque ad uesperum: quia omnia hec immunda sunt uobis.  Nullum lex peccatum preterit tacite, sed quecunque actiones per euangelicum Testamentum prohibite sunt, texit has prius enigmatibus ut utriusque sanctionis consonantiam discens, confitearis Deum qui in eis locutus est, timensque recedas ab omnibus que prohibuerunt. In quatuor ergo incedit qui ad euangelicam conuersationem migrat; ambulat autem in manibus, qui questus eam causa lucrique turpis adipiscitur, manus cito imponens, ut ex ea quidpiam capiat commodi, hic omnibus recte connumeratur atque comparatur bestiis. Siue enim adulterum dicas, siue auarum, siue homicidam, siue detractorem, siue blasphemum, in his omnibus est, ut pote omnium peccatis communicans per iniustam manus impositionem. Huius morticina sunt  hi quibus manus imposuit. In ipsis enim patitur peccati mortem. Qui ergo tangit ea et qui leuauerit ex eis, recte polluitur; qui quidem tangit ea, id est, qui conuersatur dicit, quia nullatenus competentem dignitatem arripuerunt, quam cauponantes, olim omnimodo per hanc iustificati sunt, sed post hec in antiquis iniquitatibus permanent. Sed et qui portauerit ex eis, ueluti portans falsum testimonium, perhibendo, et dicendo dignum qui indignus est, immundus erit usque ad uesperam, quam superius diximus penitentiam: lauans autem uestimenta mundabitur.

Hoc quoque inter polluta reputabitur de his que mouentur in terra: Mustela et mus, et crocodilus, singula iuxta genus suum; migale et cameleon, et stellio  ac lacerta, et talpa, omnia hec immunda sunt; qui tetigerit morticina eorum, immundus erit usque ad uesperam.  Nec nunc Dei creaturam legislator accusans immunda haberi hec precepit animalia; nam quomodo ea alio diuine Scripture loco reperies esse laudata. Salomon quippe in Prouerbiis dicit: Quatuor sunt minima terre et hec sunt sapientiora sapientibus . Inter que leporem, siue, secundum Septuaginta, erinacium, et stellionem computauit: quorum unum superius cum camelo et lepore ut immundum lex accusauit; stellionis autem nunc mentionem fecit. Non ergo natura eorum immunda est, sed nec omnis actio; nam quomodo poterant ista laudari? Sed quedam circa ipsa sunt actiones apte irrationabilibus animalibus,  et que nullum iudicium exigunt, que nec nobis apte sunt, nec proprie nostre sunt, atque propterea quando a nobis continguntur, immundos nos faciunt. Per terram uero repere non est hominum, quibus concessum est ut recti incedant celumque respiciant: quia super terram repere est sordida opera terrenaque gerere, que per differentiam animalium, que nunc denumerata sunt legislator significauit. Mustela enim animal est dolosum et ualde furti uacans. Mus propter uentris ingluuiem multa quotidie pericula sustinet. Crocodilus duri corii et malitiosus est, lutoque pascitur. Migale animal est compositum, non natura sed uite conditione ad deridendum aptum, id est, ut dolos faciat, ea rapiat, uentremque  repleat: propter quod compositum nomen accepit ex utroque animali, ex quo hec habet uitia. Cameleon in malo miserescit, et pre infirmitate mansuetum esse se fingit, cum sit immansuetum animal. Stellio, id est, ascalobotis, nimis quidem paruulus uel miserrimus, uenenosus tamen est. Lacerta in sepulcris habitat. Talpa cecum est animal, quod de terra generatur; dicunt enim eam de terra simul et pluuia creari corrupto luto, cum prius pluuiam suscipit. Hec ergo immunda sunt, de omnibus que repunt super terram; non quia alia non sunt immunda, sed quia hec maxime sunt, propter quod pollutionem maiorem habent, siue malitiam. Omnis qui tetigerit morticina eorum, immundus erit usque ad uesperam. Bene ergo probat intentionem legislatoris  ipsa littera. Si enim immunda natura essent, ea que nunc dicta sunt animalia, oportebat immundum esse, et qui ea uiuentia tangeret. Nunc autem qui tetigerit morticina eorum, ipse solus immundus est. Morticina eorum sunt predicte actiones, id est, dolus, furtum, duplicitas siue ironia, et circa alia occupatio, nec non circa terrena festinatio, ex qua mentis cecantur oculi. Quia ergo in his anime contingit mors, morticina recte nominantur; et qui ea tangit, id est, qui in eis polluitur, sicut et Paulus ait: Bonum est homini mulierem non tangere , procul dubio immundus est. Nihil enim sic hominem polluit, ut peccatum, usque dum uespera ueniente, de qua Dauid dicebat: Ad uesperum demorabitur fletus . Ait autem  de penitentia, intelligibili purificatione ut diluamus.

Et super quod ceciderit quidquam de morticinis eorum polluetur, tam uas ligneum et uestimentum, quam pellis et cilicia, et in quocunque fit opus, tingentur agua, et polluta erunt usque ad uesperam, et sic postea mundabuntur. uas autem fictile, in quo horum quidquam intro ceciderit polluetur, et idcirco frangendum est.  Admirabili diuisione etiam nunc utitur legislator: quia enim aliquando ex negligentia, aliquando peccamus ex opere malorumque studio, sicut illi de quibus Salomon in Prouerbiis dicebat: Cui ue? Cuius patri ue? Cui ire? Cui rixe? Cui sine causa uulnera? Cui suffusio oculorum? Nonne his qui student uino, et uacant calicibus epotandis ?  Rece hos inter eos qui tangunt morticina posuit, qui uenientem anime negligentiam et ob stuporem defectumque uirtutum delinquunt: quemadmodum Dauid surgens meridie de stratu suo, et ambulans in solario, et Urie uxorem lauantem se uidens, captus a muliere est, que nimis erat pulcherrima; quia adulterium simul, homicidiumque commisit . In hos cadere morticina dicuntur; neque enim ipsi ad peccatum festinauerunt, sed inciderunt in eis, et quodammodo super se cadens peccatum suscipiunt; quia autem omnino susceperunt et non restiterunt, propterea recte immundi sunt. Tam uas ligneum et uestimentum, quam pellis et cilicia; id est, siue uitam leuem quamdam et mediocrem habeat. Talia  enim sunt uasa lignea, aut tangendum [Al., ad tegendum] sufficientem sicut est uestimentum, siue patientem, quam pellis significat, siue eam, que est patientium; hanc enim cilicium siue saccus significat. Omnino autem uas est in quo opus possit agi uirtutis; sic enim intelligis, in quocunque fit opus, polluta erunt usque ad uesperam, id est, usque tempus penitentie.

Tingetur autem aqua lauacri uel lacrymarum et mundabitur: uas autem fictile, qui totus terrenus est, id est, luto seculi conspersus. In hunc si inciderit morticinum, peccatum quod ad mortem est, interiusque eum penetret, domineturque ei: sicut Dauid dicebat: Et induit se maledictionem sicut uestimentum, et intrauit sicut aqua in interiora eius  , qui non solum ingredi maledictionem, sed et dominari in eo in quo ingressa est dicit, necessario illud conteri precepit. Neque enim eius immunditia sicut aliorum facile purgari potest, labore quippe multo et contritione, et quodammodo reformatione contrite et humiliate mentis eget, sicut ait Dauid, si mundari uult. Unde et beatus Paulus eum qui cum uxore Patris fornicatus est in tantum contriuit, ut Satane eum traderet in interitu carnis, quatenus in tali contritione saluaret spiritum .

Omnis cibus quem comeditis si fusa fuerit super eum aqua, immundus erit; et omne liquens quod bibitur de uniuerso uase immundum erit.  Cibum esse et potum in omni uase, bonas actiones intelligimus;  propterea enim dixit, Cibus quem comedetis, et liquens quod bibitur, quia malarum actionum et cibus et potus prohibetur, id est, earum communicatio. Si ergo in aliqua bonarum actionum que in omni uase sunt, id est, in omni homine, siue principe, siue plebeio, siue sapiente, siue imperito, unum quodlibet eorum que dicta sunt inciderit morticinorum, necessario immundus erit. Nam et si non ab initio mala quadam intentione actionem bonam ceperit, sicut hi faciunt qui propter negotiationem uel lucrum pietatem fingunt, postea autem inciderit actioni eius superbia, dolus aut hypocrisis, uel simile quidpiam quod morticinum ut pote mortem quodammodo participanti inferens dicitur, erit et hic immundus. Bonam siquidem  actionem mala subingrediens intentio polluit.

Quia autem addidit legi que est de cibo, Si fusa fuerit super eum aqua, ostendit eas que sunt post baptisma actiones, que sint; et sermo ei de fideli et baptizato est; de infideli autem actione nullam mentionem facit. Quod probat beatus Paulus, dicens: Scripsi uobis in Epistola: Non commisceri fornicariis. Non utique fornicariis huius mundi, aut auaris, aut rapacibus, aut idolis seruientibus: alioquin debueratis de hoc mundo exisse. Nunc autem scripsi uobis: Si is qui frater nominatur, est fornicator, aut immundus, aut auarus, aut idolis seruiens, aut maledicus, aut ebriosus, aut  rapax, cum huiusmodi nec cibum sumere: quid enim mihi de his qui foris sunt iudicare . Intantum nullus ei sermo est de actione siue conuersatione eorum qui foris sunt.



CAPUT III. Fontes et cisterne a morticinis munde sunt, non uasa fictilia.

 Et quidquid de morticinis istiusmodi ceciderit super illud, immundum erit; siue clibani, siue chytropodes destruentur: et immundi erunt. Fontes uero et cisterne et omnis aquarum congregatio munda erit. Qui morticina eorum tetigerit, polluetur.  Si autem clibani et chytropodes nocentur, quomodo non magis aquarum collectiones in quibus contingit  animalia hec incidentia computrescere? Sed putas: Quid clibani uel chytropodes significent? Magistros uidelicet in quibus cibi sacre doctrine coquuntur, operationis Spiritus igne supposito. Non est autem mirum clibanos eos per metaphoram et chytropodas appellari, quia in multis scimus diuinam Scripturam talibus usam nominibus. Nam Dauid Moab, id est gentem, lebetem appellauit. Ait enim: Moab olla spei mee , propter baptismatis aquas que in eis calefiunt. Sed et Ezechiel lebetem Ierusalem appellat, sed plenum carnibus, siue, ut Septuaginta, ueneno, uiros in ea male docentes, et uiuentes significans.

Secundum hanc ergo rationem clibani et chytropodes quibus coquantur cibi uidelicet populi doctrine  dici possunt. His ergo si inciderit morticinum, id est, si peccanti [Al., peccati] mortificantis actio superuenerit, immundi fiunt et destruuntur, quia qui docent non furari furantur, et qui predicant non mecari mechantur. Doctrina autem siquidem bona est, non est immunda, nec diuina propter hoc abominantur eloquia, quod ex eis quidam forsan immundi predicatores effecti sunt; et propterea fontes, uidelicet opulentas doctrinas, et cisternas siue lacus, linguas loquentes mediocria et doctrinam mutuatam habentes, sed et collectiones aquarum, eos qui undique huiusmodi uerborum affluentiam congregant, esse munda.

Bene autem lex subdidit, Qui morticina eorum tetigerit polluetur, ubi Septuaginta edunt, Qui uero  tetigerit omnem immunditiam anime morticinorum ipsorum immundus erit. Et animam addiderunt, ne forte putares de repentibus sensibilibus aut bestiis dici: nam eorum qui tangit morticina, non anime sed corporis immunditiam tangit.

Ergo de doctoribus intelligendum est, qui immundi facti sunt immunda quadam et mala actione. Horum enim doctrinis quando fuerint secundum legem Dei intendere, operibus autem eorum nullo modo communicare, nec tractare ea, uel omnino contingere debemus, reminiscentes uerborum Domini, que ad confirmationem presentium dixit ad populum siue discipulos: Super cathedram Moysi sederunt scribe et Pharisei; omnia quecunque dicunt  uobis facite, et custodite: secundum autem opera eorum nolite facere .

Si ceciderit super sementem non polluit eam: sin autem quispiam aqua sementem perfuderit, et postea a morticinis tacta fuerit, illico polluetur.  Nihil indiscussum relinquit legislator, sed omnia in subsequenti discutit, perfectionem legis spiritalem probare desiderans, etsi imperfecta eis uidebatur, quando solam intuebantur litteram.

Differentiam igitur hic infidelium, qui necdum baptizati sunt exponit, et semen utrosque appellat, ut pote qui susceperunt regni predicationem, de quibus Dominus parabolam seminis proponens dicebat: Bonum semen, filii sunt regni ; sed sementem, que necdum seminata est, unde Septuaginta  ediderunt: semen satiuum, quod seminabit, id est, quod necdum seminatum est, seminandum autem est; eos qui necdum baptizati sunt, baptizandi autem sunt, recte appellauit. Super hos si quid predictorum morticinorum cadat, quia necdum cautelam mysteriorum acceperunt, nec integram Dei cognitionem conquisiuerunt, que illos possit remoueri a superuenientibus ex negligentia peccatis, mundi esse dicuntur, propter predictam causam uenia digni: super quos uero fusa fuerit aqua, uidelicet baptismatis, hi necessario immundi fiunt, si unum ex his que morticina sunt super eos inciderit. Oportuerat quippe tanti participatione doni, ad eorum pertinere custodiam. Terret igitur Dei Spiritus eos qui olim perceperunt baptisma, ut non ex negligentia peccantes  immundi fiant.

Si mortuum fuerit animal quod licet uobis comedere, qui cadauer eius tetigerit, immundus erit usque ad uesperam; et qui comederit ex eo quidpiam atque portauerit, lauabit uestimenta sua, et immundus erit usque ad uesperam.  Quemadmodum peccatores permanentes in peccatis abominandi sunt, ita iustis omni studio concurrendum est, scientibus nobis quod ex eis sanctificamur. Si autem mortui fuerint graui peccati morte, non debemus tangere illorum uitam, nec eorum conuersationis esse participes, scientes quod si quis tetigerit, immundus erit usquequo etiam ipse peniteat. Sed et qui comederit de morticinis eorum, id est, qui eos defenderit quasi aduocatus peccatorum ipsorum uel auxiliator, et propterea illorum  in se peccata suscipiens, necesse habet lauare uestimenta sua, uidelicet actiones, quia et ipse usque ad uesperam, id est, usqe peniteat, immundus erit.



CAPUT Iu. De animalibus reptilibus.

 Omne quod reptat super terram abominabile erit, nec assumetur in cibum. Quidquid super pectus quadrupes graditur, et multos habet pedes, siue super humum trahitur, non comedetis, quia abominabile est: nolite contaminare animas uestras, nec tangatis quidquam eorum, ne immundi sitis.  Iam et hec superius legislator exposuit, nunc autem ideo repetit, ut frequenti meditatione ad custodiendam  legem moueat auditorem. Quamobrem et a nobis recapitulanda sunt, quia et quiddam nouum addidit presenti sanctioni, necessariam eis adiiciens actionem meditationis. Que reptant ergo super terram, hi sunt qui terrena sapiunt, et qui lutulentis pascuntur actionibus. Super pectus siue super uentrem similiter gradiuntur, gastrimargie operam dantes. In quatuor gradiuntur super terram, qui predicationem euangelicorum librorum, pro eo quod salus in eis peccatorum predicatur, abutuntur in luxuriosam uitam, non intelligentes quia peccatores non ut maneant peccatores, sed ut cessent a peccatis prouocat predicatio; sed eis qui in quatuor ambulant, addidit, et multos habet pedes, ostendens quod licet si non solum ex euangelicis libris, sed ex aliis Scripturis, atque ex  uaria sicut ipsis uidetur doctrina hoc confirmare cupiunt, erunt et sic immundi. Et, ut breuiter dicatur, Omne quod reptat super terram, id est, qui terrena sapiunt, declinare nos oportet et refugere, scientes quia eorum communicatio polluit, et similiter immundus est agens, agentique concurrens.

Ego enim sum Dominus Deus uester: sancti estote quoniam et ego sanctus sum; ne polluatis animas uestras in omni reptile quod mouetur super terram. Ego Dominus, qui eduxi uos de terra Aegypti, ut essem uobis Deus: sancti eritis, quia ego sanctus sum.  Omnino prohibet esse nos socios eorum qui terrena sapiunt, nec si potentes quidam sint, nec si iustitiam aut sapientiam fingant, nisi forte sacerdotio uel aliqua qualibet amiciantur dignitate. Unde  breuiter omnium repentium, que super terram mouentur, mentionem fecit, non simpliciter hoc quod est repere respuens, sed super terram repere. Nam humiliari quidem bonum est; ut autem ad terrenam declinetur sapientiam, non est bonum; nec utilis est animabus talis humilitas, a qua liberare uolens, Ego sum, inquit, Dominus Deus uester: id est, ad cuius imaginem facti estis, ut celestia sapiatis. Unde ait: Ne polluatis animas uestras, Primum quidem quia donatum est anime esse ad imaginem Dei, et maximam in ea esse sanctificationem uult, ut pote que principatum super omne animal tenet.

Deinde ostendit pollutionem quam odio habet non esse de mortuis corporibus aut cibis, immundis corporibus, sicut quidam putant factis, sed eam que  animabus ex actionibus malis euenit. Dicens autem non oportere in cunctis reptilibus que mouentur super terram animas nostras pollui, omnino competenter addidit: Ego Dominus, qui eduxi uos de terra Aegypti, ut essem uobis in Deum, per Aegyptum, Aegypti demonstrans mala et omnia opera tenebrarum: Aegyptus enim contenebratio interpretatur, quibus si quis uere carere uoluerit, et eum qui uere est Deus habere suum Deum, non solum idololatriam cauere debet, sed si uere ei adherere desiderat, quia ille sanctus est, ipse quoque sanctimoniam studeat, sine qua nemo uidebit Deum.

Ista est lex animantium et uolucrum et omnis anime uiuentis, que mouetur in aqua et reptat in terra, ut  differentias noueritis mundi et immundi, et sciatis quid comedere aut quid respuere debeatis.  Ergo non cibi nos mundos reddunt, nec polluunt, sed nos eos, siquidem nos uiuificamus ea que comeduntur. Et quemadmodum omnis cibus bonus et nichil reiiciendum est, quod cum gratiarum actione percipitur; sanctificatur enim per uerbum Dei, sicut ait Paulus, et orationem , sic ea que comeduntur, ea uidelicet que nutriunt animam, id est, bonas actiones, nos uiuificamus, si bene eis utamur; sin autem male, non uiuificamus, sed mortificamus: qui enim ex iniquitate facit eleemosynam, mortificat eius uirtutem siue potentiam; et qui a cibis abstinent, per linguam uero fratribus detrahunt, de quibus Dauid dicit: Qui deuorant plebem meam sicut escam  panis , mortificant hi abstinentiam.



CAPUT u. De mulieribus quandiu post partum immunde sint.

 Locutus est Dominus ad Moysen dicens: Loquere filiis Isrel et dices ad eos: Mulier si suscepto semine pepererit masculum, immunda erit septem diebus, iuxta dies separationis menstrue, et die octauo circumcidetur infantulus; ipsa uero triginta tribus diebus manebit in sanguine purificationis sue, omne sanctum non tanget, et nec ingredietur sanctuarium, donec impleantur dies purgationis eius: sin autem feminam pepererit, immunda erit duabus hebdomadibus, iuxta ritum fluxus menstrui, et sexaginta et sex diebus manebit in sanguine purificationis sue.  Per litteram igitur, semen suscipiens  est mulier, que uiri concepit ex semine. Hanc septem diebus esse immundam dicit. Et hoc quamobrem? uidelicet quia sator immundus est, ut pote heres Adam, qui per transgressionem immundus factus est, atque ita Eue mixtus, omne genus humanum fecit immundum. Aperte autem hoc in sacra Scriptura legitur, quod postquam exiit de paradiso, mulierem suam Adam cognouit, atque ita deduci cepit humanum genus. Septem autem dies ideo mulierem esse precepit immundam, quia Adam, per cuius semen suscepit immunditiam cum genere, uitam quoque nostram polluit; uel septem dierum numerus significat, per quem tempora reuoluuntur, propter quod etiam eius requies, septima dies est, id est, intelligibile speratur sabbatum. Quomodo autem nostram  polluit uitam? Inducens ei maledictionem et transferens ad miseriam eam quam sortiti fueramus ab initio beatitudinem. Quod manifestum est ex his que Deus ad Adam dicit: Maledicta terra in operibus tuis, spinas et tribulos germinabit tibi . Propterea et nunc legislator, secundum dies separationis menstrue, uel, sicut Septuaginta, secundum dies purgationis menstrue, immunda erit. Quid autem hoc sit, alii interpretes planius ediderunt: Symmachus quidem dicens: Secundum dies separationis afflictionis; Aquila, separationis miserie; Theodotion, separationis doloris eius.

Miseria autem et afflictio et dolor tunc esse cepit, postquam separatus a paradiso Adam, nostram sortitus  est uitam, qui in sudore uultus comedere panem condemnati sumus. Huic sensui planiorem et indubitabilem addidit probationem, cum dicit: Et die octauo circumcidetur infantulus. Dies enim octauus quoniam septime diei, qui imago est presentis uite, succedit, figuram gerit futuri seculi, in quo carnem preputii circumcidimus, omnia opera carnis deponentes. Tunc quippe non solum non peccaturi, sed nec comesturi, aut bibituri, aut nupturi sumus: erimus autem procul dubio, sicut ait Dominus, ex corruptibilibus, incorruptibiles, sicut angeli, et mundi modis omnibus ex immundis efficimur. Seminatur igitur, ait Paulus, in corruptione, surget in incorruptionem; seminatur corpus animale, surget corpus spiritale .

 Ergo hic est modus propter quem infantem octauo die iubet circumcidi; incircumcisum autem perire de populo suo ostendit, quia ante circumcisionem abominabilem habet carnem et immundam, propter causas uidelicet quas superius diximus: mundatur autem per circumsionem, que imaginem gerit resurrectionis mortuorum.

Illud autem nimis querendum est, quamobrem puerum circumcidi lex precipiens, ipsius quidem immunditiam facet, matrem autem immundam esse dicit, usque ad diem in quo infans circumciditur: octaua quippe precepit die circumcidi; septem autem diebus ait matrem esse immundam. Aut forte, quia inobedientie causa Eua seducta exstitit, transgressio  autem sue inobedientie immunditiam nobis sordemque contraxit; ideo hoc, quod est amplius, legislator in muliere conuertit. Sed et querendum est cur huius rei gratia in sanguine purificationis sue manere mulierem precepit, non sanguine sordido, sed in sanguine mundo, id est, purificationis eius, sicut in his que sequuntur ostenditur: Hec omne sanctum non tanget, et in sanctuario non ingredietur, usque dum impleantur dies purificationis eius. Si ergo in sanguine mundo triginta tres dies, sed et omne sanctum non tangit, et in sanctuario non ingredietur, unde huiusmodi causam, nisi ex dierum perscrutatione reperiemus? Triginta quippe et tres dies ideo tradidit, ut adiecti septem, cuncti quadraginta fiant.  Quid est quod ait de muliere que  peperit, omne sanctum non tanget, et in sanctuarium non introibit. Quod sanctuarium uult intelligi, cum legatur in tabernaculum non nisi sacerdotes solere ingredi, et usque ad uelum interius secundos, ultra uelum autem ipsum, ubi erat arca, non nisi unum summum sacerdotem? An et ante tabernaculum, ubi erat altare sacrificiorum, sanctuarium dici potuit? Nam sepe appellatur locus sanctus, etiam ipsum atrium, cum dicitur: In loco sancto edent ea. Illuc fortassis solebant intrare mulieres quando offerebant dona sua, que imponerentur altari.

 Aliud ergo per hoc legislator significat. Quia ergo in diebus quadraginta masculus dicitur infans formari, duo hec per ea que dicta sunt  probantur, id est, quia ipsa quidem substantia generis humani munda est, sicut a Deo creata.

Omnia enim que fecit Deus, bona ualde, et multo magis homo; propter quod ait, in sanguine mundo, siue purificationis mulierem sedere. Quia autem per successionem Ade transgredientis lesus est, necessarieque semen suscepit, et concepit, omne sanctum non tangit, et in sanctuario non ingredietur, usque dum compleantur dies purificationis eius, id est, usque dum compleantur dies quadraginta, in quibus puer formatur: ipsa quippe imago Dei, mundatio est nature nostre, quamuis fuerit sordidata. Ergo nequaquam ingredi in sanctuarium, nec omne sanctum tangere precepti fueramus, nisi imago Dei semel nostro donata generi, sanctorum nobis prestitisset  ingressum, propter quam saluandam, ipse quoque incarnatus est Dominus, suam imaginem saluare uolens; sed in quadraginta diebus ad celum eam sustulit, secundum quod eam hominem plasmans in uulua donat; et tunc ad uerum sanctuarium natura nostra ingreditur.

Aperte autem hec probantur per ea que de genere femineo sanciuntur. Quia enim octogesima die formari in utero femine dicuntur, tantumdem numerum ad impletionem dierum purificationis earum que semen suscipiunt precepit, ait enim sic: Si feminam pepererit, immunda erit duabus hebdomadibus, iuxta ritum fluxus menstrui. Et cum oporteret quatuordecim dicere, non sic dicit, sed duabus hebdomadibus, iuxta ritum fluxus menstrui; propter quod  ad illum nos transmittit sensum, id est, ut in septem quidem diebus esse humanam uitam, fluxus autem menstruus afflictionem eius et dolorem et miseriam intelligamus.

Dixit autem duabus hebdomadibus. Recte, quia duplo genus muliebre mulctatum est. Habet enim et cum Adam maledictionem: in sudore uultus sui manducans panem suum; habet etiam ipsam terram, spinas et tribulos germinantem, que cum ex terra orta sit in terra reuertitur; habet etiam penam specialem: In tristitia paries filios, et ad uirum tuum conuersio tua, et ipse tui dominabitur. Et propterea, Duobus, inquit, hebdomadibus immunda erit, iuxta ritum fluxus menstrui: sexaginta autem et sex diebus in sanguine mundo, id est, purificationis, sedebit,  sancta non tangens, usque dum compleantur dies octuaginta. Quatuor enim et decem super sexaginta sex addita, octuaginta faciunt, in quibus femina in utero formatur. Ergo sine aliqua dubitatione legislator ostendit, quia immundum facto maledicto nostrum genus nequaquam intraret in sanctis, nisi per imaginem Dei, quam semel sortitum est, et propterea suscipientes semen mulieres diebus formationis pariendorum paruulorum de sanctis uetantur. Quod si dicis: Quamobrem non magis in utero habentes diebus formationis de sanctis matres prohibentur? Frustra hoc interrogas. Incertum est enim ei que grauida utrum marem seu feminam paritura est, et unde manifestum esse poterat quot diebus oportebat eam  de sanctis prohibere; ergo manifestata est causa, pro qua hec legislator in illis disposuit: Cumque expleti fuerint dies purgationis eius, pro filio siue pro filia, deferet agnum anniculum in holocaustum, et pullum columbe, siue turturem pro peccato, ad ostium tabernaculi testimonii, et tradet sacerdoti, qui offeret illa coram Domino, et rogabit pro ea, et sic mundabitur a profluuio sanguinis sui: ista est lex parientis masculum aut feminam. Quod si non inuenerit manus eius, nec poterit offerre agnum, sumet duos turtures, aut duos pullos columbe, unum in holocaustum, et alterum pro peccato, orabitque pro ea sacerdos, et sic mundabitur.  Totam hic intentionem suam legislator aperuit, quia pollutionem non motus naturales faciunt, sed peccatum, de quo Dauid dicebat:  Ecce enim in iniquitatibus conceptus sum, et in delictis peperit me mater mea ; non sue matris peccatum aliquod accusans, sed matrem naturam appellat, immunditiam peccati Adam et Eue in omne genus nostrum descendisse significans: et propterea quando completi fuerint dies purificationis secundum predictum modum, sacrificium pro peccato iubet offerri. Qui et agnum anniculum in holocaustum tunc immolari precepit, euidenter illud ostendit et approbat consideranti quia Dei imago perfectionem generi nostro tribuit, nam formationem quidem dies ostendunt, mundationis perfectionem autem sacrificium holocausti. Sed hic propter hoc interim legislatoris sapientiam obstupesce, quia euenire poterat ut studentes legem dicerent: Quali  deprecatione pariens infantem opus habebat, que ipsa non peccauit; non enim ex fornicatione, sed de nuptiis generauit? Interpretari necessitatem huius deprecationis uolens, addidit: Et mundabit eam a profluuio sanguinis sui; profluuium sanguinis inobedientiam dicens; unde immunditia et pena eius in totum genus humanum fluxit, quam et nos deponamus, sacrificia pro nobis, que dicta sunt, offerentes: Duos turtures aut duos pullos columbarum, Legis meditationem, contemplationemque, et scientiam siue cognitionem. Horum enim habere figuram predicta animalia demonstratum est; quia autem negligentia legis immunditiam hominibus introduxit, meditatio et scientia, per quam manifeste correctio prouenit, mundare liberareque nos ab illata pridem pena poterit  in Christo Iesu Domino nostro. Ergo Dominus nostre per omnia memor salutis non solum homo fieri cum Deus esset, sed etiam cum diues esset, pauper fieri dignatus est pro nobis, ut nos sua paupertate simul et humanitate, diuitiarum et diuinitatis sue donaret esse participes. Sed libet paulisper intueri cur he maxime uolucres in hostiam Domini iuberentur offerri; nam et Abraham patriarcha tanto ante legem tempore, has in holocaustum Domini legitur obtulisse, et in plerisque legis ceremoniis, qui mundandus esset, per has iubebatur mundari. Columba ergo simplicitatem, turtur indicat castitatem: quia et columba simplicitatis, et castitatis turtur amator est, ita ut si coniugem casu perdiderit,  non alium ultra querere curet. Unde et in laudibus Ecclesie loquitur Dominus: Pulchre sunt gene tue sicut turturis; et iterum: Ecce tu pulchra es, amica mea, ecce tu pulchra es, oculi tui columbarum ; genas quippe ut turturis habet anima que ab omni impudicitie peste castam se custodit et immunem; oculos habet columbarum, que, nulli nocere desiderans, etiam inimicos simplici amore contuetur. Sed et utraque auis memorata, quia gemitum pro cantu edere solet, sanctorum in hoc seculo tristitiam designat, de qua Dominus memoratur dicens: Amen amen dico uobis, quia plorabitis et flebitis uos, mundus autem gaudebit; uos autem contristabimini, sed tristitia uestra uertetur in gaudium ; et rursus: Beati lugentes, quoniam ipsi  consolabuntur . Merito ergo turtur et columba Domino offeruntur in hostiam, quia nimirum simplex et pudica fidelium conuersatio gratum est illi sacrificium iustitie; quia qui laborat in gemitu suo, qui lacrymis suis stratum suum singulas per noctes abluit, acceptissimam prorsus Deo uictimam mactat. Cum uero utraque auis ita propter consuetudinem gemendi presentes sanctorum luctus et desideria superna designet, hoc tamen differunt quod  turtur soliuagus, columba autem gregatim gemero consueuit; et ob id ista secretas orationum lacrymas, illa publicos Ecclesie conuentus insinuat. Bene autem puer iehsu primo circumciditur, ac sic interpositis diebus Hierosolymam cum hostia defertur, quia et ipse iam iuuenis prius omnem carnis corruptionem moriendo ac resurgendo calcauit; ac deinde interpositis diebus cum ipsa carne iam immortali, quam pro nostra salute hostiam Deo fecerat, ad gaudia superne ciuitatis ascendit. Et unusquisque nostrum prius aqua baptismi a peccatis omnibus, quasi uera circumcisione purgatur, ac sic proficiente gratia noue lucis, ad altare sanctum salutari hostia Domini corporis et sanguinis consecrandus ingreditur, nam et ipsa singulariter simplex  et casta nostri Saluatoris humanitas, que oblata est Patri pro nobis, non incongrue per immolationem columbe, siue turturis, potest figuraliter exprimi. Sed et omnis in fine mundi Ecclesia primo communi resurrectione cunctam terrene labem mortalitatis et corruptionis exuet, ac deinceps in regnum celestis Hierusalem bonorum uictimis operum Domino commendata transfertur.



LIBER QUARTUS.



CAPUT PRIMUM. De diuersis coloribus obortis in carne hominis et de plaga lepre.

 Locutus est Dominus ad Moysen et Aaron dicens: Homo in cuius carne et cute ortus fuerit diuersus color siue pustula, aut quasi lucens quippiam, id est, plaga lepre, adducetur ad Aaron sacerdotem uel ad unum quemlibet filiorum eius. Qui cum uiderit lepram in cute, et pilos in album mutatos colorem, ipsamque speciem lepre humiliorem cute et carne reliqua, plaga lepre est. Ad arbitrium eius separabitur. Sin autem lucens fuerit candor in cute, nec humilior carne reliqua, et pili coloris pristini, recludet eum sacerdos septem diebus et considerabit die septimo: et siquidem lepra ultra non creuerit, nec  transierit in cute priores terminos, rursus includet eum septem diebus aliis, et die septimo contemplabitur: si obscurior fuerit lepra et non creuerit in cute, mundabit eum, quia scabies est: lauabitque homo uestimenta sua, et mundus erit. Quod si postquam a sacerdote uisus est, redditus munditie, iterum lepra creuerit, adducetur ad eum, et immunditie condemnabitur. Plaga lepre si fuerit in homine, adducetur ad sacerdotem, et uidebit eum. Cumque color albus in cute fuerit, et capillorum mutarit aspectum, ipsa quoque caro uiua apparuerit, lepra uetustissima iudicabitur atque inolita cuti. Contaminabit itaque eum sacerdos et non recludet, quia perspicue immunditia est. Sin autem effloruerit discurrens lepra in cute, et operuerit omnem cutem a capite usque ad pedes,  quidquid sub aspectu oculorum cadit, considerabit eum sacerdos et teneri lepra mundissima iudicabit, eo quod omnis in candorem uersa sit, et idcirco homo mundus erit. Quando uero caro uiuens in eo apparuerit, tunc sacerdotis iudicio polluetur, et inter immundos reputabitur; caro enim uiua si lepra aspergatur, immunda est. Quod si rursum uersa fuerit in alborem, et totum hominem operuerit, considerabit eum sacerdos, et immundum esse decernet.  Ostendit sermo ex parte quidem leprosum, Iudeum populum, ut pote in parte transgressorem legis, propter quod eum sacerdos ut immundum expellit; toto autem corpore leprosum, gentilem, qui totam transgreditur legem, uerumtamen mundum eum sacerdos iudicat, ut qui uidelicet legis  iugo subiectus non fuit. Oportet autem, ut tamen arbitror, prius littere decurrere expositionem, sic enim spiritalem intellectum ultro semetipsum ingerentem reperiemus, deficiente circa causas et usque ad finem sensum suum exerere non ualente littera, sicut in presenti cognoscimus. Sed primum quis est qui legem ferat, et ad quem proferat attendamus: Locutus est Dominus ad Moysen et Aaron. Quando loquitur Deus, duplex est fidelis auditus, sicut Dauid propheta ait: Semel locutus est Deus, duo hec audiui , litteram uidelicet et spiritum. Ergo spiritus, ut sublimiori, Moysi; littera autem, ut subiecto, Aaron loquitur: quia enim sublimis erat Moyses, et propterea dignus spiritu, subditus autem Aaron et aptus auditui populi egentis  littera, ipso Deo dicente de Aaron ad Moysen, disce, Ipse loquetur ad populum et ipse erit os tuum: tu autem ei eris in his que ad Deum pertinent . Ergo quod erat legis excelsius, hoc ad Moysen dicebatur, ipse quippe habebat ea que ad Deum pertinent, id est, ea que sunt spiritus; quod autem erat subiectum et humilius, hoc ad Aaron, ipse enim erat Moysi os ad populum, legem secundum litteram accipientem, quam et primam nos exponere promisimus. Lepre ergo species aut nimis aut moderate obscura est, et modo quodam obumbrata, et interim occulta sub pelle, necdum uidelicet efferuescente passione; quamobrem et nimia indiget deliberatione. Alia autem species eius est, que nimis clara est et ualde perspicua, ita ut simplex sit eius  et aperta cognitio. Ex his primam speciem LXX, secundum quos pene totus hic sensus secundum litteram exponitur, cicatricem significationis recte appellauerunt, id est, cicatricem passionem significantem. In duas autem partes hanc, id est, in nimis dubitabilem et in minus dubitandam, diuiserunt, ex quibus unam telaugi, aliam autem appellauerunt augasma: telaugi quidem, que licet de longe uideatur; augasma autem aut nimis obscurum est, paruamque habet passionis insinuationem, et hanc dubitabilem, ut proximi disceptatione egeat, quatenus et lucore passionis hi qui iudicant, sicut hi qui lapides inspiciunt pretiosos, egeant. In hac frequenter iubet sacerdotem considerare, et non credere obuenientibus siue occurrentibus prime probationis  aspectibus. Sed et si consideratio cicatricis necdum appareat humilior pelle, neque in loco pilus commutatus a passione albus factus fuerit, septem tamen dies separabitur ad aliam considerationem; et rursus alios septem dies; forsitan enim efferuescente per tempus passione, manifestior morbus efficitur; permanente autem obscura cicatrice, et nulla facta in pelle permutatione, significationem dixit, non autem lepram manifestam. Cum qua significationem non subdidit custodiens eam, his qui secundum spiritum accipiunt legem, et qui quod minus est uel magis latet reuelare atque addere possunt contemplatiuis interpretationibus spiritus, uerumtamen non malum esse nimis significationem manifestauerunt. Nam quomodo mundaturus erat sacerdos, id  est, habentem mundum denuntiaturus, qui nequaquam huius egeret si ex toto fuisset liber, propter quod eam obscuram appellauit; nec rursus inter munda post iudicium, si male fuisset cuiusdam passionis facta significatio. Si autem etiam sic habens incidens significatio in pellicula, id est, si effusa fuerit, et plusquam prius, latior in pellicula processerit, et non immutatus fuerit pilus, hoc enim hic non reprehendit, polluit eum sacerdos, lepram esse passionem iudicans, ipsius quidem cognitione dubitabili, ut pote obscura existente cicatrice; alba autem existente et similem mittentem pilum pelli, polluit hunc sacerdos et immundum eiici precipit, etiamsi fuerit pars cicatricis sana, et carnem habens uiuentem,  id est, sub passione lepre non constitutam; cuius autem rei causa? quia lepra, inquit, inueterata est. Admirandum autem est hoc, nimiamque imperitiam uel magis reprehensionem legali ingerens littere. Unde enim debuit sanabilis arbitrari passio, id est, ex uiuo corpore uiuaque carne, illic illam magis desperat, lepramque inueteratam dicit esse, id est, non sanabilem, sed diuturnam, et quasi passionis senescentem loco. De hac re rursus hoc quod sequitur inuenies obscurius: quia eum qui toto leprosus est corpore, et a pedibus usque ad caput opertus morbo, munda teneri lepra, hoc de eo iudicante sacerdote, uult; sin autem in eo uisum fuerit aliquando corpus uiuens, reuocat sacerdos iudicium suum et polluit eum: si remutatus fuerit in album, et tota  pellis ad passionem lepre translata fuerit, mundat eum sacerdos, cui iudicare preceptum est. Si autem et hec recte dicte sint, quamuis hoc nemo dicat, quam tamen satisfactionem ad aliam hanc reprehensionem reperiemus, quia leprosus non uoluntarie passionis, sed quam inuitus sustinet, penas soluit, et qui debeat a lege mereri misericordiam, punitur; cumque dignus esset auxilio, propter infirmitatem hoc caret, subiiciturque noxe, qui si potuisset resistere, nunquam ei preualuisset infirmitas; quique reprehendit naturam, cuius esset arbitratus accedente molestia: et non intentionis aut uoluntatis sue: quid enim ageret ut in hoc non incideret morbo? Sed ait quispiam: Peccati uindictam uel penam esse hanc passionem, et primam  quidem Mariam, deinde Oziam proponit, quorum illa quidem fratri detraxit: ille autem, dum esset rex, incensum inferre presumpsit in sanctis, solis quippe hoc sacerdotibus licebat. Atque ideo non differente Deo penam eorum, leprosi effecti sunt. Ergo oportebat ut hoc aperte lex diceret ad excusandum legislatorem contra eos qui eum putant iniuste de leprosis sancire. Et non solum hoc de leprosis, sed et de his qui uulneratos habent oculos seu auditus, aut reliquos sensus, aliisque infirmis et paraliticis existimabitur: quod manifestum est ex eo quod discipuli cecum a natiuitate uidentes, Dominum interrogantes eum, dicebant: Rabbi, quis peccauit, hic, aut parentes eius, ut cecus nasceretur ? Tu autem mihi non relidas Christi responsionem  scienti quidem, sed quomodo multi habeant de passionibus que nobis eueniunt querenti; sed et ipse Dominus: Dimittuntur tibi peccata , uolens erigere paraliticum dixit. Sicut ergo Deo odibiles etiam hos de tabernaculo expelli oportebat, et iniustitia leuis putaretur, si alii simul iniustitiam paterentur. Si autem dicis quia omnimodo in his passionibus peccata puniuntur, nam et eum qui fluxum seminis patitur, a tabernaculo prohibet, et eam que fluxum patitur sanguinis: uera quidem dicis, sed non hoc tam satisfactio est, quam rursus alia scriptoris accusatio, qui necessitates nature condemnat, quas defensare debuerat aut non factorem in naturalibus accusationibus iniuriaret.  Quamobrem necessaria nobis est contemplatio legis, et utilis spiritalis interpretatio, mentisque oculum oportet oculo carnis preponere, ut hoc quidem ad intelligentiam eorum que sanciuntur, illo uero utamur ad legendum. Locutus est Dominus ad Moysen et Aaron dicens: Homo in cuius carne et cute ortus fuerit diuersus color, siue pustula, aut quasi lucens quippiam, id est, plaga lepre, adducetur ad Aaron sacerdotem, uel ad unum quemlibet filiorum eius: qui cum uiderit lepram in cute, et pilos in album mutatos colorem, ipsamque speciem lepre humiliorem in cute, et carne reliqua, plaga lepre est, et ad arbitrium eius separabitur.  Simpliciter seu generaliter hominem diuina Scriptura appellat eum, qui Dei imaginem et nostre conseruet nature  dignitatem. Propter quod audi sapientem: Magnum est homo, pretiosum uir misericors, in Prouerbiis dicentem, hominem uero aliquem peccatorem, quasi male formatum nomisma describit, pellis autem seu cutis nomine, nunc uniuscuiusque caro, nunc autem eius designatur cognatio, propter quod in libro Iob ex persona diaboli despicientis ea que uiro illi fortissimo euenerunt, tunc quando cum alia substantia filios filiasque eius, domum super eos sepulture uice congerens, disperdidit, dicitur: Pellem pro pelle, et cuncta que habet homo dabit pro anima sua , id est, pellem quidem cognationis per filios perdidit, sed tamen sufficit ei quod pellis carnis ei salua est, minimeque corrumpitur propter quod subdidit, alioquin mitte manum tuam et tange  os eius et carnem, et tunc uidebis quod in faciem benedicat tibi. Quod autem nostra editio habet: Homo in cuius carne et cute ortus fuerit diuersus color, siue pustula, aut quasi lucens quippiam, id est, plaga lepre, Septuaginta transtulerunt: Homo si cui factum fuerit in pellicula corporis eius cicatrix significationis apparens; cicatrix autem significationis peccatum significat, ex his que apparent manifestans quod occultum est et latens anime uitium. Lepram autem intelligimus legis transgressionem, quia quemadmodum leprosus dum totus sit sanus, ex parte aliqua leprosus factus, nichil iuuatur ex salute minime facti leprosi corporis, sed remouetur a tabernaculo ut immundus, sic et qui legis precepta ex aliqua transgreditur parte, nichil ex custodia mandati  iuuatur alterius: Qui enim totam legem custodit, peccat autem in uno, factus est omnium reus . Hic ad Aaron sacerdotem adducetur, aut ad unum quemlibet filiorum eius, filii autem sacerdotis sunt cognati eius, secundum spiritum, a quo et sacerdotii habent dignitatem; sunt autem hi in quibus perfecta est plenaque philosophia, ut et discernere possint sublimia et anime diiudicare motus absconditos. Sed quomodo iudicant? uident lepram in cute, et pilum eius si in album mutatus fuerit, ad ipsam speciem lepre humiliorem cute et carne reliqua: per pilos autem significat cogitationes quibus ornatur anima, mensque contegitur, cum easdem ipsa pariat cogitationes sibi: nam et caput capillos generat  et ornatur ex eis ac tegitur, propterea et capilli capitis nostri numerati  dicuntur, cogitationes uidelicet mentis. Caput enim ipsa quia principale est anime dicitur. Cur autem numerati sunt? procul dubio dicturus est quia per eas utique iudex iudicaturus est hominem, id est, accusantibus eis uel excusantibus, sicut ait Paulus, in tempore quo nostra iudicabuntur occulta . Propterea intelligimus in Nazarei capite ferrum non ingredi, dum aliis sine culpa inferatur, quia quibus sunt superflui capilli, non solum nichil nocet sed et lucrum est tonderi; quibus autem non sunt superflui, damnum est propter naturalis decoris spoliationem capillorum depositio: sic quibuscunque superflue cogitationes importune sunt, bene ab eis commutatione consiliorum  uel obuenientium omnino phantasiarum more tonsure carent. In Nazareo autem non sunt, totus enim sanctus est, propter quod ferrum in capite eius non ascendit, cum bono utatur consilio et capillos cogitationum necessarios et non superfluos habeat, ex quibus non incidit cum non tractet deteriora neque commutet. Si ergo pilum in albo hic de quo nunc est sermo commutauerit, cogitationem conuertens in impudentem conditionem manifestamque peccati, ipsaque species lepre humilior fuerit carne et cute reliqua, hanc enim considerat, et si uiderit apparuisse nimiam infirmitatem atque defecisse naturalem uirtutem, quod est species lepre humilior cute aut carne reliqua, separat et immundum eum recte sacerdos iudicat utpote languentem quidem ex  intentione sua et uoluntate.

Si autem lucens fuerit candor in cute nec humilior carne reliqua, et pilus coloris pristini, recludit eum sacerdos septem diebus, et uidebi tet considerabit die septima; et siquidem lepra ultra non creuerit nec transierit in cute priores terminos, rursus includet eum septem diebus aliis, et die septimo contemplabitur; si obscurior fuerit lepra et non creuerit in cute, mundabit eum, quia scabies est; lauabitque homo uestimenta sua et mundus erit. Quod si postquam a sacerdote uisus est redditus munditie, iterum lepra creuerit, adducetur ad eum, et immunditie condemnabitur.  Licet manifestum sit, quod in suspicionem uenerit peccatum, mens tamen que deliquit, que procul dubio per aspectum significatur, secundum traditionem  Septuaginta, humilior carne reliqua non fuerit, id est, semetipsa neque ad habitudinem quam sortita est infirmior, nec per eueniens peccatum immutauerit cor, dilectrixque peccatorum fuerit effecta: hoc est enim nec candorem humiliorem uideri carne reliqua, et pilos esse coloris pristini, sed obscuriorem aspectum, sicut Septuaginta edunt, habeat, quem esse mentem diximus; adhuc quippe propter semel commissum delictum obscura ac dubia est, tamen hunc remoueri non precepit, sed ut peccantem quidem septem dies et alios totidem remouet a tabernaculo sacerdos, probationis simul emendationisque gratia. Munditie uero restituit post hoc, si inspiciens bis obscuriorem inuenerit maculam  nec crescentem in cute: si enim creuisset peccatum augmentatum transisset in carne reliqua, diffusumque carni immundum eum qui in deterius proficit ostenderet; quia autem non creuit, sed permansit, similiter aspectus siue species obscurior. Quid enim iniquitate obscurius est? De qua caligant oculi ut neque Deum, neque hoc quod expedit perspicue intendere permittamur; uel si aspectum obscuriorem dubiam quibusdam incertamque dixeris peccati suspicionem, id est, utrum sit an non, necessariam habet et hec sacerdotem utpote qui nouit quomodo munditie restituat. Ille autem simpliciorem eam denuntiat breuemque, aqua diluens uestimenta, baptismatis uidelicet siue penitentie. Est enim efficax aqua penitentie lacryma, quam nemo peccat,  gratie reliquias appellando baptismatis. Quod ergo ita se habet: Septuaginta passionis significationem propterea ediderunt, quia que sunt occulta ex parte prodidit et latere omnimodo non permisit, sed instituit sacerdotem medici uicem in hoc habentem, quod medicamentum debeat adhibere siquidem et adhibuit. Tu autem cognoscens quia significationem appellet tale peccatum, non abscondas malum a uero sacerdote, licet dubium tectumque sit aliis, sed ostende ac prode; diebus enim quibusdam te separans sacerdos a sanctorum tabernaculo, rursus suscipiet, rursus quo oportet modo uestimenta prius carnis, sicut ait legislator, diluentem, sed uide et ueniam percipiens custodi ne polluas, postquam semel lauerit tunicam carnis, nam si etiam post hec significatio  passionis inciderit in pellicula, uel secundum nostram editionem, creuerit et rursus a meliori parte ad peccatum reciderit commutatusque fuerit, uidebit sacerdos et illico uergentem ad deteriora reperiens, immunditie condemnabit, subsequuntur Septuaginta et dicunt quia lepra est: aperte enim huius qui talis est, anima ad profanas declinans uoluptates leprosa fit. Propterea et Paulus, qui in Corintho fornicatus est , quia significatio passio fuit, manifesta enim erat nec occultabatur, a sanctorum remouit tabernaculo, et tradi Satane in interitum carnis precepit: qui cum inspexisset secundo passionem et uidisset quia non creuit, sed et eum qui passus fuerat per lacrymas penitentie uestem carnis abluisse, e uestigio suscipi iussit. Quod  autem septem diebus a tabernaculo non semel sed bis sacerdos susceptum separat, querere et scire studiosos oportet, secundo siquidem hoc fieri in lege propter hoc preceptum est ut ostenderet non negligenter sed studiose eum debere inspici, et duplici probatione transacta, districtum in eo fieri iudicium. Manifestum quippe erat sacerdoti peccatum, sed cum animum passioni consentientem suspicabatur, non tamen manifeste sciebat, necessario illum iterum inspiciebat: est quippe inuisibilis et ad inspectionem difficilis. Hinc Dominus non semel Petri animum post negationem, sed secundo ac tertio quemadmodum se haberet interrogat , non ut ignorans, hoc enim in responsionibus suis  ipse Petrus manifeste probat, quas aperte ipse ad scientem, nichilque ignorantem refert, sed quia dispositionem perscrutabatur animi, dicebat quippe: Simon Ioanna, amas me? docere nos uoluit quomodo perscrutaremur et quomodo iudicaremus per frequentem uidelicet inquisitionem: septem autem dies non frustra posuit, sed ut necessarium presenti intentioni numerum honorauit; in ipso quippe omne uinculum omnisque obligatio ex lege cessabat. Septenarius ergo numerus totius habere presentis uite creditur plenitudinem, que in se septem diebus rote uoluitur modo, quo completo recte omne peccatum, omneque uinculum seculi cessat, atque omne seruitium: quamobrem septima in diuinis Scripturis requies nominatur, quemadmodum et  Paulus de Moyse ait: Dixit enim in quodam loco de die septima sic, Et cessauit Deus ab omnibus operibus suis; et paulo post subdidit: Qui autem intrauit in requiem eius, et ipse requieuit ab operibus suis, sicut et a suis Deus : sed et Ecclesiastes ait: Da partem septem, nec non et octo , prouidentiam haberi presentis seculi precipiens et futuri. Plaga lepre si fuerit in homine, adducetur ad sacerdotem et uidebit eum; cumque color albus in cute fuerit, et capillorum mutauerit aspectum, ipsa quoque caro uiua apparebit, lepra uetustissima iudicabitur, atque inolita cuti: contaminabit itaque eum sacerdos et non recludet, quia perspicue immunditia est.  De quibus enim superius plane atque sufficienter exposuit, de his hec rursus  uidetur legislator adiicere, sed non ita est: nam et si uerbis est proximum, multum tamen diuersam atque differentem habet intentionem; hic siquidem non de quolibet simpliciter peccato, sed de manifesta transgressione legalis dicit littere, propter quod plagam lepre passionem ipsam appellauit. Non ignoramus autem quia lepram dixerimus legis esse preuaricationem, quia nocet etiam cum partitialis sit, sicut lepra, licet paruam partem comprehendat corporis. Quam autem legem existimant propriam, non eam que est de inuidia et adulterio, rapacitate et auaritia, et de honorandis parentibus, nam similis lex erat et gentibus; sed eam que de sacrificiis et purificationibus sanciebat, non tangas, non gustes, non contrectes eam que circumcidi carnem iubebat.  Hec enim erant eius propria, cum gentibus communionem non habentia. Si ergo plaga huius lepre in homine orta fuerit, et uidens eum sacerdos, album colorem in cute perspexerit, preuaricationem manifestam, apertamque littere, illeque uoluntate atque ex iudicio egerit, hoc enim esse capillorum aspectum in album mutari, id est, aperte animum in aliqua preuaricatione transferri, superius diximus; habet autem ipsa species uiuam carnem, ut qui uidelicet et si in aliquo transgreditur, in aliis tamen legem defendit, quam frustra sanam carnem appellaret, nisi et beatus Paulus sic illam appellasse uideretur; ait enim: Iustitiis carnis usque ad tempus correctionis impositis ; lepra uetustissima  iudicabitur, consenescit enim peccato et non corrumpitur, quia pugnam in se continuam et rixam habet, dum in aliquibus legem despicit, in aliquibus defendit, propter quod eum contaminat sacerdos et non recludit, uel, sicut Septuaginta, et separat, quia perspicue immunditia est. Quomodo enim non abominabilis et immundus est, qui legem inhonorat, quam ipse sibi necessariam esse ex parte custodiendo confirmat? Sin autem effloruerit discurrens lepra in cute et operuerit omnem cutem, a capite usque ad pedes, quidquid sub aspectu oculorum cadit, considerabit eum sacerdos, et teneri lepra mundissima iudicabit, eo quod omnis in candorem uersa sit, et idcirco homo mundus erit. Quando uero caro uiuens in eo apparuerit, tunc sacerdotis iudicio polluetur, et  inter immundos reputabitur, caro enim uiua, si lepra aspergatur, immunda est. Quod si rursus uersa fuerit in alborem et totum hominem operuerit, considerabit eum sacerdos, et immundum esse decernet.  Lepram in cute didicimus legalis esse littere preuaricationem: bene autem dixit, in cute, quia sabbati, circumcisionis uel purificationum, que per legem sanciuntur, transgressio non affert anime lesionem, cercet quippe legis littera exteriorem hominem. Si ergo eadem lepra tegat omnem cutem a capite usque ad pedes, et quidquid sub aspectu oculorum sacerdotis cadit, mundum eum decernit: si enim quispiam a tota legis littere recedat custodia, et neque circumcisionem, neque ciborum differentiam, neque sabbatorum custodiam,  nec pollutionum aut sacrificiorum aut aliquorum aliorum talium exerceat opera, sed ab omnibus legalibus elementis recedat, atque a capite usque ad pedes, a primo uidelicet usque ad ultimum horum mandatorum, ad meliora cucurrerit atque perfectiora, feceritque hoc in conspectu sacerdotis, id est, Christi, ut ipse uidens transgressionem imperfectorum, suscipiat, teneri eum lepra mundissima iudicabit, eo quod omnis in candorem uersa sit, ad claritatem uidelicet, hic semetipsum Euangelice conuersationis transtulit, sicut populus ex gentibus, ad quos dictum est, Luceat lux uestra coram hominibus : Et rursus. Sicut in die honeste ambulemus , propter quod filii lucis non noctis, neque tenebrarum nominantur. Quod si caro uiua  in ea apparuerit, id est Iudaicum mandatum, quia uiuentia non propter accipientes, sed propter dantem illa putantur eloquia, magis autem et propter accipientes, si secundum illum modum quem data sunt custodiantur, necesse est ut qui nec hec operatur, neque illa a quibus recessit polluatur; sed utriusque probationem proferamus, uiuentia quidem, quia dicantur legalia Iudeorum mandata, audiamus Stephanum de Moyse Iudeis dicentem: Hic est qui fuit in Ecclesia in eremo cum angelo qui loquebatur ei in monte Sina cum patribus nostris, qui suscepit uerba uiuentia dare nobis. Ecce uerba uiuentia appellauit iustificationes legis. Quid autem subdidit: Cui noluerunt obedientes esse patres nostri,  et quidem obedierunt quantum ad faciem apparentis littere. Sed non obedire dixit, non obedire menti, nec intentioni, sed in solis litteris legem dantis, ex multitudine que putatur immunditie secundum legem mundus efficitur; ita et plebs de gentibus, in multitudine et perfectione legalis littere preuaricationis munda per ipsam legem efficitur, que non litteram sed spiritalem mandati querit intelligentiam. Caro et cutis in qua ulcus natum est et sanatum, et in loco ulceris cicatrix apparuerit alba siue subrufa, adducetur homo ad sacerdotem, qui cum uiderit locum lepre humiliorem carne reliqua, et pilos uersos in candorem, contaminabit eum: plaga enim lepre orta est in ulcere. Quod si pilus coloris est pristini, et cicatrix subobscura, et uicina caro non est humilior,  recludet eum septem diebus, et siquidem creuerit adiudicabit eum lepre.



CAPUT II. Quomodo leprosus recludendus sit certo tempore ut probetur per sacerdotem.

 Sin autem steterit in loco suo, ulceris est cicatrix, et homo mundus erit.  Beata est continua legis meditatio atque conuersatio, habereque semper in manibus thesaurum, ex quo cognitionis Dei procedunt diuitie. Quamobrem nos quoque cum omni studio ea que nunc sunt in littera latentia perquiramus. Ulcus natum et sanatum per penitentiam curatum peccatum est, quid enim sic uulnerat animam et complet maculis, quomodo peccatum? unde et Dauid dicebat: Computruerunt  et deteriorauerunt cicatrices mee a facie insipientie mee . Quid autem rursus curat anime uulnus? quo oportet modo peracta penitentia. Locus huius uulneris est actio et consilium, circa quod peccatum gestum est, ueluti Dauid locus ulceris fuit desiderium corporis, propter hanc enim et in Bersabee adulterium, et in Uriam homicidii crimen admisit: sed quamobrem cum dixisset ulcus album, hoc ipsum tamen dixit album seu rufum fieri? quia album quidem dixit quod fit ex uulnere legalis transgressionis, alba legem uocans, non enim erat calefacta sole iustitie et propterea rubra non erat; ergo rubrum quod ex Euangelica uenit preuaricatione euidentius appellatur, utrumque tamen in Christum est, in quo ab Ecclesia in Canticis  canticorum dicitur, fatruelis meus albus et rubicundus ; ipsius enim est lex, ipsius Euangelium. Sed que est, inquis, legis transgressio ad ipsum pertinens, utique Christum eiusque mysterium? id est, idolothiti omnis, sanguinis, et suffocati esus, nam hec et si legalia sunt precepta, Ecclesiam tamen ea custodire apostoli preceperunt, quod ostendit Iacobus dicens: uisum est sancto Spiritui et nobis, nichil amplius superimponere uobis oneris, exceptis his, abstinere ab idolothitis, et sanguine et suffocato, et fornicatione . Euangelica est autem, que non secundum legem erat: Quicunque dixerit fratri suo Fatue reus erit iudicio: et qui uiderit mulierem ad concupiscendum eam, iam  mechatus est eam in corde suo . Si ergo sanato albo, et penitentia curato peccato, in loco ulceris, in regione uidelicet peccati, ulcus album aut rubeum uideatur, secta quedam predicti peccati Euangelici siue legalis apud peccantem reperta fuerit, necessario ad iudicium hoc sacerdotis uenit, qui si uiderit locum lepre humiliorem carne reliqua, id est, humiliorem factam a semetipsa mentem manifesteque animum mutatum ad malitiam, hoc enim est pilos in candorem uerti, contaminabit eum sacerdos, semel enim in habitudine peccati factus est, et anime mala depastio per ulcus incubuit, unde lepram et uulnus et florentem eam passionem legislator appellauit. Quod si pilus coloris est pristini et cicatrix subobscura, id est, penitentis  uisus, et sic diebus septem recludi precepit, pro eo quod omnino in tali suspicione uenerit, tempus definire suspicioni uoluit; et siquidem creuerit et mala gloriatio multiplicata fuerit, adiudicabit eam lepre. Dicit autem lepram anime immunditiam, que creuit siue effloruit, posterioribus actionibus multiplicata; sin autem non est multiplicata, sed steterit in loco suo, nichil enim amplius in hoc peccasse inuenitur nisi solum hoc peccatum quod omnes cognouerunt, de quo et egit penitentiam, mundum illum sacerdos iudicat. Cicatrix enim uulneris quia passus, non autem quia adhuc patiatur ostendit.



CAPUT III. De plaga lepre exusta, siue cicatrice, etc.

  Caro et cutis quam ignis exusserit, et sanata, albam siue rufam habuerit cicatricem, considerabit eam sacerdos, et ecce uersa est in alborem, et locus eius reliqua cute humilior contaminabit eum, quia plaga lepre in cicatrice orta est. Quod si pilorum color non fuerit immutatus, nec humilior plaga carne reliqua, et ipsa lepre species fuerit subobscura, recludit eum septem diebus et die septimo contemplabitur; si creuerit in cute lepra contaminabit eum, si autem in loco suo candor steterit, non satis clarus, plaga combustionis est, et idcirco mundabitur, quia cicatrix est combusture.  Quibusdam legislator de eisdem uidetur loqui, sed non ita est, nam secundum aliquid eadem dicit, secundum autem aliquid differt, cum passionem quippe proponat  alteram, eamdem tamen passionis subinfert diiudicationem. Superius autem de aliquo ulcere obueniente locutus est, quod ex egritudine corporis generatur et proficit, hec enim solet Scriptura sacra ulcera appellare; que uero sunt de ferro aut lapidibus, aut alia aliqua percussione, plagas uocat et uulnera, propter quod de Lazaro inquit, quia canes uenientes lingebant ulcera eius : munde quippe carnis fame morboque corrupte erant illa uulnera. De eo autem qui descendit ab Hierusalem in Iericho, et in latrones incidit, plagas, inquit, imponentes ei recesserunt ; deinde post pauca, plagas istas sicut uulnera alligare Samaritanum prescribit: manifestam ergo differentiam  ulceris et uulneris aut plage, ipse per Scripturas Spiritus diuinus ostendit. Quid ergo uere ulcus est neglecte carnis nostre nisi corporis uoluptas et ebrietas et gastrimargia? Hec enim luxuriante corpore et in semetipso exsiliente proueniunt. Ignis autem maior inuidia, ignis latens et consumens paulatim habentem se. Propter quod et Isaias dixit: Zelus apprehendit populum ineruditum, et nunc ignis aduersarios consumit . Zelum imperitorum dixit inuidiam, zelantur enim non ut imitentur uirtutes, sed ut illas impediant, operantemque perimant. Si ergo combustio alicui homini uidelicet peccatori ex inuidia contigerit, et sanatus fuerit penitentia, scrutatur cicatricem, ne forte post penitentiam in passionem recidat, et si  reuersum inuenerit, contaminabit eum, immundum recte iudicans.

Terra enim sepe uenientem super se bibens imbrem, et proferens herbam opportunam illis a quibus colitur, benedictionem accipiet a Deo, proferens uero spinas ac tribulos reproba est et maledictioni proxima, cuius finis in combustionem, sicut Paulus ait . Si autem non inuenta fuerit redisse ad iniquitatem suam inuidia, nec ex operatione posteriori diffusum priori peccato latius ulcus habuerit, mundum illum sacerdos iudicat, utpote qui semel per penitentiam est mundatus: discernit autem et pilum intendens, si mutauit in album, et si humilior est a cute locus, que omnia plenissime in superioribus interpretati sumus; ideo enim his breuitas  adhibenda est, ut ad futura curramus. Sequitur: uir siue mulier in cuius capite uel barba germinauerit lepra, uidebit eum sacerdos, et si quidem humilior fuerit locus carne reliqua, et capillus flauus, solitoque subtilior, contaminabit eos, quia lepra capitis ac barbe est. Sin autem uiderit et locum macule equalem uicine carni, et capillum nigrum, recludet eos septem diebus, et die septima intuebitur; si non creuerit macula et capillus sui coloris est, et locus plage carni relique equalis, radetur homo absque macule loco, et includetur septem diebus aliis; si die septimo uisa fuerit stetisse plaga in loco suo, nec humilior carne reliqua, mundabit eum, lotisque uestimentis mundus erit  Non de quibuslibet hic, sed necessariis hoc mandatum lex dedit, nec enim de  solis actionibus ei, sed et de futuris diuinis dogmatibus pertinebat. Quando ergo errare cuiquam in diuinitate contigit, maculam lepre in barba et in capite habet. Hunc sacerdos inspiciat, et si uiderit humiliorem locum carne reliqua, et miseriorem presumptionem ex blasphemia factam; quomodo autem hoc fit? id est, si pilus flauus, solitoque subtilior fuerit, id est, et si non nimis, ad modicum tamen animum ad blasphemiam intendit; hoc enim subtilem esse pilum et neque efflorere sed flauescere ostendit; contaminabit eos sacerdos. Quare? quia lepra capitis ac barbe est, uel, sicut Septuaginta edunt, uulnus est, uulneratus enim a diabolo et collisus ad tantam peruenit impietatem. Quia enim  sepe contingit quempiam, et contra uoluntatem suam loqui impia. Si uiderit locum macule equalem uicine carni, et capillum nigrum, ut non exuberet hoc quod ex diabolica operatione anime est uulnus inflictum, id est, impietas dogmatum, recludet eos septem diebus sacerdos, non pro pena tantum, quantum districte probationis causa: tempus enim in omnibus quidem, districtius tamen in his quorum lingua circa Diuinitatem uacat. Intuendum est deinde quomodo post reclusionem iudicat: admiranda est districtio quam contra eos qui impie in dogmatibus agunt seruat. Si non creuerit macula, uidelicet impietas, et capillus sui coloris est, id est, nec capillus flauus in ea est, cum non possit cogitatio propter negationem cognosci,  utrum sponte aut inuitus impie egerit, tunc iubet radi hominem absque loco macule; aperte ergo alia radi precepit uerba et castigari, si forsan ex eis comprehendi possit utrum per subreptionem, sicut euenire frequenter solet, an maleuole de Deo impia sit locutus. uulnus autem antiquum non precepit radi, quia uerbum in quo delinquitur, quando semel qui peccauit negauerit, diiudicari iam non oportet. Quis enim reum iudicet peccati eum, qui quod confessus est lingua, uoluntate se protulisse negat? Quando autem de eo sic iudicans non comprehenderit creuisse maculam, nec dilatatam in eo uiderit impietatem, quoniam blasphemans omnino polluit stolam baptismatis, recte cum precepit per penitentiam lauare uestimenta, et tunc mundus  erit, quia omnis impietas per mundam penitentiam mundatur. uerumtamen hic si predicto mundatus modo, impia rursus locutus fuerit, non inspiciet sacerdos de pilo flauo, non queritur, inquit, quo animo impia locutus sit, sed quia in ea de quibus penituit recidit, immundum eum recte esse iudicat, si non capillus niger fuerit, id est, si non lugens apparuerit impietatem; lugens uero non solum habitu, sed et animo et cogitationibus, nigrum namque manere lugentium est proprium. Quoniam autem interiorem hominem oportet lugere pro peccatis quem cogitationes contingunt [contegunt], recte eius penitentiam per pilum nigrum significauit; sed sufficienter de his que in Deo committuntur impietatibus, tam ex uoluntate quam ex ignorantia locutus,  ad alia uulnera moderatiora sermonem uertit.

uir et mulier, in cuius cute candor apparuerit, intuebitur eos sacerdos: si deprehenderit subobscurum alborem lucere in cute, sciat non esse lepram, sed maculam coloris candidi, et hominem mundum.  Cum maxima districtione superius in diuinis dogmatibus, et eorum preuaricationibus usus fuisset, nunc quia de illis loqui suppleuit, recte sue austeritatem deposuit districtionis. Et de his que sunt secundum legem Iudaicam dogmatibus loquitur, et que in ea sunt culpas, subobscurum alborem et lucentem esse dixit. Quemadmodum ergo cicatricem albam esse diximus transgressionem  legalis littere, sic et eius ignorantiam subobscurum alborem et lucentem intelligamus dici; ignorantiam autem non omnium que dicit, nec eorum que communia cum lege naturali, uel euangelicis preceptis sunt possidet. Neque enim ignorare, Non occidas, non mechaberis, non furtum facies, cuilibet ignoscitur, sed quorumdam partitialium, paruorumque mandatorum ignorantia, ueluti quando oportet mundari menstruatam, quando offerri pro pariente masculum, quando etiam pro ea que feminam peperit; propter quod eam subobscurum alborem, utpote paruas cicatrices partitialium preceptorum ignorantiam habentem appellauit. Qui ergo talis est, necesse non habet mundari, neque enim ad iustificationem Iudeorum, sed ut aggrauaretur  eorum iugum tradita sunt. Propter quod et Deus per Prophetam dicebat: Dedi eis precepta non bona, et iudicia in quibus non uiuent .



CAPUT Iu. De uiro, de cuius capite capilli defluunt.

 uir de cuius capite capilli fluunt caluus ac mundus est, et si a fronte ceciderint pili, recaluaster et mundus est: si autem in caluitio, siue in recaluitio albus uel rufus color fuerit exortus, et hoc sacerdos uiderit, inquinabit eum haud dubie lepre, que orta est in caluitio. Reminiscendum est quia capillos pro cogitationibus intelleximus.  Ornare quippe caput, ac tegere constituti sunt, sicut cogitationes mentem, non autem inordinatas cogitationes deducamus ad medium, quia et capillorum incompositio  feditatem pro ornatu prebet, insuper quemadmodum capillorum quidam decidunt, alii autem renascuntur nulloque tempore nasci cessant, sic et his que sunt in nobis cogitationibus decidentibus, alie renascuntur. Ergo hic caluum appellat simplicem hominem, non eum qui omnino insipiens est aut irrationalis: quis enim est homo qui non capillos, licet paucos, in capite habeat? Hunc ergo describit qui cogitationes paucas per simplicitatem gerit, eumque mundum recte esse precepit: quemadmodum enim mundum estimat eum qui ex toto simplex est, sic et illum qui ex parte est. Maxime autem hunc qui ex simplicitate est, nam hoc intelligendum est in capillis fluentibus, hoc est rarescentibus, in fronte, quem et caluastrum  appellauit. Hic autem priore deterior est, nam melius quidem est uirtutes abscondere, si tamen aliquis gloriam earum prodat, tolerabilis passio est et uicina uenie, propter quod erit mundus: quia enim secundum faciem diuina Scriptura prodi uirtutes et coram hominibus, per eas dicit ornari: Attende Paulum dicentem: Ea que secundum faciem sunt uidete: si quis uidetur sibi Christi se esse, hoc cogitet iterum apud semetipsum, quia sicut ipse Christi est, ita et nos . Hoc autem, si nullum peccatum ex simplicitate simplicis committatur, si autem facta fuerit in caluaria eius aut in recaluitio macula alba aut rufa, lepra est. Quare? quia nemo sic est simplex ut nesciat quia non debeat  manum in ignem mittere, neque in precipitii altitudine semetipsum dare, neque abuti gladio in locis uitalibus; si autem hec scit quomodo non amplius norit quod occidere malum sit, quod detrahere pessimum, quod idolothita comedere impium, atque mulierem alienam concupiscere sit iniquum? Si ergo eum sacerdos maculam habentem albam aut rufam in caluitio, aut in recaluitio eius, id est, in ea que est ex toto uel ex parte simplicitate, euangelicam uel legalem eum normam peccantem preuaricatum fuisse reperit, condemnabit, siue contaminabit eum. Quare? quia haud dubie lepra orta est in caluitio, uel, sicut Septuaginta, quia in capite eius macula eius ait, id est, quia in ualidis et necessariis peccauit, in quibus nemo peccans ueniam  meretur. Naturalis enim lex ad quam necessaria legis tendunt, et multo magis euangelica precepta, nec ab animabus quidem sunt aliena simplicibus. Sequitur: Quicunque ergo maculatus fuerit lepra et separatus ad arbitrium sacerdotis, habebit uestimenta dissuta, caput nudum, os ueste contectum, contaminatum, ac sordidum se clamabit omni tempore quo leprosus est, et immundus solus habitabit extra castra.  Ea que ad faciem est interpretatio littere omnino multis uidetur esse ridicula, quid enim prodest uestimenta dissuere, aut caput habere nudatum, os contectum? Nec ille enim qui corpore leprosus odorem spirat putoris, ut recte os suum huius rei operiat gratia, sed quia leprosum legislator intellexit eum qui secundum  predicta peccata immundus est, necessario eius dissolui uestimenta precepit, ut per hoc cognosci possit quia dissolutas habeat uirtutes, atque uires anime, que eam ab estu atque gelu peccati poterant custodire. Habere autem eum et caput nudatum precepit, ut pote salutis galeam non habentem quam Paulus inter intelligibilia arma sumi precepit: os etiam non frustra operiri precepit . Sed quia cum mali odoris peccatum sit et omnem prauam emittat exhalationem, multo magis tamen eam que per linguam est possidet, simul etiam et a doctorali dignitate hunc qui talis est prohibet, quomodo enim culpe casum cerceat, qui est ipse culpabilis; quomodo qui furatur, precipiat non furari? qui mechatur, iubeat non mecari? Unde et Dauid dicebat:  Peccatori autem dixit Deus, Quare tu enarras iustitias meas, et assumis testamentum meum per os tuum: tu uero odisti disciplinam, et proiecisti sermones meos post te . Et quidem semper, hoc est, et omni tempore quo leprosus est, id est, omnibus diebus quibus in eo fuerit macula. Quid ergo per hec significat? quia etsi semel peccauerit, etiamsi non addiderit ad peccandum, immundus tamen usque dum peniteat dicitur, quia sine penitentia lepra peccati penitus non mundatur, ideoque macula intelligibilis lepre in ipso manet. Preterea uerus leprosus, id est, peccator solus ac separatus  habitat, tam ut confundatur quam ut nullus societatis eius contagio noceatur. Unde Dominus Petro de eo quod peccauerat, et Ecclesie ut conuerteretur atque emendaretur detractabat obedire, sit tibi, inquit, sicut ethnicus et publicanus . Habitabit extra castra: legis quippe mandata euangelicis nimis sunt secundum spiritum consonantia. Unde Ioannes separans ab intelligibili tabernaculo intelligibilem leprosum in catholica Epistola scribit: Quicunque uenit ad uos, et hanc doctrinam non affert, non recipiatis eum in domum, et aue ei ne dixeritis . Et ut hec omnia facilius memoria comprehendi possint, breuiter ea recapitulanda esse censemus, quibusdam tantum locis, iuxta quod in aliis sanctorum predicatorum dictis  reperiebamus, sensu mutatis, ad idem tamen sacramentum per omnia respicientibus. Lepra doctrina est falsa. Proinde leprosi non absurde intelliguntur heretici, qui unitatem uere fidei non habentes, uarias doctrinas profitentur erroris, ueraque falsis admiscent, sicut et lepra ueris falsisque locis humana corpora uariando commaculat. Huius scilicet lepre inuenimus legislatorem sex species in homine posuisse: prima capitis et barbe, secunda caluitii et recaluitionis, tertia carnis et cutis, quarta cutis corporis, et cicatricis albe cum rubore, quinta ulceris et cicatricis, sexta ustionis. In capite lepram portat, qui in diuinitate Patris, uel in ipso capite, quod est Christus, peccat: Caput enim uiri Christus est . Hanc lepram Iudei habent, et ualentiniani,  Marcioniste, Fabiani, Manichei, Ariani, Sabelliani, Macedoniani, Anthropomorphite, Priscilliani, Donatiste, Nestoriani, Eutychiani, quique omnes in caluaria lepram gerunt, qui de apostolis et sanctis Christi peruerse aliquid sentiunt, atque eos falsum quodlibet predicasse confingunt: sicut enim barba ornamentum est uiri, ita Christi apostoli et doctores, ornamentum est corporis Christi. In corpore lepram habent, qui Ecclesie detrahunt, sicut Carpocratiani, qui negant carnis resurrectionem; sicut Nouatiani, qui nuptias damnant, et peccantibus penitentiam negant; sicut Eraclite, qui inter alios errores, regnum celorum paruulos habere non credunt; sicut Ariani [a 1Kb] qui uetant pro defunctis offerre sacrificium. In carne et cute gerunt lepram, qui carnalia uel exteriora  suadere conantur, ut Corintiniani, qui resurrectionem futuram in carnis uoluptate existimant, uel sicut Ariani qui dicunt in fide manentibus, quamuis carnaliter uiuant, non posse computari peccata. In cicatrice sanati ulceris lepram portat, qui post cognitionem et medicinam Dei et manifestationem fidei quam in Christo suscepit, rursum in ipsa cicatrice ostendit aliquod indicium erroris prioris aut perfidiam dogmatis ueteris. In carne uiua gestat lepram, qui de anima, que uita est carnis, aliquod falsum existimat, sicut Luciferiani, qui dicunt animam de carnis substantia propagatam; sicut Arabici,  qui animam simul cum corpore mori putant. In cicatrice ustionis lepram habent Manichei heretici, qui inani abstinentie cruciatu corpora sua exurunt, et per infidelitatem, non munditiam inde, sed lepram gignunt. De talibus enim predicabat Apostolus: Discedunt, inquit, quidam a fide attendentes spiritibus erroris et doctrinis demoniorum, in hypocrisi loquentium mendacium, et cauteriatam habentium suam conscientiam, prohibentium nubere, abstinere a cibis quos Deus creauit ad percipiendum . Sed adhuc adiecit colores leprarum, id est, pallidam, rubentem, albam, liuidam, nigram, florescentem. Itaque dum pallidam lepram dicit, imbecillam et fragilem fidem anime denotat. Isque perdito colore integre sanitatis, erroris infirmitate languescit; cum  autem rubicundam lepram ostendit, homicidii cruore mentem infectam denotat et inurit: cum uero albam, illos hereticos qui se mundos appellant, siue reliquos qui de falso merito gloriantur, sicut Pelagius et Nouatus. Cum autem nigram uel liuidam lepram commemorat, inuidie et liuoris notas exsecratur. Cum uero nigram insinuat, sacrificiorum fumo et busto idololatrie denigratam conscientiam detestatur. Cum autem florescentem toto corpore et cooperientem omnem pelliculam corporis a capite usque ad pedes dicit, auaritie crimen ostendit, quia nunc floridum et iucundum putatur hominem felicem esse in hoc mundo, et diuitem uideri in seculo, hec enim pestis auaritie omne genus hominum quasi totum corpus crebro erroris istius contagio  commaculat. Cum autem lepram que habet ruborem cum pallore permixtum, eum hominem denotat, qui cum sit imbecillis animo et mendax, facile in furore prorumpit, et leuitate morum cito perierat; pallor enim mentientem linguam significat, rubor iracundiam manifestat. Est itaque lepra peccati que sacrificiorum oblationibus emundatur, id est, corde contrito et humiliato: Sacrificium enim Deo spiritus contribulatus est . Est et idololatrie que aqua diluitur baptismi. Est et hereticorum, que septem dierum purgatione extra castra habeatur, id est, per septiformis Spiritus agnitionem purificetur. Est que uisu sacerdotis aufertur per doctrinam. Genus autem lepre quod mundari omnino non potest, eorum est, qui in Spiritu sancto peccant, nec dicunt  penitentes posse consequi ueniam; de his ait ueritas: Qui peccauerit in Spiritu sancto, non remittetur ei, neque in hoc seculo, neque in futuro. Quod uero iubetur leprosis ut exeant de castris, et sedeant foris donec mundetur lepra eorum, intelligitur hereticos proiici debere ab Ecclesia, donec proprio errore purgentur et sic reuertantur ad Dominum. Eiusmodi uero dissutis tunicis, capite deoperto, et ore obuoluto sedere iubetur, lepre munditiam exspectans: dissutis tunicis, id est, omnibus secretis manifestatis; capite deoperto, ut a cunctis eius facinus uideatur; ore clauso, ne ulterius impia doceat uel loquatur.



CAPUT u. De lepra uestium, staminis atque subtegminis.

 uestis lanea aut linea que lepram habuerit in stamine atque subtegmine, aut certe pellis, uel quidquid ex pelle confectum est; si alba aut rufa macula fuerit infecta, lepre reputabitur, ostendeturque sacerdoti, qui consideratam recludet septem diebus, et die septimo rursum aspiciens, si creuisse deprehenderit, lepra perseuerans est: pollutum iudicabit uestimentum, et omne in quo fuerit inuenta, et idcirco comburetur flammis. Quod si eam uiderit non creuisse, precipiet, et lauabunt id in quo lepra est, recludensque illud septem diebus aliis, et cum uiderit faciem quidem pristinam non reuersam, nec tamen creuisse lepram, immundum iudicabit, et igne comburet, eo quod infusa  sit in superficie uestimenti, uel per totum lepra. Sin autem obscurior fuerit locus lepre, postquam uestis estilota, abrumpet eum, et a solido diuidet. Quod si ultra apparuerit in his locis que prius immaculata erant, lepra uolatilis et uaga debet igne comburi. Si cessauerit, lauabit ea que pura sunt secundo, et munda erunt. Ista est lex lepre uestimenti lanei et linei, staminis, atque subtegminis, omnisque suppellectilis pellicee quomodo mundari debeant uel contaminari.  Indecorum quidam forsitan ac nimis abiectum legislatorem estimant, quia de stamine atque subtegmine, que trama uulgo nuncupatur, loquitur, relinquens quecunque animas audientium legem possunt ad meliora componere. Quid enim, inquiunt, sordidatum stamen, quid subtegmen siue trama leprosa  facta, quid pellicium uas maculam habens nostre oberit uite? Unde non nos oportet ad solam intendere litteram, sed ad fructum spiritus, qui quemadmodum sub folio, ita sub littera legalis uinee custoditur: tantam enim curam nostri legislator gerit, ut non solum de illa cautos faciat lepra que ex his, que iam dicta sunt, peccatis euenit, sed et de hac que frequenter circa uirtutes euenire, dum male eis aliquis utitur, solet. Alia igitur uestimenta anime, alia uestimenta sunt corporis, que nec sordidata nec exspoliata contristant. Quomodo enim pertinent ad hec quod Ioseph Aegyptiis uestimentis spoliandus erat, uel quomodo pilis cameli Baptista Ioannes indueretur? Sed ea que sunt anime oportet esse clariora. De quibus Salomon dicebat: Omni tempore  sint uestimenta tua candida . Dauid etiam: Omnis gloria eius filie regis ab intus, in fimbriis aureis circumdata uarietate . Gloriam intus anime decorem asserens in fimbriis aureis, que uidelicet sint uirtutes. Sed horum uestimentorum quedam sunt lanea, quedam sunt linea: lanea pretiosa et magna multumque animam calefacientia; linea uero uilia parumque calefacientia. Lanea uestis anime est uirginitas, linea castitas coniugalis; lanea, a questu uel a possidendo continentia, linea habitarum largitas rerum; lanea, eremi philosophia, linea, in ciuitate honestas siue modestia; laneum, usque ad mortem pro ueritate certare; lineum, falsa non loqui. Unde et Salomon Ecclesiam duplicibus  uestitam per significationem asserens dicebat: Quesiuit lanam et linum, et operata est consilio manuum suarum . Et rursus: Stragulatam uestem fecit sibi, byssus et purpura indumentum eius. Sed quia staminis atque subtegminis, ex quibus contexuntur uestes, legislator mentionem facit, ipsorum nunc subtilitatem explicemus: non enim solummodo uirtutes, sed ea ex quibus constant perscrutari desiderat. Duo ergo hec ueram nobis procurant uirtutem: intentio nostra et diuinus nutus siue gratia; et subtegmen quidem innuit nostram intentionem, stamen autem Dei nutum. Et recte: quia stamen est in uestimento firmius, quomodo et Dei nutus uel gratia indisruptibilis in nobis atque incommutabilis perstat, sustinens subtegmen nostre intentionis, ut  perficiatur bone actionis uestimentum. Pelles ex quibus confici quid potest, tentationes pro pietate seu fide, et pro uirtute tribulationes dicit pelles. Quare? Quia quemadmodum mortua pellis est de qua fieri potest uas, uerumtamen de ea uter forsitan, aut cadus, aut stratum, aut pellis tabernaculi, aut aliquid aliud fit utile; sic et tribulationes et tentationes mortificant in seculo hominem. Humiliant enim eum et ualde in nichil redactum ostendunt, uas tamen ex eis bonum et utile fit patientia atque probatio, que omnimodo a Domino corona subsequitur. Quia enim pelles tribulationes et tentationes appellari non sit incongruum, audi Iob dicentem de suis tribulationibus et tentationibus: Pelli mee, consumptis carnibus, adhesit os meum: et derelicta sunt tantummodo  labia circa dentes meos. Miseremini mei, miseremini mei, saltem uos amici mei, quia manus Domini tetigit me . Prohibet ergo [superbiam] nec in uirtute perfecta, quod est uestimentum, uel si magna est, uel si mediocris. Hanc enim laneorum et lineorum differentiam diximus, maculam inueniri albam aut rufam, uel, sicut Septuaginta, uiridantem aut flammiscentem. Dicit autem uiridantem superbiam, flammantem cynodoxiam: hec enim fuit angelorum preuaricatio, quia ubique Christus uirtutes a uana gloria liberas esse precepit, et neque ieiunare, neque misereri ad placendum hominibus iubet; perdere quippe mercedem suam eos qui ita faciunt affirmauit. Qui enim ab hominibus laudari uolunt, quomodo iam laudari a Domino  exspectabunt? uiridans autem superbia intelligitur, quia ad modicum floret, uelut uirentia, ita ut diceret Dauid: uidi impium supereleuatum et superexaltatum super cedros Libani: et transiui et ecce non erat . Et rursus de eisdem: Sicut fenum ita decident, et sicut olera herbarum cito cadent . Ergo aperte probatum est quia superbiam seu uanam gloriam prohibet adherere uirtuti. Sed nec in stamine, siue in subtegmine uult lepram que dicta est euenire, id est, ut nec ipsi cum superbia uel uana gloria uirtutes intendamus, nec a Deo talem gratiam nobis concurrere deprecemur, sed nec tentationes cum aliquo ex his nos legislator sustinere desiderat, qui si tale quippiam forsitan  ut hominibus euenire contigerit, inspicere ea a sacerdote uult, et neque uirtutem neque intentionem uirtutis, nec tentationum patientiam repellere, mox et denuntiare immunda, et suspicione superbie uel uane glorie precepit; nec rursus sicut munda suspicere, sed separare eos septem diebus et tempore discernere passionem. Et siquidem creuerit, immunda sunt predicta omnia in quibus istud euenerit, quia lepra perseuerans est, propter quod et flammis iubet illam comburi: ergo flammam gehenne significat, et futuri temporis memoriam facit, neque enim dixit, in igne concrematur, sed, in igne concremabitur. Si autem post reclusionem eam uiderit non creuisse, precipiet, et lauabunt id in quo lepra est, id est, diluere ea illum per penitentiam precepit. Deinde  post dilutionem recludere illud septem dies rursus iubet, et sic cognoscere utrum inueniat maculam superbie, uel uane glorie permanentem: quamuis non creuerit, tamen incommutata ob hoc est, quia ad penitentiam non migrat, immundum est, et igne comburetur: corroborata est enim passio, et propterea uirtutem homo nec corrigere malum uult, nec intendere, si enim obscurius fuerit locus lepre, id est, incerta lepra et dubia, postquam uestis est lota per penitentiam, abscidere passionem a uestimento uirtutis, ceterorumque que predicta sunt precepit. Quomodo autem superbiam abrumpit? ualde uidelicet se humilians, similiter et uanam gloriam omnibus a se remouens modis, id est, ut nec honoribus, ex quibus superbie passio nutritur, nec  laudibus, quibus uana crescit gloria, delectetur uel gaudeat; sicque conuersetur, ut ne quidem in suspicione unius horum incidat, et tunc mundus esse poterit. Sin autem ultra apparuerit in his locis que prius maculata fuerant, id est, in uestimento uel in subtegmine, uel in stamine, uel in pelle, id est, in uirtute, aut ipsis tentationibus adhuc eamdem sustineat passionem, pro qua ablutus est uel penituit, atque in ea permanet, immundus huiuscemodi reputatur, et ignis eum gehenne suscipit, quia lepra uolatica et uaga est, quia hoc quod semel macule dilutum fuerat, id est, postquam semel a suspicione mundatus est, rursus lauari uult, ut tunc mundus nominetur. Unde apertissime illud tibi intelligere legislator innuit, quando de eodem peccato frequentibus  uult lacrymis peniteri, frequens enim commemoratio, nec ipsum uulnus permittit preualere nec aliud.

 Item alio modo: Lepra in ueste linea significare potest peruersitatem morum in mente amare. Unde et per quemdam colorem iustitie plus quam oportet seuiunt in peccantibus, ad desperationem plus quam ad sanitatem prouocantes, contra Apostolum qui ait, Onera uestra inuicem portate . Lepra autem in ueste linea illos significat qui pro adulatione delinquentes corrigere nolunt, sed male facientibus consentiunt: aut certe qui molliter uiuunt, et uiriliter agere non student. Lepra autem in stamine potest significare anime uitia, quia sicut stamen opus textrinum sustentat, ita et anima  corpus stare et uigere facit. Lepra autem in subtegmine peccata sunt que per corpus committuntur: in corpore etenim anima subsistit, ueluti stamen in subtegmine. Pellis uero uita est exterior, et conuersatio hominum carnalis; unde post peccatum Adam et uxori illius tunicas pelliceas Dominus fecisse dicitur. Lepra autem in pelle, malum exemplum est in conuersatione huius uite per quod indocti in errorem inducuntur.  Quia ergo et de euenientibus in uirtutes maculis legislator purificationes precepit, iam per que leprosum mundet agnosce. Hoc enim intendens inuenies quia legislatori de lepra illa cure fuit que ex delictis in animabus nostris infligitur.



CAPUT uI.  De oblationibus offerendis pro emundatione, et purgatione leprosi.

 Locutusque est Dominus ad Moysen dicens: Hic est ritus leprosi quando mundandus est: Adducetur ad sacerdotem, qui egressus e castris, cum inuenerit lepram esse mundatam, precipiet ei qui purificatur ut offerat pro se duos passeres uiuos, quos uesci licitum est, et lignum cedrinum, uermiculumque et hyssopum. Et unum e passeribus immolari iubebit in uase fictili super aquas uiuentes: alium autem uiuum cum ligno cedrino, et cocco, et hyssopo tinget in sanguine passeris immolati, quo asperget illum qui mundandus est, septies, ut iure purgetur, et dimittet passerem uiuum, ut in agrum auolet. Cumque lauerit homo uestimenta sua, radet omnes pilos corporis, et lauabitur  aqua, purificatusque ingredietur castra, ita duntaxat ut maneat extra tabernaculum suum septem diebus. Et die septima radat capillos capitis, barbamque et supercilia, ac totius corporis pilos, et lotis rursum uestibus et corpore, etc.  Quia non nos oportet arbitrari negligenter quippiam legislatorem dicere, illud te oportet notare pre omnibus, quia nunc quando de mundationibus sancit, solo Moysi, non etiam Aaron, sicut superius, alloquitur; quia Moyses precipue imaginem Christi secundum multos qui dicti sunt gerit modos, soli autem Christo communis lepre competit emundatio, propter quod nec de lepra unius modi que fit in uulnere, uerbi gratia, aut inustione, aut aliter loquitur; sed ait: Hic est ritus leprosi. Per hoc  omnem speciem lepre complecti uolens, quia et Christus omne genus peccatorum mundauit; ergo et nimis simillima est mysterio eius presens materia, quod ex eo discimus, quia leprosum non ire ad sacerdotem, sed ad eum ire sacerdotem precepit, sicque adduci eum qui mundandus est, quemadmodum et Christus ad nos uenit, et eos qui ab eo mundari atque ablui necessarium habebant, et extra castra ad intuendam eum qui mundandus erat egredi sacerdotem precepit, sicut nos Christus extra castra per passionem crucis, dispensationisque que tunc peracta est uisitauit. Non prius autem hoc egit quam uideret, quia macula lepre ab eo sanaretur, id est, antequam nos caruisse uidisset errore. Quando  ergo in eum non solum ex plebe Iudaica crediderunt, sed et pagani ascendentes eum uidere cupiebant, nuntiantibus hoc discipulis dixit: uenit hora ut glorificetur Filius hominis , quando uidit quod preparatum esset humanum genus ad liberationem salutemque per crucem, hoc enim et gloriam suam appellauit, tunc quid suscepit? uidelicet duos passeres uiuos, quos uesci licitum est. Habuit enim hec Christus, diuinitatem scilicet et humanitatem, quia munda Christi etiam humanitas et uiuens est. Munda quidem, ut pote que proprium peccatum non habuit; uiua autem, ut que genita non est ex uiri immunditia; et ideo non fuit maledictioni mortis obnoxia. Sumet, inquit, et lignum cedrinum, id est, crucem: cedro autem ideo significatur,  quia cedrus in lignis fortis est. Nam et area de lignis cedrinis facta fuisse asseritur, quia lignorum imputribilium in constructione eius Moyses mentionem fecit. Sumet et uermiculum, quod Septuaginta edunt coccinum tortum, uidelicet passionem: dicitur enim propter tincturam sanguinem coccinum; unde chlamydem coccineam cum duceretur ad passionem, eum milites induerunt. Tortum autem esse quare dixerunt? Propter passibilitatem impassibilitatemque connexam, propter quod in eum passio secundum quemdam est modum; hyssopum autem boni odoris gratia spiritus cooperatrix emundationis nostre est. Unde Dauid: Asperges me, inquit, hyssopo et mundabor .

De passeribus ergo quos diximus esse Christum,  hunc precepit immolari uel occidi, id est, id quod erat passibile et quod poterat occidi, et occidi: in uase fictili super aquas uiuentes, in nobis enim, id est, pro nobis. Siquidem sumus uas fictile de luto uidelicet facti, unigenitus secundum carnem occiditur super aquas uiuas, id est, baptismatis: mors eius quippe nostrum figurat baptisma, quod ostendit Paulus dicens: Quicunque in Christo baptizati sumus, in morte eius baptizati sumus . In hoc enim uiuens passer, et lignum cedrinum, et coccinum tortum, et hyssopus tingitur: omnia enim hec comprehenduntur in uirtute baptismatis, quod diximus Dominice esse passionis figuram significationemque, sed uiuens passer quem in Unigeniti necessario diuinitatem accipimus, in sanguine etiam  hic occisi passeris, et aqua tingitur, id est, in gratia baptismatis, quia non in hominis passione, sed Dei et hominis baptizamur. Deinde post hec, uiuens passer in agrum ut auolet dimittitur; ergo impassibilis diuinitas et inseparabilis erat a carne, que passa est, unde et separabilis in sanguine baptizamur, ut impassibilis uiua in agrum auolet. Ad altitudinem uidelicet contemplationis emittitur, quo illum dimittente, nostro uidelicet intellectu, sub huius enim contemplatione tenetur, solummodo sponte detenta cum a nullo alio detineri possit. Insuper is qui mundatus est uestimenta lauat, uidelicet actiones et si quas uirtutes habuit, quia et has peccato polluit.

Lauat autem penitentia et radit pilum, id est,  omnem cogitationem deponit, quia omnes eas habebat immundas; et lauatus aqua penitentie aut baptismatis, tunc necessarie mundabitur, nam et si mundum eum superius nominauit, ait enim: Cum uisus fuerit esse mundatus, efferet duos passeres, sed eum qui aptus erat ad mundationem dicebat. Nam quomodo is qui iam mundus est adhuc necesse habet mundari? Tunc et in castra ingredietur ut conuentui nostro intersit, atque intelligibilium contractuum socius, et alterius commistionis que cum fidelibus habetur, acquiratur fructus, a qua quia prohibeantur hi qui necdum mundati sunt peccatores, audi Apostolum dicentem: Si is qui frater nominatur, aut adulter est, aut auarus, aut detractor, aut ebriosus, aut rapax, cum huiusmodi nec cibum  sumere . uerumtamen septem dies extra tabernaculum suum manet, adhuc sanctorum communione propter subtiliorem custodiam, et paulatim ad meliora prouectum separatus. Tabernaculum enim uniuscuiusque nostrum mysteriorum adeptio est, tabernaculum a gelu tegens nos et ab estu, tabernaculum in quo cenat cum Deo, sicut cum patre filii, aut cum sponso sponsa, uel si aliquid aliud dicitur quod magis ad proximitatem cognationis pertinet: Et die septima rades capillos capitis, barbamque et supercilia, ac totius corporis pilos. Sed hic non solum caput, sed et barbam, et supercilia, et omnem simpliciter pilum qui in omni corpore est, ac per hoc et occultarum partium radi precepit. Nullam ergo ei cogitationem ueterem remanere uult:  non solum illas que ornatum homini utpote rationali, et multa de diuersis disceptanti prebent, illas enim per caput, propter ornatum et multitudinem significat; sed nec has que hominem contemplatiuum constituunt, de sublimibus et diuinioribus rebus cogitantem, hoc enim superciliis designatur, que in altioribus sunt sita et circa contemplatiuorum manentia sensuum organa, sed nec illas que discretionale continentes, per barbam recte significantur: quia barbam maxime inter uirile genus et muliebre diuidat. Hec autem, non quomodo carere eum cogitatione cupiens precepit, sed nouum totum, et quasi modo genitum fieri uolens, et exspoliare ueterem hominem, ut capiat nouum: quomodo enim ei qui antiquum rasit pilum, alius nouus et recens nascitur,  sic et huic ueteribus carenti cogitationibus, alie noue ad meliora pullulant. Lauare etiam rursus uestimenta sua, id est, actiones mundas efficere, et lauabit iterum corpus aqua, secundo utique illud lauant, nobis autem non est secundum baptisma: Unus enim Dominus, una fides, unum baptisma . Et quomodo secundo lauabitur, nisi absolute per lacrymas? Hoc enim non semel nec bis, sed tertio et frequenter licet peragi, quia et Dauid dicebat: Facta sunt mihi lacryme mee panes die ac nocte. Sequitur:

Assumet duos agnos immaculatos, et ouem anniculam absque macula, et tres decimas simile in sacrificio, que conspersa sit oleo, et seorsim olei sextarium;  cumque sacerdos purificans hominem statuerit eum, et hec omnia coram Domino in ostio tabernaculi testimonii, tollet agnum et offeret illum pro delicto, oleique sextarium. Et oblatis ante Dominum omnibus, immolabit agnum, ubi immolari solet hostia pro peccato, et holocaustum, id est, in loco sancto. Sicut enim pro peccato, ita et pro delicto ad sacerdotem pertinet hostia, Sancta sanctorum est, assumensque sacerdos de sanguine hostie que immolata est pro delicto, ponet super extremum auricule dextre eius qui mundatur, et super pollices manus dextre et pedis; et de olei sextario mittet in manum suam sinistram, tingetque digitum dextrum in eo, et asperget septies contra Dominum. Quod autem reliquum est olei, in leua manu fundet super extremum auricule dextre  eius qui mundatur, et super pollices manus ac pedis dextri; et super sanguinem qui fusus est pro delicto, et super caput eius; rogabitque pro eo coram Domino, et faciet sacrificium pro peccato, tunc immolabit holocaustum, et ponet illud in altari cum libamentis suis, et homo rite mundabitur.  Postquam enim prima die qua egreditur sacerdos extra castra, immolari ad emundationem leprosi precepit, ecce rursus nunc octaua die alia pro eo sacrificia fieri iubentur. Octaua enim dies eamdem quam prima uim gerit, quia omne presens tempus in hebdomadibus conciditur post quas octaua est, equam ut diximus uirtutem prime gerens, uel omnino ipsam renouans. Est autem hec in qua Saluator surrexit; in qua in castra ingrediemur. Post dies enim septem,  eum qui mundatus est leprosus, die uidelicet octaua in castris ingredi precepit, sed castra qualia? Utique illa que Iacob patriarcha uidit, quando angelis sibi occurrentibus locum castra Dei appellauit. Ad hec mundatus leprosus utpote olim iustificatus tempore resurrectionis uenit, in cuius figuram, octauam diem, sicut diximus, legislator accepit. Que autem in eadem octaua die agi precepta sunt, imaginem eius qui secundum nos est mysterii gerunt. Precepit siquidem duos agnos immaculatos anniculos sumi, et ouem anniculam immaculatam unam: quorum quidem unum pro peccato, alium autem in holocaustum precepit immolari, omnia autem hec figuram gerunt sacrificii Saluatoris. Ipse enim propter peccata nostra, et delicta in hostiam, ipse in holocaustum  fuit. Ex utroque autem genere propterea sacrificium offerri precepit, ut ostenderet quia Christus pro nobis occisus, simul masculum feminamque saluauit: non frustra autem anniculum in utroque precepit, sed perfectum per hoc sacrificium figurauit: perfecta enim in predictis animalibus sunt annicula animalia, ita ut ad filios generandos sint idonea, sed quia eum qui mundatur, super sacrificium Unigeniti, etiam fidem totius Trinitatis signari oportet, tres decimas simile, id est, Trinitatem Patris, et Filii, et Spiritus sancti, habentem in unaquaque persona perfectionem: perfectus quippe est denarius numerus, propter quod et Dominus dicebat: Simile est regnum celorum mulieri que  accipiens fermentum abscondit in farine sata tria, usque dum perfermentaretur totum . Sumi autem hec conspersa oleo in sacrificium iubet, sacrificium autem dicit Unigeniti, quod in oleo conspersum est, quia ob compassionem nostram gestum est. Sed quomodo dicimus in eo tres offerri simile decimas? Aut quia etsi Unigeniti passione, tamen totius Trinitatis, hoc quod ex illo sacrificio actum est mysterium fuit. In nomine enim Patris, atque ipsius unigeniti Filii, et sancti Spiritus, etiam baptisma agitur, in quo in morte Christi baptizamur, et totum ipsum mysterium in eo sanctificatur. Precepit autem et sextarium olei sumi, quia fide intelligitur et agitur unumquodque eorum que predicta sunt, que iuste sextarius nominatur, quia  quemadmodum sextarius mensura est, uel si cotytam, secundum Septuaginta dicamus, idem [a 1Kb] mensura uniuscuiusque minus et plus non capit. Sequitur: Quod enim plus est effunditur. Minus autem propterea non suscipit, quia hoc quod minuitur nequaquam iam sextarius uel cotyla poterit appellari, sic et fides ad mensionis nostre mensuram datur, que non cepit amplius aut minus quam unicuique a Deo est dispertita cognitio. Quod ergo minus est, aut amplius, ad infidelitatem tendit. His ergo acceptis, ad ostium tabernaculi testimonii, ad ingrestum uidelicet scientie Dei qui mundatus est adducitur: Sacerdos autem sumens agnum unum pro delicto immolat. Atqui si de corporali passione esset hec sanctio, sicut quibusdam uidetur, quid erat  necesse agnum pro peccato immolari? Sed quia adumbrat propter infirmitatem Iudeorum mysteria, atque spiritalem intellectum abscondit in littera, sic etiam dat quasdam occasiones contemplationis, per litteram et uerba que significent intellectum spiritus. Unde et nunc cum agnum unum pro peccato precepisset immolari, qualem non dicit, quia ipse est procul dubio, quem pro delicto illius immolari iussit, cuius aures a lepra detinebantur. Propter quid ergo sic facit? nisi forte ut auditum muniat, et cautum reddat, quia ipse a dracone seductus peccatum introduxit: per manum autem actiones significat, per pedem uero omnes nostros motus et uias comprehendere et preuenire uoluit, his enim custoditis, per sanguinem intelligibilis agni, et fidem que  in eum est, que nobis per misericordiam et compassionem eius donata est, intelligibilis lepra nequaquam poterit hominem penetrare, quanquam et oleum sextarii seu cotyle quam esse fidem diximus, in manu mittere sacerdotem uult, ut sacerdotis fides, per quam et nos producimur in operibus ostendatur, nec enim aliter uim suam exerit, nisi manu assumpta fuerit, id est actione confirmata, et signata operibus. Mittit autem oleum in sinistra manu, et intingit digitum dextrum in oleo, sicut Paulus ait: Per arma iustitie a dextris et sinistris conuersatus, per gloriam et ignobilitatem, per infamiam et bonam famam , et que his similia sunt. Tunc  aspergit septies contra Dominum, presumit enim talis sacerdos apud Deum, quando mundare eos qui necessitatem patiuntur, et dimittere eis peccata potuerit, propter quod septies aspergit, quia numerus iste remissionis peccatorum esse demonstratus est. Sed postquam fudit super extrema dextrarum auricularum, et super pellices manus ac pedis dextri, secundum quod supra diximus, reliquum olei in capite fundit eius qui uocatus est ut mundaretur. Per caput sanctificationem omni prestans corpori, christumque Domini eum qui mundatus est per hanc unctionem efficiens. Tunc, inquit, pro peccato sacrificium offertur, qualiter autem hoc fiat, non dicit, ex his enim que de delictis dicta sunt, possunt etiam ea que pro peccato sunt coniici, uicina  enim sunt et communia, utpote in communi materia. Post hoc immolat holocaustum, et ponit illud in altari; ergo prius nos Christi sacrificium a delictis et peccatis mundat, et tunc nostrum conficitur holocaustum. Quando enim intelligibili emundatione spiritus, totum nostrum corpus et animam sanctificantes, spiritales facti fuerimus, tunc digni ad ascensionem altaris efficimur, tunc plenissimam accipimus mundationem, postquam iam aliam necessariam non habemus.



CAPUT uII. Quid offerre debeat pauper pro emundatione sua.

 Quod si pauper est, et non potest manus eius inuenire que dicta sunt, sumet agnum pro delicto ad oblationem, ut roget pro eo sacerdos, decimamque  partem simile consperse oleo in sacrificium, et olei sextarium, duosque turtures siue duos pullos columbe: quorum sit unus pro peccato, et alter in holocaustum. Offeretque ea die octauo purificationis sue sacerdoti ad ostium tabernaculi testimonii coram Domino; qui suscipiens agnum pro delicto et sextarium olei, leuabit simul, immolatoque agno, de sanguine eius ponet super extremum auricule dextre eius, qui emundatur, et super pollices manus eius ac pedis dextri, olei uero partem mittit in manum suam sinistram, in quo intingens digitum dextre manus, asperget septies contra Dominum, tangetque extremum dextre auricule illius qui mundatur, et pollices manus ac pedis dextri in loco sanguinis qui effusus est pro delicto. Reliquam autem partem olei que est in sinistra manu,  mittet super caput purificati, ut placet pro eo Dominum. Et turturem siue pullum columbe offeret unum pro delicto, et alterum in holocaustum cum libamentis suis. Hoc est sacrificium leprosi qui habere non potest omnia in emundatione sui.  Admirabili erga eos qui legem accipiunt legislator condescensione utitur. Ecce enim ueniam paupertati dat, et moderata pauperi sacrificia esse precepit, ne forte obstupescat, dum maiora ei quam uirtus est precipiuntur. Sed quia nec eorum que dicta sunt quidpiam facile in questu pauperum inuenimus, qui enim non habet panem, unde agnum? qui autem pecunia eget, unde emat columbam uel  turturem? manifestum est quod aliquam contemplationem intendat, et ad occulta spiritus deducat eum, qui uult ingredi ad thesauros absconditos scientie. Cum liceret enim ei coarctare sacrificiorum numerum propter paupertatem offerentis, hoc omittens, uilia quedam ei et non magni pretii exquirit, quod facit tam paupertati ignoscens, quam etiam lucro sacrificiorum nolens eum fraudari, secundum litteram; nobis autem ex alio dat intelligere, quia lepra malitiam significat, deinde huius emundatio est penitentia, hec autem opera necessaria habet, que uirtutibus et actionis studio ualeant delere peccata. Propter quod Ioannes Baptista populo Iudeorum dicebat: Facite fructum dignum penitentie. Considerauit enim sic subtilis legislator  eos, qui non omnia possint que pertinent ad districtam rationem penitentie exhibere, opus habet enim penitentia orationem intentam, eleemosynam, uigilias, saccum, ieiunium, postremo etiam illa que Dauid dicit: facte sunt mihi lacryme mee panes die ac nocte. Et: Lauabo per singulas noctes lectum meum, lacrymis meis stratum meum rigabo. Sed et cinerem sicut panem manducabam, et potum meum cum fletu temperabam . Sunt etenim qui hec omnia forsitan propter senectutem, aut propter nimiam corporis infirmitatem, uel aliam necessitatem agere non possunt, sicut in alio negotio presentis libri interpretati sumus. Ignoscit his, quia uolunt quidem; non inuenit autem manus eorum, non possunt enim; et  ut pote ueniam dans alteram eis uiam penitentie, alia genera sacrificiorum exquirit, et ante omnia quidem agnum dicit: oportet enim unumquemque penitentiam agentem ad benignitatem ante omnia migrare, et hanc studere, quia hec etiam cuilibet facilis ad adipiscendum est, qui a malis abstinuerit. Decimam partem simile consperse oleo, id est, Christi theologiam assequi, qui oleo seu misericordia nostre contemperari passus est carni. Et sextarium, seu, secundum Septuaginta, cotylam olei unam, hanc autem esse manifestissime fidem in anterioribus demonstrauimus. Sed quid offerri cum his legislator precepit? Duos turtures uel duos pullos columbarum: hec autem facile reperiuntur a quolibet, id est, continuam legis meditationem,  que non solum ex lectione, ne forte et hanc dicas esse quibusdam difficilem, sed et ex contemplatione que est in animo et mente conficitur, que utreque pro sacco et ieiunio, et lacrymis, et cinere cibo sunt atque similibus. Si enim illa ad humiliandam carnem et refrenandam animam a terrenis operibus agimus, facit autem hec etiam legis meditatio, et continuum horum studium, districtaque diuinorum mandatorum atque beneficiorum contemplatio et perscrutatio, necessario hec sacrificia pro illis introduxit; que etiam Dauid exponit, dicens: Beatus uir qui non abiit in consilio impiorum, et in uia peccatorum non stetit, et in cathedra pestilentie non sedit . Quod manifestat agni sacrificium,  omni carentis malitia, atque propterea innocentiam significantis; sed in lege Domini fuit uoluntas eius, illius uidelicet qui mundam habet scientiam per contemplationem innocentium cogitationum, quales quosdam Paulus dicit: Legem non habentes, et opera legis scripta in cordibus suis , per disciplinatas castasque cogitationes demonstrantes, qualis quodammodo est turturis oblatio. Tanget, inquit, extremum dextre auricule illius qui mundatur, et pollices manus ac pedis dextri in loco sanguinis, qui effusus est pro delicto. Reliquam autem partem olei, que est in sinistra manu, mittet super caput purificati, ut placet pro eo Dominum, et cetera.  uides quomodo ultime et summe purificationis est aurem purificari, ut purus et  mundus seruetur auditus; et manum dextram, ut munda sint opera nostra, nec aliquid immundum his admisceatur et sordidum; sed et pedes purificandi sunt, ut ad opus bonum tantummodo dirigantur, nec ultra lapsus iuuentutis incurrant. Septies autem respergit sacerdos contra Dominum ex oleo: post omnia etenim que pro purificato celebrata sunt, postquam conuersus et reconciliatus est Deo, post immolatas hostias, ordinis erat ut et uirtutem super eum septemplicem sancti Spiritus inuitaret, secundum eum qui dixerat: Redde mihi letitiam salutaris tui, et spiritu principali confirma me. uel certe quoniam peccatorum corda Dominus in Euangelio testatur a septem demonibus obsideri, competenter septies ante Dominum sacerdos in purificatione respergit,  ut expulsio septem spirituum malignorum de purificati corde septies excusso digitis oleo declaretur. Sic ergo conuersis a peccato purificatio quidem per illa omnia datur que superius diximus. Donum autem gratie Spiritus per olei imaginem designatur, ut non solum purgationem consequi possit is qui conuertitur a peccato, sed et Spiritu sancto repleri: quo et recipere priorem stolam et annulum possit, et per omnia reconciliatus Patri in locum Filii reparari.



CAPUT uIII. De lepra domorum siue parietum, et recapitulatio de omni lepra.

 Locutusque et Dominus ad Moysen et Aaron dicens: Cum ingressi fueritis terram Chanaan, quam  ego dabo uobis in possessionem, si fuerit plaga lepre in edibus, ibit cuius est domus nuntians sacerdoti, et dicet: Quasi plaga lepre uidetur mihi esse in domo mea. At ille precipiet ut efferant uniuersa de domo prius quam ingrediatur eam, et uideat utrum leprosa sit, en immunda fiant omnia que in domo sunt. Intrabitque postea ut consideret domus lepram. Et cum uiderit in parietibus illius quasi ualliculas pallore siue rubore deformes, et humiliores superficie, reliqua, egredietur ostium domus, et statim claudet eam septem diebus. Reuersusque die septimo considerabit eam, si inuenerit creuisse lepram, iubebit erui lapides in quibus lepra est, et proiici eos extra ciuitatem, in loco immundo; domum autem ipsam  radi intrinsecus per circuitum, et aspergi puluerem rasure extra urbem in loco immundo, lapidesque alios reponi pro his qui ablati fuerint, et luto alio liniri domum. Sin autem postquam eruti sunt lapides et puluis elatus, et alia terra lita, ingressus sacerdos uiderit reuersam lepram, et parietes aspersos maculis, lepra est perseuerans, et immunda domus, quam statim destruent, et lapides eius ac ligna atque uniuersum puluerem proiicient extra oppidum, in loco immundo. Qui intrauerit domum quando clausa est, immundus erit usque ad uesperam; et qui dormierit in ea et comederit quidpiam, lauabit uestimenta sua, et cetera.  Cum ingressi, inquit, fueritis, Moyses et Aaron, in terram Chananeorum. Quenam est hec? Quam ego dabo uobis in possessionem. Quia  enim septem numero gentes, id est, Chananei, Pherezei, Gergesei, Amorrhei, Iebusei, Cethei, et Aradei, terram promissam Abrahe possidebant, imaginem autem gerebant he septem iniquorum spirituum, de quibus Dominus in Euangeliis dicit: Dum spiritus immundus exierit ab homine, assumit alios septem spiritus nequiores se, et habitant in homine, cuius nouissima sunt deteriora prioribus ; hi autem spiritus ueram terram ipsius Abrahe, id est, gentium hereditatem possidebant. Ipsi enim dictum est: Quia patrem multarum gentium posui te. Quando Moyses et Aaron  ingressi fuerint inter gentes, tunc  per eos Deus tyrannidem obtinentes in gentibus, qui sunt intelligibiles Chananeos, predictos expellit spiritus. Possessionem autem legis et prophetarum, et hec predicantium ipse esse concedit gentes, qui eas proprio acquisiuit sanguine; tam per ablutionem regenerationis, quam renouationem sancti Spiritus, quem effudit abunde super nos, liberans nos ab his quibus dudum seruiebamus: ut et hi qui ex gentibus sunt possent Isaie canticum dicere: Domine Deus noster, possederunt nos domini absque te; tantum in te recordabamur nominis tui . Quecunque autem eius possessio est, etiam seruorum et ministrorum eius procul dubio est. Ergo quando prophete et lex in gentium hereditatem ingressi fuerint, ministrantes euangelice predicationi, et  ea que nunc de intelligibilibus domibus dicta sunt apparere potuerint, ibit cuius est domus nuntians sacerdoti, et dicet: Quasi plaga lepre uidetur mihi esse in domo mea. Que enim sunt domestice Ecclesie, et propterea ait: Ibit cuius est domus, audiamus Paulum dicentem: Salutate Priscillam et Aquilam et domesticam eorum Ecclesiam . Qui ergo huic preest, si sentit lepram intelligibilem, id est, si male et impie doctrine sensum quempiam comprehenderit, timens ne hoc quod studuit ad iustitiam fiat ei ad iudicium, uadet ad sacerdotem qui discernere possit. Ipse enim non absolute sacerdos est, quod manifestum est ex his que rursus Paulus ad Colossenses scripsit: Salutate Nympham et domesticam  eius Ecclesiam . Quia multi propter zelum et pietatem ecclesias et domesticas constituentes, in eis doctores diuinorum, ministrosque, nec non et communionem atque exsultationem eorum conuenientes suscipiebant. Is ergo qui huiusmodi est, ibit ad eum qui ueri sacerdotii figuram gerit, quales fuerunt Petrus uel Paulus, uel Timotheus, ceterique qui eorum doctrinam uirtutesque custodierunt, irreprehensibiles permanentes: oportet enim episcopum irreprehensibilem esse, ut propterea possit aliena iudicare peccata. Et dicet: Quasi plaga lepre uidetur mihi esse in domo, id est, sensus impie doctrine in mea domestica apparet Ecclesia. At ille precipiet ut auferant uniuersa de domo, ut Septuaginta edunt, et precipiet sacerdos detegere domum,  et non florebit in omnem domum; id est, precipiet recedere omnem populum qui in ea colligebatur: hic est tectus domus siue instructura, secundum quod frequenter ostendimus. Discedere autem eos precepit, id est, opere ostendere quod alieni sint a malo quod apparuit in Ecclesia, et non communicent pene que est impiis ingerenda. Propter quod et Moyses quando Dathan et Abiron ad puniendum atque disperdendum deducturus erat, recedere reliquam multitudinem, ut non participes efficerentur pene, precepit . Hoc est enim quod ait: Ne immunda fiant omnia que in domo sunt, intrabitque postea sacerdos ut consideret domus lepram. Et cum uiderit in parietibus illius quasi ualliculas pallore siue rubore deformes.  Et  cetera. Parietes domus recte dicuntur hi qui eam continent, id est, ordines diuina dicentium atque docentium: ex his quippe uere consistit Ecclesia, et non sicut quidam putant ex lignis atque lapidibus. Unde et Moyses quando colligere iubebatur Ecclesiam, non ligna et lapides ceteraque similia, sed plebem, seniores Leuitasque conuocabat. Secundum quam rationem etiam Iacobus et Cephas, et Ioannes columne Ecclesie dicebantur. Ergo recte parietes, ministri sacrorum doctoresque, ut pote ipsi stabilitatem Ecclesie fulcientes, ut plebem quodammodo intra semetipsos colligentes. Pallens autem, seu, ut Septuaginta, uiridans, et rubicunda macula qualis queue sit, satis interpretatio precedentis sanctionis ostendit; esse enim illam uanam  gloriam atque superbiam demonstrauit. Ex quibus maxime parietes Ecclesie corpusque sacra ministrantium doctorum, qui ad malas ac nefarias impiasque doctrinas prorumpunt. Si ergo aspectum parietem ualliculas seu fossas habentem, id est, si humiliora sacra ministrantium uel magistrorum opinionem uallescentemque quodammodo ex comprehenso peccato perspexerit, egredietur ostium domus, et statim claudet eam septem diebus. Ecclesie moderatam ingerens increpationem, que penitentie percipit ueniam et absoluitur: septenarius enim numerus peccati ueniam significat. Reuersusque die septima considerabit eam; si inuenerit creuisse lepram, iubebit erui lapides in quibus lepra est, et proiiciet  eos extra ciuitatem, in loco immundo, et hoc quia diffusam maculam non inuenit, nec exuberantem impietatem, id est, his quidem qui peccauerunt, ut pote penitentibus, ignoscit, et ut ex infirmitate peccantibus; dogmata autem et syngrammata in quibus est intelligibilis lepra, uidelicet impietatis macula, hec non solum extra domum, sed extra ciuitatem recte proiiciunt, non solum de una ea ecclesia, sed et de uniuersali eiicientes: uniuersalis enim Ecclesia Ierusalem est ciuitas Dei uiui, que continet Ecclesiam primitiuorum conscriptam in celis; quamobrem etiam in locum immundum proiiciunt, inter hereticorum uidelicet conuenticula. Hic est enim locus immundus, quia omnia recipit dogmata impietatis. Et quid post hec? Domum autem  ipsam radi intrinsecus per circuitum, et spargi puluerem rasure, extra urbem in loco immundo. Radunt domum, qui libros ecclesiasticos intelligere atque discernere subtiliter student, ut ipsi omnem malitiam diligenter perscrutantes, insidentesque doctores in prauis libris rasorio diiudicationis excutientes, nullas in ea impietatis sinant remanere reliquias: sed que abraserint, hec in predictum immundum locum, sicut immunda et in immundis inuenta, recte deportent, lapidesque alios reponi pro his qui ablati fuerant, et luto alio liniri domum. Quod lapides oporteat intelligi dogmata exponentium diuinam legem et syngrammata, de quibus, quando sane doctrine sunt, non incongrue dicitur: Lapides sancti uoluuntur super terram; et rursus:  Quicunque edificauerit super fundamentum hoc aurum, argentum, lapides pretiosos ; puluerem uero eam, que partialis est, interpretationem atque doctrinam, ipse Moyses legislator significat; quando enim Deuteronomium filiis Isrel edebat, hec ad eos dicebat: Et erit quacunque die transgressi fueritis Iordanis terram, quam Dominus Deus tuas dabit; statues lapides grandes et linies eos puluere, et scribes super lapidem omnes sermones legis huius. Lapides ergo eradi, et puluerem alium inferri dicens, purgata ab omni malo dogmata, atque doctrinam pro malis illis inferri, et Ecclesiam liniri sine ulla precepit dubietate. Hoc enim nobis consideratio legis euidenter ostendit. An non et Paulus lepram dogmatum in doctoribus Antiochie cernens,  Iacobo, ut pote sacerdoti magno, nuntiauit , qui erasis prauorum doctorum notis dogmatibus, auferens lapides in loco eorum, rectissimas Hierosolymitane Ecclesie litteras, et puluerem suum, uidelicet doctrinam, addens, unxit Ecclesiam, curauitque quod acciderat. Sin autem postquam eruti sunt lapides, et puluis elatus, et alia terra lita, ingressus sacerdos uiderit reuersam lepram, et parietes aspersos maculis, lepra est perseuerans, et immunda domus. Si enim electis malis dogmatibus, et aliis sane doctrine introductis, ipsa rursus impietatis doctrina inueniatur aspersa, id est, diffusa siue exuberans, tunc sacerdos non ex longinquo auditus, sed ex inspectione sua cognoscit quod permanens est impietatis  passio et immunda. Talium ministrorum doctorumque Ecclesie, in qua fuerit aspersa seu diffusa impietas, rectissime decernitur, quod ostendunt sequentia. Ait enim: Quam statim destruent, et lapides eius ac ligna atque uniuersum puluerem proiicient extra oppidum, in locum immundum. Id est, non solum iam contemnant dogmata, sed et ipsos in quibus inuenta fuerint, et hos ex quorum locutione impia Ecclesia constiterat, omnemque ipsam destruunt Ecclesiam: Odiui enim, inquit, congregationem malignorum, et cum impiis non sedebo , sicut Dauid dicebat. Ergo et extra eam que in celis est constituta, uiua uidelicet ac uera excluditur ciuitate, et cum immundis reputatur hereticis. Qui intrauerit in domo ista quando  clausa est, id est, que mulcte seu pene subiecta est, qui ingressus fuerit, quolibet ei communicans conuenticulo, immundus erit, usque dum peniteat, et multo magis qui in ea dormit; hic si quidem non aliter suscipitur, nisi lacrymis lauerit intelligibilem stolam: dormire autem in ea intelligimus requiescentem in uerbis eius, et non consuetudinis alicuius causa in eius consiliis diuertentem. Sed et qui comederit in ea, cibum scilicet mysticum, quia illius mysteria percipere presumit Ecclesie, quam destruxit sacerdos reperiens impie agentem, et doctrinas malas, id est, ligna, fenum, stipulam habentem. Unde non solum lapides eius, neque enim erant pretiosi, sed et ligna, ut pote coniuncta feno ac stipule, proiecit. Sequitur:

 Quod si introierit sacerdos, et uiderit lepram non creuisse in domum, postquam denuo linita est, purificabit eam, reddita sanitate. Et in purificatione eius sumit duos passeres, lignumque cedrinum et uermiculum atque hyssopum: et immolato uno passere in uase fictili super aquas uiuas, tollet lignum cedrinum, et hyssopum, et coccum, et passerem uiuum, et intinget omnia in sanguine passeris immolati, atque in aquis uiuentibus, et asperget domum septies, purificabitque eam tam in sanguine passeris, quam in aquis uiuentibus, et in passere uiuo, lignoque cedrino et hyssopo atque uermiculo. Cumque dimiserit passerem auolare in agrum libere, orabit pro domo, et iure mundabitur. Cuius imaginem hec sacrificia, de quibus loquitur legislator, gerant, per anteriora subtiliter  exposuimus, quando ea et in unoquoque leproso accipi precepit. Hoc autem necessarie dicitur, quia manifeste apparet quod legislator illam magis in Ecclesia docentium iniquitatem, que est in dogmate, reprehendat: que in dispensationem eius qui pro nobis est incarnatus committitur, et propterea in domum mundandam hec accipere sacrificia precepit, que mysterium eius carnis passionisque figurant, ut pote que sufficienter per has, que de his sunt, theologias possit sanare peccantium linguas, omniaque eorum mundare peccata. Sequitur:

Ista est omnis lex lepre et percussure, lepre uestium et domorum, cicatricis et erumpentium popularum lucentis macule, et in uarias species coloritus  immutatis, ut possit sciri quo tempore mundum quid uel immundum sit.  Ista est omnis lex lepre. Quia latius sanctionem lepre exposuit, necessarium iudicauit eius reiterare capitula. Et prius quidem complexiue genus, post hec autem species per partes exponit; cum enim dixit, ista est omnis lex lepre, complexiue genus ostendit; species autem generis sunt apertissime que in subsequentibus addidit, preponens recte percussure, quod non est qualecunque peccatum, omnium quippe esse hoc deterius diximus. Est autem dogmatum impietas que contingit quibusdam de populo, de quibus et legislator dicebat: uir aut mulier in quo fuerit plaga lepre. Si autem tantummodo sacerdotum memoriam fecisset, mulierem minime nominasset. Post hec  lepram que est in uirtutibus posuit, hec sunt enim anime uestimenta. Postea que sunt in Ecclesiarum doctoribus ac sacerdotibus: hi enim domus et parietes  terre possessionis ostensi sunt, deinde cicatricis et erumpentium papularum memoriam facit, lepram ueram describens eam que est in peccatis, siue dubiis, siue probatis. Omnibus autem his subdidit, ut possit sciri quo tempore mundum quid uel immundum sit, ostendens quia tunc delinquens immundus est, quando sciens peccauerit, quando autem ignorans, ueniam propter ignorantiam meretur: sicut et cecus offendens, ita ut Dominus de Iudeis diceret: Si ceci essetis, non haberetis peccatum; nunc autem dicitis quia uidemus, peccatum uestrum manet . Sed nos oculis scientie ad ea que expediunt utamur, ut per ipsos euitemus peccata conquiramusque munditiam; sciamus diem in qua mundabimur, scientesque occurramus; et totam legem  lepre custodiamus; mundi enim hoc modo in Dominicis tabernaculis habitabimus.



LIBER QUINTUS.



CAPUT PRIMUM. De uiro qui fluxum seminis patitur, et mundatione ipsius.

 Locutusque est Dominus ad Moysen et Aaron, dicens: Loquimini filiis Isrel, et dicetis eis: uir qui patitur fluxum seminis immundus erit, et tunc iudicabitur huic uitio subiacere, cum per momenta singula adheserit carni illius, atque concreuerit  fedus humor. uir qui patitur fluxum seminis immundus erit, Septuaginta autem sic edunt: uiro, uiro cui factum fuerit, et cetera.  Quoties enim duplicat hoc unde mandatum datur, intentionem legis cupit ostendere, et quantam sollicitudinem habeat legislator ut nichil eius penitus pretereat. Sicut quando dicit: Homo, homo de filiis Isrel, et de aduenis, et qui coniuncti sunt eis, qui fecerit holocaustum, aut sacrificium, et ad ostium testimonii tabernaculi non adduxerit ad faciendum hoc Domino, exterminabitur homo ille de populo eius. Et his alia similia, de quorum conseruatione maximam legislator curam gessit: Hic autem secundum predictam meditationem non dixit, homo, homo, sed uiro, uiro, duplicans quidem quemadmodum et  ibi personam; propter fortitudinem uero sic appellauit perceptorem legis, quo uocabulo mos est diuine Scripture significare eum qui perfectior est. Quod ostendit Salomon, dicens: uirum autem fidelem quis inueniet ? Sed et Paulus: Donec occurramus omnes in uirum perfectum in mensuram etatis plenitudinis Christi .  uir, inquit, qui patitur fluxum seminis. Quid est sermo, nisi semen, qui dum ordinate mittitur, audientis mens, quasi concipientis uterus, ad boni operis prolem fecundatur; si uero importune defluat, emittentem polluens, generandi uirtutem perdit, in mente quippe audientium semen secuture cogitationis est, audite qualitas locutionis; quia dum per aurem sermo concipitur, cogitatio in mente generatur. Nam  si sermo semen non esset, de predicante Paulo nequaquam diceretur: Quid sibi uult seminiuerbius dicere ? De quo et Lucas dicit: Ipse enim erat dux uerbi. Semen ergo, usui propaginis dicatum, incompetenter fluens, cetera membra coinquinat, cum sermo per quem in audientium sensibus nasci scientia debuit, si inordinate prodeat, etiam que recte senserit fedat. Qui ergo fluxum seminis sustinet,  immundus asseritur, quia multiloquio subditus ex eo se inquinat, quod si ordinate promeret prolem recte cogitationis edere in audientium corde potuisset; dumque incautus per loquacitatem defluit, non ad usum generis, sed ad immunditiam semen fundit. Unde Paulus quoque cum discipulum de instantia predicationis admoneret dicens: Testificor coram Deo et Christo Iesu, qui iudicaturus est uiuos ac mortuos, et aduentum eius, et regnum eius, predica uerbum, insta opportune, importune , dicturus importune, premisit opportune, quia scilicet apud auditoris mentem, ipsa sua uilitate se destruit, si habere importunitas opportunitatem nescit. Quod autem dicit: Tunc iudicabitur huic uitio subiacere, cum per momenta singula adheserit carni illius, atque  concreuerit fedus humor. Tunc quoque probabitur immunditie fluxus seminis, hoc est, nociue doctrine subiacere, cum frequentius prauitati sensus atque superflue uerborum effusioni operam dederit, quo magis per arrogantiam temporalem gloriam querat, quam in celesti regno perpetue mercedis fructum percipere appetat.

Omne stratum in quo dormierit, immundum erit, et ubicunque sederit. Si quis hominum tetigerit lectulum eius, lauabit uestimenta sua, et ipse lotus aqua immundus erit usque ad uesperam.  Quoniam multe aliena docentium species sunt, quidam enim, sicut dixit Paulus, per inuidiam, quidam autem per contentionem, quidam uero per ignorantiam, quidam ex temerario multiloquio, de quo dixit  ille Sapiens: In multiloquio non effugies peccatum , quidam autem ex eo quod delectantur in quarumdam corruptione concupiscentiarum doctoralem conuertunt sermonem: recte legislator cum horum quosdam in sanctione lepre, alios uero in ciborum differentia significasset, nunc rursus aliud genus eorum qui ex impudicitia et ex libidine alia docent, per hoc mandatum quod est in fluxum seminis patientem exposuit. Sunt ergo quidam qui secundum proprias passiones sermonem doctrine temperant, et aliis quod ipsi diligunt commendare satagunt: uerbi gratia, cum sit amator adulterii, respuit quod est de castitate mandatum; uel si comessator et ebriosus, ieiuniorum legem. Hic ergo quia magistri censetur nomine, et non sana docet,  sed corrumpit doctrinam quam profert, non potest Deo filios procreare, unde et profluuium seminis pati dicitur. Et bene dicitur: Omne stratum in quo dormierit, immundum erit. Stratum autem magistri, quia proprium est stratus ut in eo requiescat possessor eius, modis omnibus ille per hoc discipulus intelligitur, in quo propter nimiam obedientiam magister ipse et eius spiritus requiescit; quod manifestat Paulus ex his que ad Corinthios scripsit, laudans eos quod obedientes semetipsos Tito prebuerunt: Abundantius autem gauisi sumus in gaudio Titi, quia requieuit spiritus eius in omnibus uobis . Hi ergo qui impudica docent, et filiorum procreationi contradicunt, legitimasque respuunt nuptias, ut per hoc fornicationem introducant,  propter hoc et fluxum patientes seminis dicuntur, ut pote genitale semen et nuptiarum legem corrumpentes, de quibus Paulus dicebat: Quia in nouissimis temporibus recident quidam a fide intendentes spiritibus erroris et doctrinis demoniorum, in hypocrisin, cauteriatam habentes conscientiam, prohibentes nubere et abstinere a cibis quos Deus creauit ad percipiendum . Stratum quidem et uas secundum predictum modum fiunt quicunque in tantum immundi sunt, ut nec mundationem eorum preciperet legislator: scit enim eos ita morbo affectos, ut penitentiam agere nullatenus possint. Non enim ex ignorantia in tali doctrina, sed praua habitudine infecti, in impudicis corrupti seu dissoluti sunt uerbis, unde etiam in tantum libenter ei adheserunt.  Si autem quis tetigerit lectulum eius, id est, si particeps fuerit sumpseritque de doctrina eius, et non insiderit dogmatibus eius qui praua docet ac sordida, iniquorum uerborum eius discipulus existens, seu discipulorum illius, ipsi siquidem sunt eius uasa et stratum, qui audiunt eum, ipse quoque immundus est: lauat tamen uestimenta sua per penitentiam, sicut sepe diximus: Et ipse lotus aqua lacrymarum uel baptismi, immundus erit usque ad uesperam, usque dum tempus compleat penitentie. Huius enim figuram uespera in multis gerit, et maxime quia in consummatione seculorum, id est, occasu presentis seculi, Christus nobis predicauit penitentiam. Sequitur:

 Qui tetigerit carnem eius, lauabit uestimenta sua, et ipse lotus aqua, immundus erit usque ad uesperam. Si saliuam huiuscemodi homo iecerit super eum qui mundus est, lauabit uestimenta sua, et lotus aqua, immundus erit usque ad uesperam.  Eum uidelicet qui fit particeps doctrine profana docentis, immundum esse usque dum semetipsum diluat per penitentiam eam quam legislator precepit; siue ultro quispiam particeps efficiatur praue doctrine, hoc est enim carnem tangere fluxum seminis patientis: siue docens ex opere iniiciat quodammodo semetipsum, introducatque sermonem doctrine sue, hoc est enim saliuam proiicere. Propter quod Aquila, si super exspuerit; Symmachus, si exspuerit, ediderunt. Sagma super quod sederit, immundum  erit usque ad uesperam. Sicut stratum in quo is qui fluxum seminis patitur requiescit, et uas in quo sedet nimis, ualde eis adherentes discipulos, omnemque eorum quodammodo doctrinam excipientes diximus, qui etiam sunt duri cordis ut fictilia et lignea, ac lapidea uasa, que difficile mutari uel molliri possunt: sic etiam in sagma hic, siue, ut Septuaginta ediderunt, in sagma asini, negligentiorem quidem discipulum, sed tamen mollius habentem cor ad commutandum se, mollia enim sagmata, asini legislator intellexit, sed is quia bonis magistris excuti, uel dilui, atque respuere malum discipulatum potest, quia talia sunt que Septuaginta episagmata appellant, id est, strature: et ipse uidelicet immundus erit, usque dum ad penitentiam se  uerterit. Et omnis qui tetigerit quidquid sub eo erit, immundus erit usque ad uesperam, et qui portauerit horum aliquid, lauabit uestimenta sua, et ipse lotus aqua immundus erit usque ad uesperum.  Generaliter sanxit non licere tangi fructum labiorum eorum, qui subiecti sunt effecti profana docentibus, qui subdiderunt semetipsos quodammodo uerbis, atque incongruis doctrinis substernentes se: quicunque autem hec tetigerit, aut quicunque portauerit horum aliquid, id est, qui in semetipsum hoc quod dictum est peccatum susceperit, siue imposuerit, nichilominus ipsi secundum predictum modum habet necessariam penitentiam. Omnis qui tetigerit, qui talis est, non lotis ante manibus, lauabit uestimenta sua, et lotus aqua immundus erit usque ad uesperam.  Necessario presentibus uerbis usus est legislator, ne omnino nobis desperatio fieret de coniunctione docentis praua, sed illam tantum que est, usque dum respiciat ad penitentiam. Atque ideo sunt immundi, quoscunque fluxum seminis patiens tetigerit, id est, quibus commistus fuerit. Non lotis autem manibus aqua, necdum uidelicet suam uitam per penitentiam abluit; lauare siquidem manus, sordis cuiusdam et macule depositionem manifestat. Propter quod Dauid dicebat: Lauabo inter innocentes manus meas, et circuibo altare tuum, Domine . Et uas fictile quodcunque tetigerit is qui fluxum seminis patitur, confringetur, uas autem ligneum lauabitur aqua et mundum erit.  In superioribus  huius legis in qua dixit, fluxum seminis patientem, quoslibet homines tangere, dicimus eos quibus ipse se praua docens immiscuit, et sumpsit ad quamdam societatem sui; hoc enim est aperte tangere. Unde et Paulus propter societatem muliebrem cauendam: Bonum est, inquit, homini mulierem non tangere; propter fornicationis autem unusquisque suam uxorem habeat, et unaqueque suum uirum . Hi ergo uasa eius effecti sunt, doctrinam qui ab eo licet paruam susceperunt, neque enim supersedit eis, id est, non totam in ipsos suam doctrinam exinaniuit, tetigit tamen partem quamdam tradens; permanentes igitur fictiles, id est, fragiles et terreni, ad lutum suum et ad corruptionem luti intendentes, quia corrumpuntur etiam  a paucitate uerborum, necessario conteruntur; si autem lignei, quia lignea uasa luteis ac fictilibus uasis fortiora sunt diutiusque subsistunt, aqua lauati mundantur: neque enim insedit in eis, nec omnem eius, sicut diximus, malam doctrinam susceperunt; quamobrem nec sic infirmantur, ut per penitentiam sanari non possint. Ergo intentio est legislatoris ostendere qui penitentiam agant, uel qui non, quia penitentiam agentibus salus offertur.

Si sanatus fuerit qui huiuscemodi sustinet passionem, numerabit septem dies post emundationem sui; et lotis uestibus ac toto corpore in aquis uiuentibus erit mundus.  Mundatio est eius qui fluxum seminis patitur, eamdem corruptionem seminis nequaquam ulterius sustinere. Si ergo sordida  prauaque ac nefaria quispiam docens cessauerit, ut pote qui cessauit a tali impudicitia, mundus recte dicitur: pro sordidis autem sermonibus quos effudit, prius necesse habet septem dies dinumerare ad omnimodam emundationem, que perficitur per aduentum Christi ministrationemque Spiritus sancti, cuius septiplex donum nobis Isaias exposuit, cum ait: Spiritus sapientie et intellectus, spiritus consilii et fortitudinis, spiritus scientie et pietatis, et spiritus timoris Domini . Quibus omnibus egent qui perfectam mundationem sibi procurari uolunt, a malitia que est in locutione, siue in operibus. Sed et aqua uiua lauant uestimenta et corpus: que sit uero uis uestimentorum et corporis, satis est in superioribus demonstratum. Aqua autem uiua lauant,  illa uidelicet, de qua Christus dicebat: Qui credit in me, sicut dicit Scriptura, flumina de uentre eius fluent aque uiue . Et rursus: Quicunque bibit ex aqua quam ego do ei, fiet in eo fons aque salientis in uitam eternam . Ergo mundatio praua docentis per bonam legitimamque doctrinam prouenit: hec est enim uiua aqua, quia uitam ad se accedenti prestat. Sequitur:

Die autem octauo sumet duos turtures aut duos pullos columbe, et ueniet in conspectu Domini, ad ostium tabernaculi testimonii, dabitque eos sacerdoti, qui faciet unum pro peccato, et alterum in holocaustum. Rogabitque pro eo coram Domino, ut emundetur a fluxu seminis sui.  Qui septem dies  numerauit sibi, id est, operationes Spiritus, hic octaua die, id est, in gratia uidelicet Christi, que octaua die resurrectionis enituit seu claruit, sacrificium offerre iussus est. Quod est autem hoc sacrificium? id est duos turtures, aut duos pullos columbarum, dignum doctoribus sacrificium. Ex alitibus enim sunt hec animalia, et quidem turtur quasi meditatorium est animal; columba propter generandi frequentiam, et propter simplicitatem sancti Spiritus designat imaginem: oportet enim doctorem meditationi spiritali operam dare, propter quod ut sacerdotem et magistrum sibimetipsi sumere hoc sacrificium precepit. Quod in alio sacrificio nisi rursus sacerdotis alicuius fuerit ac magistri, dixisse nullatenus inuenitur. Ipsamque deferre hostiam ad ostium tabernaculi  testimonii, ad apostolorum uidelicet doctrinas, ad uelum tabernaculi testimonii, id est, habitationem Christi et conuersationem, superius in sacrificiis ostendimus, ut ad apostolicam intentionem in futuro suam perficiat linguam. Sicut autem qui peccauit, et sacerdotii habitum in se infirmauit, atque inefficax reddidit, dare sacerdoti, ac sacerdotii ministerium alio cedere iussus est, sic accipiens sacerdos duos turtures, aut duos pullos columbarum, quid facit? unum facit pro peccato et unum in holocaustum, ut hoc quidem sacrificii ad ablutionem eius et eorum que peccauit in doctrina contradicente legi proficiat. Illud autem ad sapienter conuersandum in futuro, huius enim est signum holocaustum, et sic deprecabitur sacerdos pro eo coram Domino,  ut emundetur a fluxu seminis sui: nec enim aliter quispiam mundationem coram Domino facere potest, id est, secundum uoluntatem et legem Dei, nisi de his qui peccauit penitens, et per sacrificia orationum satisfaciens, posteaque recte uiuendo, ac perfecte sapiendo. Sequitur:

uir de quo egreditur semen coitus, lauabit aqua omne corpus suum, et immundus erit usque ad uesperam, uestem et pellem quam habuerit lauabit aqua, et immunda erit usque ad uesperam. Mulier cum qua coierit, lauabitur aqua, et immunda erit usque ad uesperam.  Necessariam habere regenerationem baptismatis humanum genus, ipse Dominus ostendit, dicens: Nisi quis regeneratus fuerit ex aqua et Spiritu, non intrabit in regnum celorum  . Cuius rei gratia, quia sordis in nobis ex Adam inobedientia est transfusa, Dauid in iniquitatibus se natum, et in peccatis asseruit esse conceptum , non matrem suam accusans, sed peccatum innuens, quod decurrit ex genere. Et nunc legislator eum de quo semen egreditur coitus, id est, eum qui pro filiis procreandis semen effudit, sed et mulierem que suscepit, lauare corpus precepit, ob hoc quia semen suscepit per quod hoc templum nostrum totum, id est, integer homo describitur ex anima et corpore. Quia autem sordidus effectus per inobedientiam Adam, sordidum esse etiam semen suum fecit, necessarie et corpus sordidum est, ex quo semen tale procedit. Immundi autem usque ad  uesperam esse non frustra dicuntur, quia in finem seculorum Christus ueniens ostendit aquam qua genus nostrum mundaretur: et quia permansimus usque tunc immundi, probatur ex eo quod et hi qui necdum peccauerunt, id est, in etate infirma constituti, signaculum baptismi necessarium habent, ne forte morte superueniente sordidi transeant, sordem que ex Adam descendit in semetipsos habentes, et propterea non ualentes in regnum celorum intrare. uestem autem et pellem quam habent cum ceunt, uidelicet immunda esse et lauari debere, duarum rerum precipit gratia: nam extendit legem atque manifestat quantum corpus humanum propter unam inobedientiam sordidum sit effectum, ut etiam insensibilia ex eis polluantur, deinde per hec manifestas  facit mulieres que libidinis causa uiris ad quemdam temporalem commiscentur usum, qualem solent uestimenta prebere hominibus, sicut et abusio pellium, que inueterate proiici solent. Nam et illarum consuetudo ueterascente amicitia respuitur, atque in morem uestimentorum seu pellium commutatur: neque enim semper cum eis uiuunt cum quibus inordinate concumbunt. Quod ad sanctificationem et castitatem Iudeorum genus legislator trahens, nimis enim quidam eorum luxurie seruiebant, hec contra eos qui qualitercunque effundunt semen, et eos qui hec tangunt dicit, mundationem eis precipiens, ut saltem coacti casti efficerentur, et luxuriosis abstinerent commistionibus, fastidio laboris frequentium purificationum. Hanc enim intentionem  secundum litteram et in subsequentibus lex habet, licet aliquid aliud secundum spiritum signet: sicut et ipse expositurus sum, quia nec ipsum qui hic est spiritalem intellectum pretereo. Quemadmodum ergo illum qui fluxum seminis patitur, eum qui corrumpit doctrinam intelleximus, sic de quo semen coitus egrederetur, eum qui ad Iudeos pertinentem doctrinam docet intelligimus: nam sicut effundent naturale et sanum semen, propter sordem tamen Adam, immundus est, sic et eorum sana propter legem que putatur doctrina, sub culpa est et reprehensibilis, quia litteram docet que maledictionem infert discipulis suis. Neque enim possibile est, quempiam per illam perfecte corrigi: unde Mosaice maledictioni discipulos suos subdit, ipsosque Iudeos  qui in mulierum ceuntium accipiuntur figura, utpote qui semper adherent, et conrequiescunt doctoribus institutionum suarum, hoc autem ipsum, et in eos qui in preputio sunt, operantur, quando doctrine eorum semen suscipiunt, quos uestimentum et pellem esse dicimus: utpote temporaliter et transitorie doctrinas eorum, non autem ut et ipsi procreent aliquam legalem iustitiam suscipiunt, nam quomodo possibile est hoc in preputio permanentibus? sed ut per sermones eorum, et ipsi maledicto legis pollui accipiantur.



CAPUT II. De muliere que fluxum eminis patitur non in tempore menstruali, et mundatione ipsius.

 Mulier que redeunte mense patitur fluxum  sanguinis septem diebus separabitur: omnis qui tetigerit eam, immundus erit usque ad uesperam, et in quo dormierit uel sederit, diebus separationis sue polluitur. Qui tetigerit lectulum eius lauabit uestimenta sua, et ipse lotus aqua, pollutus erit usque ad uesperam. Omne uas super quod illa sederit quisquis attigerit, lauabit uestimenta sua, et lotus aqua, pollutus erit usque ad uesperum.  Intentio legislatoris est a muliebri libidine abducere hominem, simulque cum uiris et mulieres prohibere a turpis commistionis causa. Non enim hoc pro filiorum procreatione agi maxime ea que nunc dicuntur affirmant. Inuenit eum modum quo per uaria temporum ac plurima interualla ab ingressu muliebri separet uiros, nam mensibus singulis fluxum  sanguinis patiuntur, septem autem diebus immundas eas esse, eosque etiam qui simplici tactu eas contingunt, immundos esse usque ad uesperam precepit. Qui uero cum eis dormiunt, non una die immundos sed septem dies esse dicit: ergo sub dierum multorum continentia, tam mulieres a uiris, quam uiri a mulieribus necessitate cohibentur, et his quidem sensibilis Iudeus, et secundum carnem Isrelita iuuari per litteram poterat. Hoc est autem uerissimum iuuamen spiritalis considerationis, quod est intus inclusum: fluxus enim sanguinis anime cuius personam ut pote effeminatam, et fortitudinem pietatis prodentem, in mulierem nunc legislator insinuauit, idololatria est, huius, secundum quod Septuaginta edunt, fluxus in corpore eius. Corruptio  enim seu perditio est humani generis idololatrici sanguinis effusio, propter quod non dixit, de corpore nostro; neque enim a nobis est idololatria adinuenta, sed a demonibus, in corpore uidelicet generi nostro inflicta est, et corruptio humane est affecta nature. Sed et tempora denuntians in quibus idololatria obtinuit. Denique Paulus dicebat: Et quidem tempore ignorantie despiciens Deus, nunc annuntiat omnes ubique penitentiam agere. Quod dixit, septem diebus separabitur; quod alii, erit in purgatione sua; alii uero interpretes, in separatione iniquitatis sue; alii autem, miserie, ediderunt, ut per septenarium dierum numerum tempora significaret spiritus, que usque ad completionem temporum sunt, in qua completione, euangelica prouenit predicatio. In his  enim separati a Deo per idololatriam homines in separatione iniquitatis et miserie necessario erant, usque dum Deo per euangelicam conuersationem coniungeremur, que in octaua die accipitur, quia signum et principium et arrha quodammodo seculi est futuri; propter quod et octaua die Saluatoris processit resurrectio. Non solum autem idolis seruiens anima, sed et is qui eam tangit, id est, qui particeps eius efficitur, et multo magis hic qui in quo dormit, uel in quo sedet, ut pote qui doctrine eius et traditionis fit particeps; uel qui coierit cum ea, immundus erit, et mundatione opus habet, nec aliter mundatur, nisi lauatus aqua. Quid sit autem aqua, in precedentibus diximus. In tantum autem oportet  ab omni idololatrie malitia abstinere, et nec eos qui idolis seruiunt, nec hos quibus illi quasi organis, uel quasi lectis aut uasis utuntur contingere, id est, in nullo cum eis communionem habere. Sequitur:

Mulier que patitur multis diebus fluxum sanguinis, non in tempore menstruali, uel que post menstruum sanguinem fluere non cessat, quandiu huic subiacet passioni, immunda erit, quasi sit in tempore menstruo. Omne stratum in quo dormierit, et uas in quo sederit, pollutum erit; quicunque tetigerit ea, lauabit uestimenta sua, et ipse lotus aqua immundus erit usque ad uesperum.  Quantum uindicet spiritus Dei legis contemplationem et lectionem littere, his que per partes sanciuntur, ostendit. Quia enim  fluxum seminis patientem intelligi, in lege obscena et corrumpentia docentem, olim diximus, et de quo coitus semper egreditur, Iudaica utente doctrina. Restabant autem hi qui paganorum doctrinam docent; ecce etiam ipsos nunc opportune subinfert: esse ergo fluxum sanguinis, idolorum seductionem et errorem diximus, ut pote genere demoniorum sanguine gaudente, et non solum pecorum aliorumque animalium irrationabilium, sed etiam hominum sacrificia precipiente, ita ut in multis locis apud eos talia celebrarentur mysteria: ueluti Dionysii et Diane aliorumque demonum in tantum fluxus sanguinis apud eos inoleuerat. Attende autem nunc quibus uerbis legislator usus est: Mulier que patitur multis diebus fluxum sanguinis, non in tempore  menstruali. Quod Septuaginta sic ediderunt: Mulier si fluat profluuium sanguinis dies complures, non dixit: si fluit sanguinem, quod est, idolis seruire, siue immolare; sed si fluxerit fluxum sanguinis, id est, si fluit maculam et errorem idololatrie, facit autem hoc non in tempore menstruali, id est, non in temporibus in quibus idolorum seruitus obtinebat, hec enim esse menstrualia tempora, in illis uerbis in quibus de ea loquebamur ostensum est, sed et postquam cepit scientia, et per euangelicam doctrinam lumen pietatis illuxit. Ipse tamen immunda fluit, et docet quedam errori idolorum proxima, immundus est; sicut illi illorum temporum in quibus furor idolorum obtinebat, illa docentes quecunque ad illorum pertinebant errorem. Erant enim  tunc etiam immundi, sed et nunc multo magis, tam quia iam nudata est immunditia eorum, et error conuictus, quam quia noluerunt oculos suos prebere luci uere intelligentie. Huius enim mulieris imaginem gerere intelligimus eam que in euangeliis fluxum patitur sanguinis , que omnem quidem substantiam siue uitam suam in medicis expendit, id est, in eis qui apud eos erant philosophis: non tamen sanata est per eos ab egritudine erroris sui: Quia dicentes se esse sapientes, stulti facti sunt . Cum enim uiderentur simulacrorum cultu et furore alienati, terram tamen metiebantur, erem et celum, quorum scire solius Dei est exordia terminosque. Hec ergo fimbriam Domini  retro tangens, liberata est a fluxu. Dicimus autem fimbriam eius, fidem eius, nam cuius rei gratia fimbriam facere uestibus Moyses preciperet? Quia enim diuinitas debet intelligi in anterioribus, retro humanitatem intelligimus. Hanc gentes que in fluxu constitute erant sanguinis idolorum, proposito tetigisse dicimus; quod si non solum eos qui ad effundendum idololatrie sanguinem uacant, sed etiam eos qui docent ea que ad doctrinam pertinent paganorum, fluxum sanguinis exposuimus, non est admirabile: mos quippe est etiam apud exteriores affluens eloquium largissimeque se ac facile ad doctrinam effundens, fluxum uel rhetoricam appellare. Sequitur:

Si steterit sanguis et fluere cessauerit, numerabit  septem dies purificationis sue, et octauo die offeret pro se sacerdoti duos turtures uel duos pullos columbarum, ad ostium tabernaculi testimonii, qui unum faciet pro peccato, alterum in holocaustum, rogabitque pro ea coram Domino, et pro fluxu immunditie eius; docebitis ergo filios Isrel, ut caueant immunditiam, et non moriantur in sordibus suis cum polluerint tabernaculum meum, quod est inter eos.  Que uirtus huius sacrificii sit et qualis in his qui fluxum seminis patiuntur, in quantum necesse erat diximus. Similia enim et illic lex precepit: Sicut enim ibi semetipsum sumere turtures aut columbas in sacrificium fluxum seminis patientem legislator precepit, quia magistri locum tenebat atque personam,  sic et nunc hanc que fluit fluxum sanguinis; figurare enim eam diximus docentes que ad errorem idololatrie pertinent. Quamobrem eloquentiam docens, et eloquentie participans, sibimetipsi sumere que ad purificationem proficiunt potest. Que ergo ad interpretationem desunt, hec in subsequentibus per ordinem dicemus. Docebitis, inquit, filios Isrel, ut caueant immunditiam, et non moriantur in sordibus suis cum polluerint tabernaculum meum quod est inter eos.

 Quamuis omne peccatum immunditia sit anime, maxime tamen idololatrie, et que ad eam pertinent. Hec cauere et in his timoratos filios Isrel legislator esse desiderat, ut non crudelissima impietatis moriantur morte: polluunt enim  impii tabernaculum Dei, quod in ipsis est, atqui corpus est quo fluxu sanguinis aut seminis inquinatur. Sed quia impietatem sermo innuit, que hominem totum polluere consueuit, propterea cautos, siue ut Septuaginta, timoratos, inquit, facietis filios Isrel, ab immunditia sua: quod neque de leprosis, neque de his qui tetigerunt morticina sanciuit, sed et tabernaculi Dei quod in nobis est mentionem fecit, tabernaculum enim Dei est omnis noster homo, in quo Deus habitare creditur: primum quidem per imaginem quam nobis donauit, deinde per primitias quas a nobis sumpsit: uerbum enim caro factum est , quod per illam munitionem [minutionem] etiam in reliquis habitare hominibus dicitur, quod  probat Ioannes dicens: uerbum caro factum est, et habitauit in nobis.

Ista est lex eius qui patitur fluxum seminis, et qui polluitur coitu, et que menstruis temporibus separatur, uel que iugi fluit sanguine, et hominis qui dormierit cum ea.  Hec sibimet legislator connectere consueuit, ut ei qui meditationi legis studium prebet, manifestet, quomodo oporteat hec intelligi, et que cum quibus cognationem secundum similitudinem intellectus habeant. Quia ergo esse fluxum seminis patiens, doctor [doctorum] corrumpens semen, et turpia atque corrumpentia admonens, est probatus, et de quo egreditur semen coitus ut polluatur, is qui Iudaica precepta docet, in quibus ipse ut mala bona docens, et legis intentionem transgrediens  polluitur, dum ea que ad litteram pertinent, extra tempus profert, et modo quodam mundi, sicut immundis utitur, de quibus dictum est: Omnia munda mundis, coinquinatis autem et infidelibus nichil mundum: sed polluta sunt eorum mens et conscientia , sanguinis autem fluxum patientes in menstruis suis, hi esse demonstrati sunt, qui ea que ad impietatem tendunt, illo docent tempore, in quo genus hominum errori idolorum detentum in menstruis suis, id est in separatione malitie, a malo enim separati non erant, ut ostenderet quia eadem de his qui praua docent lex loquitur, de solo fluxu seminis patiente masculo dicit, femine autem fluxum seminis patientis memoriam secundum litteram penitus non fecit, sed per mulierem que fluit fluxum  sanguinis, eum qui effundit doctrinam idololatrie intellexit, et propterea nunc eam fluxum seminis patientem appellauit, ut nos disceremus quia eum qui corrumpit bonam doctrinam, turpiter eam et male proferens, talem qualis est is qui impietatem docet lex reputet. Utrorumque enim uerba corruptione plena sunt.



CAPUT III. Ne Aaron et filii eius omni tempore ingrediantur sanctuarium, et quid ante ingressum sit offerendum.

 Locutus est Dominus ad Moysen dicens: post mortem duorum filiorum Aaron, quando offerentes ignem alienum interfecti sunt. Ecce et nunc Dei spiritus unum corpus legis facit, et ad unum redigit inuicem sibi coherentia.  Et cum dudum  manifestasset ea que ad doctrinam, que contra legem est, pertinent, modosque eius multiplices quosdam atque differentes exposuisset: una nunc eam redarguit lege, et commune quodammodo contra eam subdidit preceptum, et causam morbi ipsius manifestam fecit, id est, unde contingit, et unde superuenit. Audisti enim quando filiorum Aaron, eorum qui diuino igne consumpti sunt, querebamus mortem, quia cum uerbum illic legalis traditionis et historie faceremus, ignem alienum, alienam a Deo doctrinam diximus; et propterea a diuino igne, igne uidelicet Spiritus, eos qui ignem illum offerebant esse consumptos: quia diuino igni aperte contradicunt, et contra Spiritum agunt, hi qui ea que mala  et iniqua sunt docent: Et precepit ei dicens: Loquere ad Aaron fratrem tuum, ne omni tempore ingrediatur sanctuarium, quod est intra uelum coram propitiatorio, quo tegitur arca, ut non moriatur, quia in nube apparebo super oraculum.  Quantum parcat Deus saluti nostre ex multis que in lege dicta sunt considerari et disci potest, de quibus nichil negligentes, oculos mentis per singula intendamus. Recte maximam diligentiam legislator exhibet, ut non solum in uerbis turpibus, aut in fabulis Iudaicis, aut in aliquo idololatrie phantasmate, doctores non excedant; sed nec occasione theologie in impietatem cadant, quod mos est hereticis pati. Substantiam enim discutientes Dei, tam Patris ad Filium quam Filii ad Spiritum sanctum differentiam introducunt,  et alia similia que nostram excedunt scientiam, absconditaque sunt nobis, sicut nimis alta, atque similia, non ex diuinis dogmatibus, sed ex suis cogitationibus exquirere uolentes, a moderationis ecclesiastice excisi sunt corpore. Hoc ergo ne patiamur, lex presentibus nos premonet uerbis. Ait enim sic: Et dixit Dominus ad Moysen: Loquere ad Aaron fratrem tuum, id est, ut sacerdotes sibi inuicem hec preciperent, et unusquisque doctorum talia proximo sanciret, qualia nunc Deus loqui ad Aaron Moysen precepit; que sunt autem hec? Non omni tempore ingrediatur sanctuarium, quod est intra uelum coram propitiatorio quo tegitur arca. Commune omnibus mandatum, et communem hic proposuit legem, primum quidem sacerdotibus aptam, deinde omni qui  uult discutere diuina mysteria. Quamobrem secundum LXX impersonaliter precepit dicens: Non ingrediantur omni tempore in sanctum interius uelaminis, qui, non addidit, omnes prohibere ab hoc manifeste cupiens; quia enim uelamen corpus Saluatoris intelligitur. Sicut Paulus euidenter ait: Habentes autem confidentiam in introitu sanctorum, quam initiauit nobis uiam nouam, et uiuentem per uelamen, id est per carnem suam . Ipse est enim uerum et intelligibile propitiatorium, ut pote, quia ipse nobis peccatorum propitiationem prestat. Ait etenim idem Paulus: Omnes peccauerunt, et egent gloria Dei, iustificati gratis per gratiam eius, per liberationem, que est in Christo Iesu, quem proposuit Deus propitiationem per sanguinem ipsius .  Aperte ergo doctores uetuit, et sacerdotes prohibuit, et quoscunque de Deo loqui fas est, exquirere substantiam Dei, et discutere Christi diuinitatem, ingredi interiora uelaminis intelligibilis; uelamen enim Christus habet carnem, tegumentum diuinitatis sue, quemadmodum et hoc quod erat sensibile uelamen, tegumentum sanctis sanctorum fuit. Non solum autem uelamen, sed et testimonii arcam, carnem Domini appellauit, multis illam necessario appellans nominibus, quia multe ex ea erant operationes, ad quam arcam omni tempore non precipit doctores ingredi, ut curiose utique non inquirent, quemadmodum uerbum caro factum est , quomodo qui in forma Dei erat, in forma serui factus est, quomodo  exinaniuit semetipsum , et in celis mansit. Horum enim fides salutem, periculum affert inquisitio. Hoc ergo qui credit, et non querit, non morietur, quia in nube, inquit, apparebo super oraculum, siue propitiatorium. Nube rursus Dominicam carnem et euangelicum appellat uerbum; eadem enim multis uocat nominibus, nec est tautologia, sed operationis rerum que significantur apta imponit, et distribuit nomina. Aliquando enim uelamen carnem dicit, tegumentum hanc esse diuinitatis Christi significans; aliquando autem arcam hominem uidelicet, quem ipse Dominus exponens Iudeis, dixit: Soluite templum hoc, et in tribus diebus excitabo illud . Quod Iudeis ignorantibus et dicentibus: Quadraginta et sex annis edificatum est templum hoc, et  in tribus diebus excitabis illud? euangelista explanauit, dicens: Ille autem dicebat de templo corporis sui. Aliquando uero nubem, quia nubis corpus quidem est, sed mundum et subsistentiam ex Spiritu sancto habentem; ex spiritibus enim, id est uentis, nubes subsistunt. Propter quod eius subtilitatem, et leuitatem, atque munditiam Isaias ostendens dicebat: Ecce Dominus ascendit super nubem leuem, et ingredietur Aegyptum, et commouebuntur simulacra Aegypti . Nubem similiter non incongrue euangelicum appellamus uerbum, quia mos est diuine Scripture sancti Spiritus doctrinam nubem appellare, unde et uineam Iudeorum sicut infructuosam auferens, dicebat: Mandabo nubibus ne pluant super eam imbrem . In hac ergo nube Deus tam in Dominica  carne quam in euangelica predicatione insinuatur; et nichil amplius queramus nos qui aliquid de Deo scrutari uolumus, sed quantum nobis euangelicus sermo tradit, quanta ex Dominica carne percipimus. Sequitur: uitulum offeret pro peccato, et arietem in holocaustum. Tunica linea uestietur, et feminalibus lineis uerecunda celabit. Accingitur zona linea, cydarim lineam imponent capiti: hec enim uestimenta sunt sancta, quibus cunctis cum lotus fuerit induetur.  Admirabili ordine etiam nunc legislator ad ea que iuuare possunt et utilia esse legentibus legem, et qui thesaurum reconditum in ea perscrutantur utitur. Cum enim dixisset non licere omni hora, id est non continue, id est, sine intermissione ingredi in Sancta sanctorum, ne forte sine metu et circumspectione  ad ea que diuina sunt presumamus aut accedamus, nec maiorem perscrutationem omnino prohibuit, sed quando nos hoc, aut quomodo, iubet uti? quando nosmetipsos perfecerimus, siue consummauerimus, quemadmodum nunc tradidit, id est, non ingrediatur Aaron in sancta, nisi hec fecerit. Hic ostendit quia non solum non frequenter, sed nec omnino non ingredi in sublimiorem diuinam contemplationem precepit, quam et appellauit sanctuarium, ut pote que de Deo est, qui Sanctus sanctorum est, et eum qui bene ea utitur sanctificat, sed qui utique Aaron est, id est altam conuersationem habens; et qui in tantum prouectus est, ascendens ad Dei sanctificationem, ut, sicut diuina arca, respondere possit.  Hoc enim Aaron interpretatur, hic ingrediens uitulum offeret pro peccato, uidelicet in sacrificio ingreditur Christi: qui quia non solum pro peccatis nostris immolatus est, sed et uitam nobis prestat perfectam, tam in peccatorum nobis absolutionem quam uirtutum perfectionem, Dei sacrificium conquirit, et apponit. Addit legislator: Et arietem in holocaustum, LXX autem ediderunt, de uitulo ex bobus: quia Christus ex bobus illis operatoribus iustitie secundum carnem factus est, uerbi gratia Abraham, Isaac, Iacob, Dauid. Nam boues lex eos qui iustitiam operantur nouit, quia enim aries ex genere ouium est, uerumtamen est precipuus, et gregis dux, recte significat Christum, qui est ex massa nostra, sed precipuus et excellens nos, et dux generis humani  atque rex est. In hoc, id est in Christo, uult nos ingredi in sancta; initium enim de Deo loquendi Christus est et eius passio, que si non acta fuisset, et tam paganorum nos errore, quam ab umbra legis et caligine liberasset, nos de Patris diuinitate loqui minime potuissemus: Nemo enim scit Patrem nisi Filius: et cui uoluerit Filius reuelare . Sed quisquis de Deo locuturus est et intueri Deum, in quantum possibile est hominibus, uult, necesse est ut omnibus uirtutibus armetur. Attende et hoc quemadmodum approbauit; uirtutes enim quatuor generales sunt, iustitia, castitas, fortitudo, sapientia. Propterea, inquit, tunica linea induetur, id est, iustitiam, unde scriptum est: Sacerdotes tui induantur iustitiam . Induetur et feminalibus lineis,  hoc est, castitate, uestietur zona, per zonam enim fortitudo intelligitur. Unde ad Iob Dominus dicit: Accinge sicut uir lumbos suos . Per cydarim quoque, que indumentum capitis est, intelligitur modis omnibus sapientia; nam in capite sapientie esse organum non ignoramus, quod et cerebrum dicitur, unde et omni est honorabilius corpore. Sed et hec omnia linea esse propterea precepit, ut ostenderet uirtutum facilitatem et celerem conquisitionem uel habilem gratamque adipiscenti esse, sicut et ea que linea sunt corpori. Quia etiam cum sublimis sit conuersatio earum, potest esse in terris, quarum singula in linum proueniunt, quod altum quidem calamum habet, sed multum a terra ascendit, facileque congrui potest etiam a pauperibus, et ei qui hoc induetur  acceptum gratumque est, sicut supra diximus; estuantem etiam refrigerat, sed et in gelu fouet; quod est uirtutis proprium, que refrigerat quidem in estu concupiscentiarum, in frigore autem tentationum calefacit, atque ad zelum erigit, et non permittit sentiri persecutores. Sed ut non etiam salutis perdas capitulum, quod est baptisma, nec estimes tibi sufficere uirtutes sine dono baptismatis, addidit: Hec enim sunt uestimenta sancta, quibus cunctis cum lotus fuerit induetur.  Lauatur omne corpus per aquam baptismatis, quia totum nostrum lauat, et renouat hominem. Ergo baptizari oportet prius, et ex aqua generari ac Spiritu, ac sic predictis uirtutibus indui, atque per eas Christum;  hoc enim et ipse contextus legalium signat uerborum. Postquam enim dixit legislator, ne omni tempore ingrediatur sanctuarium, nisi hec ante fecerit, uitulum offeret pro peccato, subdidit, et arietem in holocaustum, tunica linea uestietur, et reliqua. Non solum Christum intelligibilem arietem, et uerum holocaustum, uirtutum uidelicet perfectionem  suscipere nos et indui uolens, propter quod et baptismatis gratiam introduxit, quia per ipsam maxime induimur. Quando autem hec adepti fuerimus, in Sancta sanctorum ingrediemur, non substantiam perscrutantes Dei, uel discutientes, hoc enim prohibitum est, sed ad ea que sunt de dispensatione Christi, sacrificioque eius pro nobis, et bonis que per ea fruimur, sapientie dogmatibus studium  dantes. Hoc enim manifestum faciunt maxime que sequuntur.

Suscipietque ab uniuersa multitudine filiorum Isrel duos hircos pro peccato, et unum arietem in holocaustum. Cumque obtulerit uitulum, et orauerit pro se et pro domo sua, etc. Multa hic intentio dicentis, simul et audientis est necessaria, ut non recedant ab eo quod rectum est, quia maxima sunt mysteria ea que nunc exponit lex, et quidam in ipsis offendunt, ignorantes eorum uirtutem dictorum, sed hec quidem in quibus offendunt subtilius in subsequentibus dicentur. Quia autem ad ipsum Christum ea de quibus locutus est legislator in presenti euidenter referuntur, manifestant species sacrificiorum et effectus, sed et hi a quibus sacrificia accipiuntur. A synagoga enim  uel uniuersa multitudine filiorum Isrel accipi sacrificia precepit: quia Christus, qui pro nobis immolatus est, ex filiis Isrel secundum carnem fuit. Ita ut Paulus diceret: Ex quibus Christus secundum carnem, qui est Deus benedictus in secula, Amen . Deinde sacrificiorum alia quidem pro peccatis, alia autem in holocaustum iubet offerri, figurans, sicut oportebat Christi sacrificii uirtutem, qui pro nostris peccatis offertur; audi quippe Paulum dicentem: Christus enim semel oblatus ad multorum exhaurienda peccata, nouissime sine peccato apparebit exspectantibus se . Quia autem ad holocaustum, et ad perfectionem uidelicet et prouectum uite atque uirtutum Unigeniti sacrificium factum est,  quomodo dubitari licet, aperte Paulo dicente: Ergo fratres et uos mortificati estis legi per corpus Christi, ut sitis alterius, qui ex mortuis resurrexit, ut fructificemur Deo . Hedum, qui Grece chimarus [] dicitur, recte immolari ab eo qui penitentiam agit ostendimus, ut pote in tempestate et fluctu constituti, usque dum penitentie eius suscipiatur sacrificium; aries autem, ut pote ducatum gregi prebens, deputatus recte in holocaustum, id est, in uirtute et perfectione uite accipitur. Quorum est enim, nisi prepositorum, docere perfecta? His ita se habentibus omnimodo dicis: Cur si hircos pro peccato lex precepit offerri, nunc etiam uitulum offerri precepit? Una autem ratione, breuique solui  atque explanari potest, quia non unius generis, sed tam peccatorum quam iustorum est Unigeniti sacrificium; et propterea hirci pro genere quodammodo peccatorum offerri precipiuntur; uitulus autem pro iustis, quia bos, cum sit ad operandum factum animal, in persona iusti secundum legem accipitur. Unde et in uitulo ait: Orabit pro se et pro domo sua, domum Dei iustum appellans; habitat enim in eis et inambulat, ipse est eorum Deus, et illi eius populus. Deprecabitur et pro eo, id est, pro domo proprie carnis: Nam et si peccatum non fecit, nec dolus inuentus est in ore eius , uerumtamen Adam indutus est, qui propitiationem propter maledictum, quod semel humano super inductum est generi, opus haberet. Audi ergo Paulum ad Hebreos de Christo talia scribentem: Qui non habet quotidie necessitatem, quemadmodum  sacerdotes primum pro suis delictis hostias offerre, deinde pro populi, hoc enim fecit semel se offerendo.



CAPUT Iu. De duobus hircis quorum unus in sortem Dei pertinet, alter in emissarium dimittitur.

 Cumque obtulerit uitulum et orauerit pro se et pro domo sua, duos hircos faciet stare coram Domino in ostio tabernaculi testimonii, mittetque super utrumque sortes, unam Domino, et aliam capro emissario. Cuius sors exierit Domino, offeret illum pro peccato; cuius autem in caprum emissarium, statuet eum unum coram Domino, ut fundat preces super eo, et mittat illum in solitudinem. His rite celebratis, offeret uitulum rogans pro se, et pro domo sua.  De duobus hircis, uno immolando, et alio in desertum  dimittendo, quem apopompeum uocant, solet esse disceptatio; et a quibusdam hic immolandus in bono accipitur, ille autem dimittendus in malo. Non tamen iste sensus ideo confirmandus est, quia homo in cuius manu in eremum hircus dimittitur, cum redierit, lauare iussus est uestimenta sua, et corpus suum aqua, et sic ingredi in castra, tanquam et hoc sit indicium, cur in malo sit ille hircus accipiendus, a cuius contagione homo abluendus est; sic enim dicit abluendum, et qui alterius hirci, qui in loco acceperit, carnes extra castra combusserit, quia et de illo et de uitulo fieri iubet. De quorum immolatorum sanguine fit aspersio, et sunt pro peccatis, ac per hoc non negligenter istorum duorum hircorum  distinctio in allegorica significatione tractanda est. . Solent ceci in lumine offendere, et infideles in lege Dei scandalizari; quod Petrus sciens tam de Pauli uasis electionis Epistolis, quam de omni diuina Scriptura dixit: In quibus sunt quedam difficilia intellectu, que indocti et instabiles deprauant, sicut et ceteras, Scripturas, ad suam ipsorum perditionem. Hoc et nunc patiuntur, qui ad suam uoluntatem, et non ad ueram intentionem intelligunt legem Dei, et noxium anime ac pestilentem idolorum cultum constituere, ab his que dicta sunt a legislatore inaniter cogitant. Nam dicunt: Super duos hircos lex sortem mitti precepit, unum Domino, alterum autem ad emissionem separari precepit; emissarium autem  appellant diabolum, ut ex hoc occasionem prebeant ad colendum malignum, in tantum aures obstrudentes [Al., obstruentes; in impresso est, obturantes], et in tantum mente ceci. Quomodo enim habet rationem, aut credibile est, quod Deus ipse sacrificium diabolo offerri precipiat, qui per ipsum Moysen, et fratrem, et filium, et filiam, et ciuitatem integram que ad idola conuertitur, disperdi precepit, et clamat: Non erunt tibi dii alii absque me ? Si autem in alicuius maligni personam emissarium accepisset, nequaquam de eo, cum eo qui Dei erat, sors mitteretur, quia nec cum quolibet malo quemlibet bonum sortem habere in diuinis Scripturis inuenies, sed quoties sors mittebatur equales cum equalibus mittebant sortes, sicut et tribus Isrel diuidebant. Nam  et quando pro Iuda ad apostolatum alium eligere necesse habebant, super duos uiros equales uirtutibus et doctrina, Mathiam uidelicet et Ioseph iustum, sortes miserunt, ita ut Petrus concionando diceret: Tu, Domine, qui corda nosti omnium, ostende quem elegeris ex his duobus accipere locum ministerii huius et apostolatus . Non solum autem antequam sors mitteretur in duos hircos coram Domino eos sisti precepit, sed et illum in quo sors emissionis uenit. Postquam eadem sors super eum ceciderit, et manifestum fuerit, statui coram Domino precepit, effundique super eo preces. Quomodo ergo qui ante faciem Dei statutus est, eique quodammodo consecratus, ipse rursus diabolo mittitur? uel quomodo propitiationem peccatorum hoc quod iniquo  transmittitur sacrificium peragit? Si enim eius intentio est etiam iustos peccatores efficere, quomodo peccatoribus propitiationem poterat profligare? Quomodo autem is ipse peccator de quo ait Dauid: Constitue peccatorem aduersus eum, et diabolus stet a dextris eius , propitiationem potest conquirere peccatorum? Solius quippe hoc Dei est, ad quem Dauid dicebat: Et propitiare peccato meo, copiosum est enim . His ergo ita se habentibus, et undique incongruo hoc ostenso intellectu, non ignoremus nos, quia de Christi sacrificio procul dubio maxime hec legislator dixerit. Unde estimo mali intellectus zizaniam disseminare inimici ueritatis uolunt, glorie mysterii inuidentes, clarumque eius testimonium ex lege considerantes,  quia enim Deus et homo erat, qui pro nobis incarnatus est Christus iehsu impassibilem diuinitatem custodiens, solam passionibus humanitatem prebuit. Effectus autem passionis eius, id est nostra propitiatio, non solum passe carnis, sed multo magis impassibilis diuinitatis fuit. Quod testatur Paulus dicens: Qui cum esset splendor glorie et figura substantie eius, portansque omnia uerbo uirtutis sue . Demonstrans autem quod hec omnia de Unigeniti diuinitate dicantur, subdidit: Purgationem peccatorum faciens, sedet ad dexteram maiestatis in excelsis, ipsi Deo uerbo etiam ea que proprie eius erant carni coniungens. Si ergo hec apte dicta sunt, propterea duo sumuntur hirci et statuuntur coram  Domino in ostio tabernaculi testimonii, ut ad imaginem Christi hec in eis agerentur; ipse est enim ostium uerum, quod ad ostium tabernaculi testimonii, quod est in celis, ducit. Et mittit Aaron super utrumque hircum sortem: unum quidem, ut uirtute et significatione sortium diuidi, dispensationi diuinitati Christi et humanitati intelligamus, diuidi uero tam que huic quam illi sunt propria, ut hec quidem patiatur, illa autem confortet patientem, et per passiones que in ea operabantur tam contraria nobis moderarentur passiones quam suam manifestaret impassibilitatem. Deinde sortem unam ait Domino, et aliam capro emissario, non alii nisi Christo, sicut superius diximus: Offeret Aaron caprum in quo uenerit ei sors Domino, et offeret eum pro  peccato. Intelligibilis enim Aaron is, qui sacerdotio nostro preest, de quo Paulus dicit: Sicut Aaron, sic et Christus , non semetipsum glorificauit, ut sacerdos fieret. Hic suam carnem offeret Patri, et in ipsa offeret pro peccato, de quo Paulus Hebreis scripsit: Hic unam pro peccato offerens hostiam in perpetuum sedet ad dexteram Dei . Caprum uero super quem uenerit emissionis sors, statuet uiuum ante Dominum, ut fundat preces super eo; quia enim sortem emissarii diximus, figurate referri ad Christi diuinitatem, statuet hanc uiuam, impassibilem custodiens, ut per eam deprecetur: Nemo enim potest dimittere peccata, nisi solus Deus . Dimittit autem eum in solitudine; desertam enim a malo dicit, et solitariam siue inuiam,  que ab intelligibilibus hostibus ambulari non potest, in qua Deus habitat et apparet. Quod manifestat Dauid dicens: Deus, Deus meus, ad te de luce uigilo. Sitiuit in te anima mea, quam multipliciter et caro mea; in deserto, et in inuio et in inaquoso, sic in sancto apparui tibi, ut uiderem uirtutem tuam et gloriam tuam. Ergo desertum et inuium sanctum est et Sancti sanctorum habitaculum, ubi in celos diuinitas tempore passionis abiisse dicitur, non de loco ad locum migrans, sed cohibens propriam uirtutem ex humanitate, ut daret spatium passioni; in loco autem digno sibi, in sinu Patris uidelicet manens, ad que nullus accedit, nisi ipse et sanctus Spiritus, et quia ipse in Patre est et Spiritus sanctus, sicut Euangelicis didicimus litteris. Ergo abire, cohiberi  intellige; sic enim Deus abire, qui ubique presens est, cum suam cohibet operationem dicitur. Portat etiam iniquitates nostras, quia ignis proprium est fenum consumere, et diuinitatis peccatum perimere: unde et ignis consumens Deus dicitur.

Et offeret Aaron uitulum pro peccato, rogans pro se et pro domo sua, immolabit eum, assumptoque thuribulo quod de prunis altaris impleuerit, et hauriens manu compositum thymiama in incensum, ultra uelum, intrabit in sancta, ut positis super ignem aromatibus, nebula eorum et uapor operiat oraculum, quod est super testimonium, et non moriatur.  Immolat ergo intelligibilis Aaron uitulum, id est propriam carnem, cuius hostia quando in Iudaice  plebis liberationem accipitur, sacrificium uituli necessarie assumitur; habebat enim ipse legalem iustificationem maxime, ut aperte predicaret: Non ueni soluere legem, sed implere . Paulus autem dicebat: Misit Deus Filium suum factum ex muliere, factum sub lege, ut eos qui sub lege erant redimeret . Hec autem uitulus propter iugum mandatorum apte intelligitur. Rogans pro se, uidelicet pro humanitate. Huius enim in semetipso figuram gerebat, sed et pro domo sua, proprie eum qui sub lege uiuebat populum, qui domus ipsius propter cognitionem fuit, uenit liberare. Propter quod Cleophas dicebat: Nos autem sperabamus quia ipse esset redempturus Isrel. Immolabitque eum; ipse enim propriam carnem immolauit, ipse sui sacrificii  pontifex in Sion factus est, quando sanguinis Noui Testamenti dabat calicem. Assumptoque thuribulo quod de prunis altaris impleuerit. Thuribulum linguam Dominicam hic dicit; in ipsa enim erat Spiritus. Sumit ergo plenum thuribulum carbonibus, quia sacrificio suo doctoralia uerba, que erant diuina et celestia, protinus addidit, de quibus Dauid dicebat: Carbones succensi sunt ab eo . Hos Ioannes in cena acta, postquam Iudas est egressus scripsit, in quibus, quomodo quidem Pater in ipso, quomodo autem ipse cum sit in Patre, mittat donum Spiritus; quomodo Pater est agricola, ipse uitis, apostoli uiro palmites; quomodo princeps mundi huius iudicetur, aliaque exponit miracula, que sunt carbones ignis, ut pote calefacientia nos  ad pietatem, cum sint generaliter spiritalia . Sed et ab altari, quod secundum LXX est ante Dominum, hoc autem esse sedes cherubin, in ipsis proemiis libri huius ostendimus; illic enim carbones intelligibilis ignis constitutos esse Ezechiel propheta demonstrauit; Dominum quippe ipsum qui erat indutus podere, et accinctos habebat lumbos, proponit dicentem: Ingredere in medium rotarum subter cherubin, et imple manus tuas de medio cherubin . Quia enim altare intelligibile in quo carbones ignis sunt, sedem [a 1Kb] cherubin oporteat intelligi, audi Isaiam dicentem: Et uenit ad me unus de seraphin, et in manu eius calculus quem forcipe tulerat de altari, et tetigit os meum . Quod ergo in celo est altare aliud nisi cherubin sedis? sicut enim tam  pontifex quam rex idem et sedem habet et altare. Hoc ergo Paulus Hebreis significans ait: Non enim habemus pontificem qui non potest compati infirmitatibus nostris, tentatum autem per omnia pro similitudine absque peccato. Adeamus cum confidentia ad thronum glorie eius . Hoc ergo intelligibile dicebat altare, quod manifestant que sequuntur; ait enim: Ut accipiamus misericordiam et gratiam, inueniamus in auxilio opportuno. Horum autem utrumque ab altari sine aliqua dubietate percipimus. Sed quid in his que sequuntur legislator subdidit? Et hauriens manu thymiama incensum ultra  uelum intrabit in sancta; uel, sicut LXX: Et implebit manus suas thymiamate compositionis subtilis, et offeret interius in interiora uelaminis. Dicit autem orationem, de qua dixit Dauid: Dirigatur oratio mea sicut incensum in conspectu tuo. Hec ergo quando secularia oramus, crassa quodammodo et non subtilis est; quando autem spiritalia petimus, id est scientiam diuinam, regnum celorum, remissionem peccatorum, subtilis quedam est, ut pote spiritalis et intelligibilis, quam intelligibilis sacerdos pro nobis offeret. Manifestum autem est, ex eo quod pro discipulis Christus orans, sanctificationem eis et unitatem secum, libertatemque in mundo, et alia talia deposcebat. Intrabit in sancta, siue secundum LXX, et offeret in interiora uelaminis, carnis uidelicet  sue. Offeret autem cui? Patri uidelicet, quia hec quidem manifesta aspectu omnium proferebatur, ipsa autem erat inuisibilis. Ut positis super ignem aromatibus, nebula eorum et uapor operiat oraculum quod est super testimonium, et non moriatur. Dupliciter hic quod dicit intellige, quia enim Aaron ipsius Christi figuram gerit propter sacerdotii dignitatem, figuram etiam gerit corporis sacerdotum. Superimponit quidem Christus super ignem aromata, id est orationem super doctrinam; et operit uaporem nebula eorum, id est orationis uirtus; oraculum quod est super testimonium, id est carnem suam, ex qua propitiatio nobis conquisita est peccatorum, que in salutari est uidelicet passione; hoc autem esse testimonium, paulo superius ostendimus. Et non morietur,  corruptionis uidelicet morte. Neque enim caro eius uidit corruptionem, quia uapore aromatum, uirtute utique orationis illius operiebatur quam Dauid ait Christum Patrem deprecantem: Quia non derelinques animam meam in infernum, nec dabis sanctum tuum uidere corruptionem. Ponit autem et unusquisque sacerdos, de Christo loquens, in igne aromata spiritalis doctrine, orationem; et orationis uirtus operit oraculum, quod est super testimonium: non permittit enim eum querere de passionibus Dominice carnis ea, que super uirtutem querentis sunt. Et non morietur ea, que definita est immoderatis inquisitoribus, qui ea querunt que hominibus non licet querere, morte. Tollet quoque de sanguine uituli et asperget digito suo septies, contra propitiatorium  ad orientem; siue, ut LXX, asperget digito suo super propitiatorium ad orientem. Ante faciem propitiatorii asperget septies digito suo. Sacrificium unigeniti esse quidem eius carnis, per uirtutem autem rursus diuinitatis eius, et per beneplacitum Patris ad remissionem peccatorum nostrorum et ereptionem, simulque ad domum subministrationis Spiritus peragi, aperte ex his que nunc dicit legislator, manifestatur; digitus enim significat uirtutem diuinitatis, unde Dauid dixit: Quoniam uidebo celos opera digitorum tuorum, lunam et stellas quas tu fundasti . Utrumque autem ad diuinitatis accipimus uirtutem,  ipseque sanguis uituli super propitiatorium ad orientem aspergitur, ad propitiationem enim nostram simulque illuminationem, passio salutaris peracta est, unde ipsa passio dicitur propitiatorium, sicut frequenter ostendimus; dicitur autem et oriens; ait enim de eo Zacarias propheta: Ecce uir oriens nomen eius, et subter eo orietur. Ait autem et Zacarias sacerdos pater Ioannis: In quibus uisitauit nos Oriens ex alto, illuminare his qui in tenebris sedent et in umbra mortis . Sed et contra propitiatorium, id est in conspectu Patris, asperget, inquit, septies, ut tam remissionem peccatorum, quam Spiritus sancti donum de Dominico sanguine hominum susciperet, utrumque enim septenarius numerus significat, quia uidelicet sunt septem dona Spiritus, et  idem numerus etiam peccatorum significat remissionem. Nam Petro Christum interrogante: Si peccauerit in me frater meus, quoties dimittam ei, usque septies? Christus ait: Non dico septies, sed usque septuagies septies, multiplicans numerum septenarium.



CAPUT u. De expiatione sanctuarii per sanguinem hirci atque uituli.

 Cumque mactauerit hircum pro peccato populi, inferet sanguinem eius intra uelum, sicut preceptum est, de sanguine uituli, ut aspergat e regione oraculi, et expiet sanctuarium ab immunditiis filiorum Isrel, et a preuaricationibus eorum, cunctisque peccatis.  Quia enim Christus de Iudeis secundum carnem qui sub iugo legis uiuebant, ortus est, recte uituli sacrificium nominatur; quia autem  secundum quod incarnatus erat de communi massa hominum factus est, propterea rursus igitur hircus appellatur: asperum enim hoc animal, pilorum indumentum gerit, asperum autem ut pote peccato refertum omne uiuentium genus, quia nichil est peccato asperius: unde hoc approbare aperte legislator uolens: Cumque mactauerit, inquit, hircum pro peccato populi. Totum hic intelligens humanum genus, quod quondam non populus, nunc populus ex quo de nobis primitias iehsu suscepit. Ergo ut demonstraret de Iudeis quidem principaliter Christum propter Abraham cognationem esse, sed tamen omnis nostre nature que in peccato est primitias portare, propter quod et Adam appellatus est, uitulum simul et hircum lex ad figuram sacrificii eius assumpsit. Cum  autem unum sit sacrificium, siue uitulus siue hircus nominetur, effectusque unus in utrumque sit, peccatorum enim ex eo profligatur absolutio, necessario communia sunt ea que in hirco aguntur et uitulo; cernis enim quia etiam hircum occidens ante Dominum uidelicet Patrem, et sanguinem inferens in interiora uelaminis, id est ad Patrem. Et expiet sanctuarium ab immunditiis filiorum Isrel et a preuaricationibus eorum cunctisque peccatis. uidetur quidem de tabernaculo dicere; dicit autem non de eo qui sensui subiacet: quid enim expiationis seu propitiationis ligna egerent? quidue pelles, uel reliqua ex quibus tabernaculum Iudeorum quod sensui subiacebat confectum erat? sed generalitatem, siue  totam dicit hominum speciem; sancta enim fuit ab initio massa nostra, ita ut Dei in ea habitaret Spiritus: quod demonstratur ex eo quod auferre illud irascens minatus est Deus, quando hi qui ex Seth descendebant, cum essent iusti et filii Dei appellarentur, concupiscentes eas, que filie hominum dicebantur, unius generis cum malis et iniquis effecti sunt; dixit enim sic: uidentes filii Dei filias hominum quod essent pulchre, acceperunt sibi uxores ex omnibus quas elegerant. Et dixit Dominus Deus: Non permanebit Spiritus meus in homine in eternum, quia caro sunt . Ergo si habitabat Spiritus Dei in hominibus antequam omnes sequi passiones carnis inciperent, sancta recte erat hominum massa; nam nec primitias ex ea sanctus sanctorum assumeret.  Quia autem sordidata est, expiauit eam ab immunditiis filiorum Isrel, secundum rationem pro sensibili Isrel iehsu immolatus, id est sacrificium, et pro omni humano genere, ad expiationem immunditiarum naturarum obtulit, quarum immunditiarum? id est a preuaricationibus eorum, inquit cunctisque peccatis; anime quippe immunditia, non mortui pollutio, non porcinus cibus, non quidpiam aliud simile, sed nocere proximo est, et peccare in Deum uel mandata Dei. Iuxta hunc ritum faciet tabernaculo testimonii, quod fixum est inter eos in medio sortium habitationis eorum; nullus hominum sit in tabernaculo quando pontifex ingreditur in sanctuarium, ut roget pro se et pro domo sua, et pro uniuerso cetu Isrel.  Quod lex superius appellauit  sancta, ecce nunc tabernaculum testimonii appellat, quod fixum est inter eos in medio sortium habitationis eorum; eadem quippe ratione et sancta esse, et testimonii appellari tabernaculum massa nostra potest. Si enim tabernaculum testimonii celum dixerimus, recte sancta nominatur, celestis noster homo, de quo ait Paulus: Sicut portauimus imaginem terreni, portemus et imaginem celestis . Rursus: Si terrestris domus nostra huius habitationis dissoluatur, habemus edificationem, que ex Deo est, domum non manu factam, eternam in celis . Quando enim Christus ingreditur in sanctum, id est quando incarnabatur celestem hominem, atque ex nobis primitias sumebat, nemo erat in intelligibili tabernaculo testimonii, nec gentilis,  nec circumcisus, nec leuita, nec sacerdos: Quia omnes declinauerunt, simul inutiles facti sunt . Nemo celestem conuersationem tunc sequebatur, nec dignam celesti homini sapientiam usque dum in sancto proprie carnis rogaret per crucem, et egressus est ex ea lege communis mortis, emittens spiritum, et carnem quidem relinquens sepulcro, quod eius euidenter exitus nominatur. Nullus hominum, inquit, sit in tabernaculo quando pontifex ingreditur in sanctuarium, ut roget. Non autem hoc exprimit quod omnis homo de tabernaculo, secundum tempus sacrificii, quod nunc dictum est, excluderetur, sed significat omne hominum genus terrena tunc sapere et in peccatis esse, ac propterea in intelligibili  tabernaculo testimonii recte non inueniri. Cum autem exierit ad altare, quod coram Domino est, oret pro se, et sumptum sanguinem uituli atque hirci, fundat super cornua eius per gyrum, spargetque digito septies: expiet et sanctificet illud ab immunditiis filiorum Isrel.  Post enim nostrum egressum ad altare, quod est coram Domino, dicit autem eum, qui est thymiamatis, quod esse sedem cherubin ostendimus, cum carne ascendens et nostram in eo captiuitatem subleuauit simul nos suscitans et sedere faciens in dextera in celestibus. Et sumptum sanguinem effundat super cornua eius per gyrum, aspergensque digito septies, expiet et sanctificet illud ab immunditiis filiorum Isrel, quia propria passione non solum cornua eius qui est in  celo altaris, uirtutes scilicet precipuas, et generales, sapientiam, fortitudinem, iustitiam, castitatem, sanctificauit, que cornua, cherubin recte sunt; figuras enim eorum celeste hoc animal in personis que habet hominis et leonis, et uituli et aquile gerit, sapientie quidem in persona hominis, fortitudinis autem in persona leonis, iustitie in persona uituli, castitatis in persona aquile. De quibus plenius in prophete Ezechielis interpretatione olim exposuimus. Expiet et sanctificet illud ab immunditiis filiorum Isrel. Christi enim sacrificio expiantur et celestia, ita ut Paulus diceret, differentiam legalium sacrificiorum et unigeniti ostendere uolens. Necesse est ergo exemplaria celestium his mundari, ipsa autem celestia maioribus hostiis quam istis. Sed cuius rei  gratia expiatione opus habebant celestia, legislator ostendit dicens: Expiet et sanctificet illud ab immunditiis filiorum Isrel. Quantum quidem ad celorum uirtutes, non necesse erat quelibet expiatio, quia in sanctificatione continua conuersantur, sed quia frequens ad celos nostrorum peccatorum ascendit fumus, de quo dixit Dauid: Ascendit fumus in ira eius, et ignis a facie eius exardescit , ita ut Deus ad Ionam diceret: uade ad Niniuem ciuitatem magnam, et predica in ea predicationem, quam ego loquor ad te, quia malitia eius ascendit coram me . Et rursus ad Abraham de Sodomis: Descendam et uidebo utrum clamorem qui uenit ad me opere compleuerint, an non . Recte de nostris immunditiis sanctificat, et expiat super nos celos [Al., choros],  ut auferat ex eis circumstantem abominabilem odorem et gloriationem falsam, quam contra eos deposuimus. Propterea non simpliciter asperget, sed septies, ut intelligas quia uenia nostrorum peccatorum , loca celestia mundantur abominabili odore et gloriatione quam deposuimus: huius enim rei causa prius inimicitia a nobis contra ea que sunt in celestibus exorta est. Sequitur: Postquam emundauerit sanctuarium et tabernaculum et altare, uel sicut LXX, et definiet exorans sanctum et tabernaculum testimonii et altarium, et pro sacerdotibus purgabit.  Secundum quorum editionem recte lex precipue memoriam sacerdotum fecit, ut in omnibus figura sacrificii  unigeniti saluaretur, quia enim a Christo sacerdotium chorus apostolorum sortitus est, qui et pars erant humani generis, pro quo Dominus semetipsum obtulit, sed tamen speciale quodammodo unguentum, et precipuum sacrificium Domini appellauit, quod demonstrat Dominus ad Patrem dicens: Pro eis ego sanctifico meipsum, ut sint et ipsi sanctificati in ueritate. Et rursus ad eos: Maiorem hac dilectionem nemo habet quam ut animam suam ponat quis pro amicis suis, uos amici mei estis, si feceritis que ego precipio uobis. Respice autem et legalis figure ordinem, quomodo ad ipsam deducit ueritatem. Secundum LXX enim ait: Definiet exorans sanctum et tabernaculum testimonii et altare, id est, finiet et terminabit deprecationem, que acta est per crucem pro omni genere hominum,  et eam que in altari intelligibilis fuit, postquam assumptus fuerit in celo, et sederit in dextera Patris de sacerdotibus suis, mittit emundationem per intelligibilem ignem, et per linguas igneas Spiritus, propter quod eis dicebat: uos autem baptizabimini Spiritu sancto non post multos hos dies.



CAPUT uI. De emissione hirci, et pompa.

 Tunc offeret hircum uiuentem, et posita utra que manu super caput eius, confiteatur omnes iniquitates filiorum Isrel et uniuersa delicta atque peccata eorum; que increpans capite eius, emittit eum per hominem paratum in desertum. Cumque portauerit hircus portans omnes iniquitates eorum, in terram solitariam, et demissus fuerit in deserto, etc.   Eadem etiam nunc iterare propter eos qui in luce offendunt, opus habemus. Probatur enim quia nulli iniquo uel maligno, sed ipsi Deo efficiuntur, etiam ea que nunc in hoc hirco uiuo sanciuntur. Primum quidem, quia utramque manum capiti hirci sacerdos imponit: Manuum enim impositio in sacrificio ministrabat benedictionem, aut peccatorum remissionem, aut sancti Spiritus aduentum, aut expiationem intelligibilem. Quomodo ergo in hunc in quo sors inimici et eius qui contra Deum militat, sicut aiunt hi, qui illius partis sunt, hec que dicta sunt sacerdos acturus erat? uel quomodo in ipso filiorum Isrel iniquitates et iniustitias et peccata redemit? confiteri quippe inimicus peccata non sinit, sed imo suggerit ut occultemus anime uulnera, ut non inueniamus  medicum qui medicamentum possit imponere, salutemque prestare, propterea mox ut increpatus est Dauid a Nathan: Peccaui Domino, exclamauit, et illico Propheta subdidit: Et Dominus transtulit peccatum tuum, non morieris . uerumtamen quia blasphemare fecisti inimicos Domini, etc. Unde et per hominem paratum emitti legislator hircum in solitudinem dixit. Preparatum autem, id est, accedentem, siue adeuntem, et nec dignitatem huius dicit: utrum leuita, an sacerdos, aut quispiam de populo esset, qui hoc ageret. Ergo cum omnibus Christum presentem esse significat hircus. Quemadmodum enim per carnem in primo immolabatur, sic nunc uiuens propter diuinitatem dicitur.  Sed quia unus et impassibilis et passibilis est, necessarie et uiuenti manus sacerdos imponit ut manus impositione ostendatur, quia uiuens est uerbum Dei, impassibile, immortale, hoc pro nobis carnem suscipiens sacrificium suscepit; recte ergo in ipso iniquitates et iniustitias et peccata sacerdos pronuntiauit. Hic est de quo Isaias propheta dicebat: Domine, quis credidit auditui nostro, et brachium Domini cui reuelatum est . Brachium Domini Filium appellans Patri consubstantialem. De quo et ea que sequuntur subdidit: Languores nostros ipse tulit, et dolores nostros ipse portauit; ipse autem uulneratus est propter iniquitates nostras, attritus est propter scelera nostra, disciplina pacis nostre super eum, et liuore eius sanati sumus; sic aperte super se  peccata nostra et iniustitias et iniquitates portauit. Et propterea secundum LXX ait: Imponet eas super caput hedi uiui. Huius enim figura est, quod et ex spinis coronam imponi capiti suo Christus permisit, quia in spinis peccata solent accipi. Propter quod et Adam spinas germinare terra precipitur, si quidem et ipse ex inobedientia peccata germinauit. Sed et Salomon ait: Spine nascuntur in manu temulenti , peccati plenas esse actiones eius significans; sic ergo legis accipiens uerba, non ignorabis intentionem eius atque uirtutem: sed et inuenies paratum hominem per cuius manum hircus uiuens in eremum mittitur; Christus enim ipse omnia sui sacrificii factus est et sacerdos et sacrificium, et cultrum et altare; ipse est et preparatus homo, paratus  pro nobis ad passionem, ita ut ipse per Isaiam dicat: Ego autem non contradicam; retrorsum non abii, corpus meum dedi percutientibus, et genas meas uellentibus, faciem meam non auerti ab increpantibus et conspuentibus in me . Ad quem et Dauid dicit incarnationis eius mysterium significans, per quod nostrum regnum adeptus est: Dominus regnauit, decorem induit, induit Dominus fortitudinem et precinxit se uirtutem. Etenim firmauit orbem terre, qui non commouebitur: parata sedes tua ex tunc . Christus ergo intelligibilis Aaron semetipsum etiam nunc per hedum uiuum immolans: ipse per hominem paratum, siue in manu hominis parati, id est, per propriam uirtutem; ipse enim cum sit et homo paratus, ostensus est. Et emittit hircum uiuentem  in solitudinem, siue in terram inuiam et desertam, uiam suam et immortalem et impassibilem diuinitatem, ad inuia nobis loca et ab omni malitia deserta, secundum quod Ioannes ait: uidens iehsu, quia omnia dedit ei Pater in manus, et quia a Deo exiuit, et ad Deum uadit. Expiabit enim sacerdos qui unctus fuerit, et cuius initiate manus, ut sacerdotio fungatur pro patre suo; siue ut LXX: Deprecabitur, inquit, sacerdos quemcunque unxerit, et quicunque consummatus fuerit, manus suas consecrare ad patrem suum: ut Christum sine aliqua dubietate ostenderet; quia enim Christus patres secundum carnem Iudeorum sacerdotum principes habebat, filii enim et ipsi Abraham, sicut et Christus fuit, ostendit lex,  ut quia Iudeorum sacerdotes non poterant, sicut ait Paulus , accedentes, perfectos facere: impossibile enim erat sanguine taurorum et hircorum auferre peccata; recte ipse Christus in sacerdotium unctus, et manus per crucem consummans expiat nos, de quo in alio loco recte lex dicit: Sacerdos quem unxerint et consummauerint, manus sacerdotium ministrare post patrem suum. Primum enim hunc Pater unxit, secundum quod ait Dauid: Propterea unxit te Deus, Deus tuus : Unxit autem dicens: Tu es sacerdos in eternum secundum ordinem Melchisedech . Et postea ab hominibus qui ministrauerunt passioni et sacrificio unctus est. Crucis enim sacrificium et agnum et sacerdotem et liberatorem nostrum ostendit, propter  quod ad eius planiorem demonstrationem et subtiliorem figure manifestationem, semel, inquit, in anno faciet hoc, quod semel factum est, unigeniti sacrificium ostendere cupiens, in quo dictum est: Christus semel oblatus ad multorum exhaurienda peccata, secundo sine peccato apparebit exspectantibus se in salutem . Adamantius enim in homeliis super Leuiticum de his duobus hircis aliter interpretatus est. Dicit enim illum hircum qui immolatus est Domino typum tenere illorum qui saluantur, et ad sortem Domini pertinent, sicut pauper ille Lazarus, qui in sinu Abrahe ab angelis translatus est . Eum uero hircum qui in eremum dimissus est, reprobos significare, uel populum Iudaicum, qui pro suis peccatis a conspectu Domini abiici merentur,  sicut ille diues purpuratus, post mortem in inferno sepultus est. Hominem quidem paratum per quem hircus apompeus in eremum ductus est, Dominum Saluatorem uel sanctos angelos eius, unde recipit quisque operis sui mercedem condignam, uult intelligi. Hinc et beatus Ambrosius in epistola sua ad Symplicianum ait: Sicut enim duo sunt in agro, et unus eorum assumitur, alius derelinquitur, ita sunt duo hirci, unus qui ad sacrificium est utilis, alius qui in desertum dimittitur: hoc nulli usui, neque edendus, neque epulandus, a sacerdotum filiis. Sicut enim ex his que alimentorum sunt, quod bonum est editur, quod inutile aut malum proiicitur, ita et bona opera epulatoria dicimus, que sint esui. Non placebit ergo Domino si manducet sacerdos  sacrificium in quo fraus sit oblationis, non sedule confessionis sinceritas: et ideo hircus iste in desertum dimittendus est, ubi errauerunt patres nostri, errauerunt in eo, et non potuerunt ad resurrectionis terram peruenire, sed interiit a terra memoria eorum. Denique sunt epulatoria opera. Audi: Et erunt sabbata terre uobis esce. Epulatoria enim et refectoria requies in Deo, que facit animi tranquillitatem, unde etiam et nos in sermone requiescamus. Sed nos diuersorum auctorum sensus ponentes, quem potissimum eligat lectoris iudicio derelinquimus.



CAPUT uII. De hostiis non immolandis nisi ad ostium tabernaculi.

 Et locutus est Dominus ad Moysen dicens:  Loquere Aaron et filiis eius, et cunctis filiis Isrel, et dices ad eos: Iste est sermo quem mandauit Dominus dicens: Homo quilibet de domo Isrel, si occiderit bouem uel capram in castris uel extra castra, et non obtulerit ad ostium tabernaculi oblationem Domino, sanguinis reus erit: Sic peribit de medio populi sui. Ideo offerre debent sacerdoti filii Isrel hostias suas quas occidunt in agro, ut sanctificentur Domino ante ostium tabernaculi testimonii, et immolent eas hostias pacificas Domino, fundetque sacerdos sanguinem super altare Domini, et ad ostium tabernaculi testimonii, et adolebit adipem in odorem suauitatis Domino, et nequaquam ultra immolabunt hostias suas demonibus cum quibus fornicati sunt. Legitimum sempiternum erit illis, et posteris eorum.   Presens sanctio demonstrat que non simpliciter ad Moysen, sed Aaron et filios eius et ad omnes filios Isrel precepit. Sed aperte manifestans, quia hec legis preceptio, non magnum, non perfectiorem quempiam, non imperfectum ignorare uult, quod expedit eis scire, id est, quia temporalis est littere lex, ut tempore expleto, non iam circa ipsam frustra et superuacue nosmetipsos occupemus. Quis autem est temporum finis? Omnimoda loci ipsius perditio, in quo sacrificia offerri precepit, comminando, precipiens eum qui intra castra, siue foris, extra tamen tabernaculum testimonii sacrificium Dei explentem, interire de populo, ut quando tabernaculum testimonii et templum, quod ad eius imaginem factum est, disperditum fuerit, cognoscatur quia finem habent  omnia que ibi fieri lex precepit, etiam illa Deo non placent? Neque enim disperdidisset locum, in quo peragi omnimodo secundum legem debuisset quod discis etiam sic; iustas enim actiones, id est, non occidere, non adulterari, non furari, non falsum testimonium dicere, patrem et matrem honorare, diligere proximos, seruos liberos facere, ieiunare frequenter uel orare, non circumscribit loco, quia semper sunt utilia, et cum euangelica conuersatione communia. Hec autem que secundum semetipsa sunt superflua, sed cause cuiusdam sunt exquisita gratia, concludit loco, ut cognoscant quia temporalia sunt, omnia enim que loco seruiunt, seruire etiam ordinata sunt tempori. Deputata sunt igitur loco sacrificia, emundationes mortuorum, et seminis fluxum  patientium, et leprosorum, et menstruatarum, quia et hec per sacrificia effectum habent; similiter Azyma, et figuratum Pascha, Scenopegia, Pentecosten, nec non Neomenie et Sabbata; oportebat enim omnimodo sacrificia etiam in istis offerri: quia autem hec mysteriorum Domino implendorum figuras habebant, in superioribus sufficienter ostendimus. Ergo quicunque et nunc figuras peragere destructi conantur loci, sanguinem effundunt, id est, communem conuersationem polluunt, in communi peccant, sicut et hi qui sanguinem fundunt, similiterque sanguinem eius qui ab eis in errorem mittitur, fundunt, perditionis enim ei causa efficiuntur. Et nequaquam ultra immolabunt hostias suas demonibus, cum quibus fornicati  sunt; siue ut LXX: Et non immolabunt ultra sacrificia sua superuacuis.  Cum eis a Deo preceptum fuisset: Non facies tibi idolum, nec omnem similitudinem eorum que in celo sunt sursum, et in terra deorsum, et quecunque in aquis subtus terram, uitulum fecerunt conflatilem, et uitulo sacrificium obtulerunt, causa gastrimargie, sumere sacrificia uolentes, pedagogus eorum lex, Deo eos offerre sacrificia precepit, ut in hec occupati, ab omni idololatrie sacrificio semetipsos abstineant, et hec sancit, que lex eos prohibens ab idolorum sacrificiis, simul docere etiam figuras mysteriorum futurorum potuissent. Bene autem seruire idolis fornicationem appellauit, aperte nos docens quia nostras animas Deus sibi ad salutem despondit, et ideo fornicatio  dicitur ab illo discessio. Insuper terret eos qui in carne fornicantur, et docet quale est fornicationis peccatum, ut idolorum cultum fornicationem, et ad demones confugium fornicationem nominaret, et ad ipsos dicens: Homo de filiis Isrel, et de aduenis qui peregrinantur apud uos, qui obtulerit holocaustum siue uictimam, et ad ostium tabernaculi testimonii non adduxerit eam, ut offeratur Domino, interibit de populo suo.  Et si eadem dicere legislator uidetur, uerumtamen populum, cui ab eo lex imponitur cautum reddit, eadem quippe frequenter dicens, ostendit hoc mandatum necessarium esse, nimisque utile; uerumtamen nec frustra ad ipsum rursus dicit, sed supra quidem occidentem solummodo, ut aliquod faceret sacrificium, non tamen omnimodo et  reliqua sacrificii facientem pene subiecit, ait enim: Qui occiderit bouem aut ouem, siue in castris uel extra castra, et non obtulerit ad ostium tabernaculi oblationem Domino. Ibi prohibitus intelligitur ab eo quod tentauit, hic autem non ita; sed qui obtulerit holocaustum siue uictimam, et ad ostium tabernaculi testimonii non adduxerit eam, ut offeratur Domino, consummatum siue perfectum sacrificium dicens, intantum ut holocaustum fieret, eamdem tamen et in hoc penam precepit. Qui enim initium fecit hoc attrectandi et prohibitus est, nichil differet ab eo qui compleuit. Sed et utriusque pena perditio de populo est, ita ut non possit ultra hic in populo degere, neque de circumcisione gloriari neque de genere Abraham semetipsum ornare, aut Isrelita dici,  sed inter preputium habentes et alienigenas constituatur: hoc est disperdi quempiam de populo suo. Sed etiam illud pre omnibus notari oportet, quod non solum eos qui ex filiis Isrel sunt, hec precepit custodire, sed cum ipsos et proselytos, siue aduenas qui peregrinantur inter eos, id est, gentiles; hi enim non eis coniuncti sunt, sed apud eos sunt, quia apud eos quidem sumus, ut pote legem eorum et prophetas, et promissam eis hereditatem habentes, adheremus autem non ipsis sed Deo. Preterea secundum LXX homo homo dicit, cum liceret simpliciter dicere hominem; duplicat tamen, ut ostendat tam eum qui in circumcisione quam qui in preputio adheret Deo, hoc debere custodire mandatum. Secundum  uero litteram illud quod dicit, quicunque occiderit bouem, aut ouem, aut capram, siue in castris, siue extra castra, et non obtulerit ad ostium tabernaculi oblationem Domino, etc.  Non de his dicit que occiduntur ad usum uescendi uel si quid aliud, sed de sacrificiis. Prohibuit enim priuata sacrificia, ne sibi quisque quodammodo sacerdos esse audeat, sed illuc offerat, ubi per sacerdotem offeruntur Deo; ita enim nec uanis sacrificabunt, nam et hoc in ea consuetudine cauendum premonuit. Cum ergo non liceret offerri sacrificia nisi in tabernaculo, cui templum postea successit: unde et rex Isrel Ieroboam uitulos facere ausus est, quibus populus sacrificaret, ne huius legis necessitate educerentur ab eo qui sub regno eius erant, dum pergunt  Hierusalem, ut in templo Dei offerrent sacrificia sua, in quo facto, a Domino condemnatus est? Merito queritur quomodo licite sacrificauerit Elias extra templum Dei, quando et ignem de celo impetrauit, et prophetas demoniorum conuicit? Quod mihi non uidetur alia ratione defendi, quam illa qua defenditur et Abrahe factum, quod filium Deo iussus uoluit immolare. Cum enim iubet ille qui legem constituit aliquid fieri quod in lege prohibuit, iussio ipsa pro lege habetur, quoniam auctor est legis. Non enim deesse possent miracula alia preter sacrificium, quibus superarentur et conuincerentur prophete lucorum, sed spiritus Dei qui fuerat in Elia, quidquid in hac re fecit, contra legem esse non potest, quia dator est legis.



CAPUT uIII. De sanguine non comedendo.

 Homo quilibet de domo Isrel et de aduenis qui peregrinantur inter eos, si comederit sanguinem, obfirmabo faciem meam contra animam illius, et disperdam eam de populo suo, quia anima carnis in sanguine est, et ego dedi illam uobis ut super altare in eo expietis pro animabus uestris, et sanguis pro anime piaculo sit. Idcirco dixi filiis Isrel: Omnis anima ex uobis non comedet sanguinem, nec ex aduenis qui peregrinantur inter uos.  Septuaginta etiam incedunt, Homo, homo, quod quomodo oporteat intelligi superius diximus. Ergo oportet mandati huius etiam litteram custodire et nullatenus comedere sanguinem: hoc enim et apostolos inuenies precepisse,  quando de quibusdam Iudaicis obseruationibus contentione in Antiochensi Ecclesia facta ad eos relata est questio, qui legem posuerunt, soluentes questionem hanc et definientes: uisum est ergo Spiritui sancto, et nobis, nichil amplius imponere uobis oneris quam hec necessaria, ut abstineatis uos ab immolatis simulacrorum et sanguine, et suffocato, et fornicatione . [Ex Augustino.] uitale aliquid est in sanguine, quia per ipsum maxime in hac carne uiuitur, qui in omnibus uenis per corporis cuncta diffunditur. Ipsam uitam corporis uocauit animam, non uitam que migrat ex corpore, sed que morte finitur; qua locutione dicimus istam uitam temporalem esse, non eternam; mortalem, non immortalem, cum sit immortalis  anime natura, que ablata est ab angelis in sinu Abrahe, et cui dicitur, Hodie mecum eris in paradiso, et que in tormentis ardebat inferni. Secundum istam ergo significationem qua perhibetur anima etiam hec temporalis uita, dixit apostolus Paulus: Non enim facio animam meam pretiosam mihi ; ubi se ostendere uoluit et mori paratum pro Euangelio: nam secundum significationem qua anima dicitur illa que migrat ex corpore, magis eam pretiosam faciebat, cui tantum meritum conquirebat.  Preterea sanguinem quidem proprie homicidium, omnem autem sanguinem omne fraternum odium intelligamus: Quia qui odit fratrem suum homicida est sicut Ioannes scripsit . Dicimus ergo omnem sanguinem  iniustitiam dolosorum, uirum enim sanguinum et dolosum abominabitur Dominus ; et quicunque proximorum nocent uite per insidias quaslibet, ita ut homicidio sanguinis comparetur. Et propterea ab omni sanguine abstineri oportet, scientes quia super animas que talem sanguinem comedunt, de quibus dicebat Dauid: Qui deuorant plebem meam sicut escam panis , faciem suam obfirmat Deus, uidelicet Christum: ipse est enim imago Patris, quia qui uidit Filium, uidet et Patrem: ipse etiam iudex est, et necessario ad comminandum his qui malorum sunt operatores, disperdam, ponitur; quod demonstrat Dauid dicens: uultus autem Domini super facientes mala, ut perdat de terra memoriam eorum . Hic animam sanguinem comedentem  perdit de populo eius, de communi uidelicet hominum genere. Quod autem dicit, quia anima omnis carnis in sanguine est, et ego dedi illum uobis ut super altare in eo expietis pro animabus uestris, mysticum Christi sanguinem significans: sanguis enim ipsius pro anime piaculo erit. Sanguis super altare ad expiationem animarum nostrarum, pro anima expians, hic est utique quem effudit pro nobis Crucifixus, et expiationem siue propitiationem generi humano prestitit, primitias offerens. Propter quod recte dicit: Et sanguis pro anime piaculo sit. Anima enim eius primum quidem, que ab eo plasmata, deinde quia nostre eam consubstantialem anime cum incarnaretur accepit, ut ipse pro nobis redderet, quam nos debebamus, mortem. Quia ergo  Christus sanguinem suum ad expiationem animarum nostrarum dedit, et ab omni nos homicidio omnique alia iniquitate, que homicidio proxima est, docet ut abstineamus: communis enim lex est, et contra omnes extenditur: Homo quicunque de filiis Isrel et de aduenis qui peregrinantur apud uos, si uenatione atque aucupio ceperit feram uel auem quibus uesci licitum est, fundat sanguinem eius, et operiat illud terra. Anima enim omnis carnis in sanguine est: unde dixi filiis Isrel: Sanguinem uniuerse carnis non comedetis, quia anima carnis in sanguine est, et quicunque comederit illud interibit: Multum cura est Deo ut alterutrum nobis minime noceamus.  Propterea percutienti maxillam, cedi, et non cum eo  iudicio contendere, similiterque et de eo qui auferet nobis pallium iehsu precepit, ut ne quidem ex contentione ad nocendum proximo prouocemur, sed imo ut eum qui iniuste contra nos agit per nostram patientiam corrigamus. Nihil enim amplius quam iniustitia et auaritia et alternum coarctat uitam nostram; ad hoc intendens legislator, sanguinis mandatum non frustra recapitulauit. Sed quia quidam quidem fraudibus quibusdam et machinationibus, uariisque dolis nocere popularibus, quasi ignorantes solent perimere, etiam huiusmodi molimina perspexit; nam uide quid precipiat: Si uenatione atque aucupio ceperit feram uel auem quibus uesci licitum est, fundat sanguinem eius et operiat illud terra. Quod uenatio maxime iniustitia, iniustitiam autem non quamlibet,  sed eam ad sanguinem tendit, uitamque ipsam quodammodo per dolum fraudemque iniustitiam patientis nocet, in diuina Scriptura accipi soleat, de quo audi Dauid dicentem: Captabunt in animam iusti, et sanguinem innocentem condemnabunt . Et rursus: Anima nostra sicut passer erepta est de laqueo uenantium . Si quis ergo uenationem ceperit, id est, peccantem uiderit eum qui uenatione ex infirmitate uel ex simplicate expositus est, hunc enim dicimus esse qui capitur, propter quod dixit: feram aut auem quibus uesci licitum est. Per feram, de uulgo quempiam, carnalem tamen et pastionibus incubantem, significans, expertemque commistionem causarum; per auem autem eum qui a terrenis semetipsum remouet rebus; huius  modi enim homines a uiolentis et auaris in causis secularibus consumuntur, illa uidelicet incongrua malignaque comessatione de qua Paulus prohibebat dicens: Si autem ad inuicem comeditis, uidete ne ab inuicem consumamini . Aut, ut qui prius erant iusti, inter ea quibus uesci licitum est, id est inter munda, recte nominantur; uerumtamen si quis peccantis, uelut inferius iacentis et penitentia sepulti, effundit quidem sanguinem, id est, peccatum quod peccauit, effundit autem illud ad orationem accedens et confessionem, quemadmodum ait et Dauid: Effundam in conspectu eius orationem meam , operiat illud terra: peccata enim confitentium terra operit, ut pote inferius remanentia et penitentia mortificata, et quorum prohibitus est clamor ad  celos ascendere, quemadmodum Sodomorum ascendebat, nec enim uolebant penitentiam agere. Secundum hanc igitur intentionem, legislator ea que dicta sunt ponens addidit: Anima enim omnis carnis in sanguine est; deinde adiicit: Unde dixi filiis Isrel, id est, dico, De sanguine uniuerse carnis non comedetis, quia anima carnis in sanguine est, contestans ab omni iniquitate abstineri. Contestans autem non exponere ea que contra uoluntatem commissa sunt fratrum peccata, sed tradere terre eius qui captus est, id est, uisus, sanguinem cooperientes illud uenia et compassione. Sanguinem enim comedens et animam qui diffamat proximi peccatum, recte putatur, quia anime mors peccatum est.



CAPUT IX. Non comedendum de morticino aut a bestia capto.

 Anima que comederit morticinum aut captum a bestia, tam de indigenis quam de aduenis, lauabit uestes suas, et semetipsum, aqua, et contaminatus erit usque ad uesperum, et hoc ordine mundus fiet. Quod si non lauerit uestimenta sua, nec corpus, portabit iniquitatem suam.  Morticinum esse peccatorem, ut pote qui crudelem peccati sustinet mortem, a bestiis autem captum non tantum simpliciter sed ualde peccatorem, in tantum ut maligni in eo operentur demones, sicut fuit Iudas, qui diabolo ingredienti in corde suo Christum tradidit, olim diximus, cum pollutionum sacrificia legislator exponeret, sed illic quidem eum qui tetigit morticina  aut a bestiis capta, id est, qui communicauit siue particeps fuit cum his qui predicti sunt; dicit hic autem eum qui comedit, uidelicet qui totum illius peccatum suum proprium fecit, suamque malignam intentionem expleuit, ex malo quod ille commisit: sicut fuerunt Annas et Cayphas, qui non simpliciter Iude participes sunt proditionis effecti, ipsi enim ementes, proditionis ei dederunt pecuniam, et olim esurientes, uel desiderantes mortem Domini, ad pascendam nutriendamue suam intentionem, et ad satisfaciendum desiderio per Iudam preualuerunt. Huiusmodi comedere morticina et a bestiis capta dicuntur, qui necesse habent lauare uestimenta sua et corpus; lauat autem uestem suam et corpus, qui mundat semetipsum totum, id est, interiorem exterioremque  suum hominem, quia intra uestimenta corpus est, sicut intra exteriorem hominem homo interior, quomodo autem lauat? Aut per baptismum, aut per abundantiam lacrymarum, imitantium aquas baptismatis; qui autem hoc non facit, portabit iniquitatem suam, retributionem uidelicet iniustitie: sic enim diuinam Scripturam in peccatis penas restituere inuenies comminantem. Unde Ezechiel Deum induxit dicentem: Non parcet oculus meus super te, et non miserebitur, sed uias tuas ponam super te, et abominationes tue in medio tui erunt.



CAPUT X. De obseruandis preceptis et iudiciis Domini.

 Et dixit Dominus ad Moysen: Loquere  filiis Isrel, et dices ad eos: Ego Dominus Deus uester: iuxta consuetudinem terre Aegypti in qua habitastis non facietis; iuxta morem regionis Chanaan, ad quam ego introducturus sum uos, non agetis, neque in legitimis eorum ambulabitis. Facietis iudicia mea, et precepta mea seruabitis, et ambulabitis in eis. Ego Dominus Deus uester. Custodite leges meas atque iudicia, que faciens homo, uiuet in eis.  Precipiens ergo ea que nunc dicta sunt: Ego sum Dominus Deus uester, inquit, ut creatorem et Dominum discentes eum qui mandauit, summo studio ea que precepta sunt ab eo custodiamus: sic ergo sanctionis totius intentionem explanauit. Que est autem hec? ut ab omni iniquitate abstineamus, et  que uirtutis sunt agamus, iuxta consuetudinem terre Aegypti, et iuxta morem terre Chanaan nichil facere, sic ab omni iniquitate abstineri precepit. Septuaginta autem pro consuetudine studia interpretati sunt, quia malignas adinuentiones et fabulas solet diuina Scriptura appellare, malorum studia, ut pote Ezechiel dicente, post iniquitates quas Deus in templo seniores Isrel agere ostendit: Et dixit ad me Dominus: uides, fili hominis? Et rursus: Conuersus uidebis studia maiora horum. Non solum ergo a fornicatione, et auaritia, et a superbia, sed et a diuinationum et auguriorum abiectionibus et ueneficiis precepit abstinere, sed et a magiis et similibus aliis, ita ut Moyses in Deuteronomio diceret: Quando ingressus fueris terram quam Dominus Deus tuus dederit  tibi, caue ne imitari uelis abominationes illarum gentium, nec inueniatur in te qui sciscitetur et obseruet somnia atque auguria, nec sit maleficus, nec incantator, nec pythonas consulat, nec diuinos, et querat a mortuis ueritatem, omnia enim hec abominatur Dominus, omnis qui hec facit: pro abominationibus enim his Dominus disperdet eos ex te. Ab his ergo abstineri prius oportet, et sic nobis dicit: Facietis iudicia mea, et precepta mea seruabitis, et ambulabitis in eis, id est, mouemini et conuersamini in eis, et nullo tempore uacetis ab eorum correctione. Deinde rursus subdidit: Ego Dominus Deus uester, custodite leges meas atque iudicia, que faciens homo uiuet in eis. Sed queri pertractarique dignum est cui in uno loco legis bis dixit fieri iudicia sua, et precepta  sua custodiri? uel cur dicat bis: Ego Dominus Deus? Ergo quia duo sunt Testamenta, uetus et Nouum, unde et ipse per Ieremiam dixit: Dabo uobis testamentum nouum, non secundum testamentum quod dedi patribus uestris, in die qua apprehendi manum eorum ut educerem illos de terra Aegypti , recte secundo iudiciorum preceptorumue memoriam facit, ut etiam illa ostenderet que erat postea sanciturus, de quibus nunc addidit: Que faciens homo uiuet in eis; in ipsis enim uera uita credentibus in Christum perficitur, de qua in Euangelio Dominus dicebat: Hec est uoluntas Patris mei ut omnis qui uidet Filium et credit in eum, habeat uitam eternam . ualde ergo rationabiliter secundo dicit: Ego Dominus Deus uester, contestans quia ipse Dominus  et priora iudicia siue precepta et posteriora sanciuit; que qui fecerit, uiuet in eis, non in prioribus iudiciis et preceptis. uide quid addidit: Ego Dominus.



CAPUT XI. Non licere ad proximam sanguinis accedere, ut reuelet turpitudinem eius

 Omnis homo ad proximam sanguinis sui non accedet, ut reuelet turpitudinem eius. Ego Dominus. Turpitudinem patris tui et turpitudinem matris tue, non discooperies: mater tua est, non reuelabis turpitudinem eius. Turpitudinem uxoris patris tui non discooperies, turpitudo enim patris tui est. Turpitudinem sororis tue ex patre siue ex matre, que domi uel  foris genita est, non reuelabis. Turpitudinem filie filii tui uel nepotis ex filia non reuelabis, quia turpitudo tua est. Turpitudinem filie uxoris patris tui quam peperit patri tuo et est soror tua non reuelabis. Turpitudinem sororis patris tui non discooperies, quia caro est patris tui. Turpitudinem sororis matris tue non reuelabis, eo quod caro sit matris tue. Turpitudinem patrui tui non reuelabis, nec accedes ad uxorem eius que tibi affinitate coniungitur. Turpitudinem nurus tue non reuelabis, quia uxor filii tui est, nec discooperies ignominiam eius. Turpitudinem uxoris fratris tui non reuelabis, quia turpitudo fratris tui est. Turpitudinem uxoris tue et filie eius non reuelabis. Filiam filii eius, et filiam filie eius non sumes ut reueles ignominiam eius, quia caro illius sunt, et talis  coitus incestus est. Sororem uxoris tue in pellicatum illius non accipies, nec reuelabis turpitudinem adhuc illa uiuente. . Sed diligentius hec secundum historiam intuenda sunt: Turpitudinem patris tui et turpitudinem matris tue non reuelabis. Turpitudinem eorum cum matre concumbere, ibi est enim turpitudo patris et matris, nam postea prohibet et nouerce ubi dicit: Turpitudinem uxoris patris tui non reuelabis, turpitudo enim patris tui est; ubi exposuit quomodo in matre utriusque turpitudo est patris et matris, in nouerca enim tantum patris. Turpitudinem sororis tue ex patre tuo aut ex matre tua que domi est nata, uel que foris nata est, non reuelabis turpitudinem earum; que domi nata est intelligitur ex patre, que foris nata est intelligitur  ex matre, si forte de priore uiro eam mater susceperat, et cum illa in domum uenerat quando patri eius nupsit. Quem monet Scriptura ne reuelet turpitudinem sororis sue, hic uidetur non prohibuisse, et quasi pretermisisse concubitum cum sorore de utraque parente nata; non enim dicit: Turpitudinem non reuelabis sororis tue ex patre et ex matre, sed, ex patre aut ex matre; uerum quis non uideat etiam illud esse prohibitum multo maxime. Si enim non licet sororis turpitudinem reuelare ex quolibet parente nate, quanto magis ex utroque? Quid est autem quod, interposita prohibitione concubitus etiam cum suis neptibus, siue de filio, siue de filia, sequitur et dicit: Turpitudinem filie uxoris patris tui non reuelabis? Si enim hucusque dixisset, intelligeremus  etiam cum filia nouerce prohibitum fuisse concubitum, quam ex priore uiro nouerca peperisset, nec huius qui prohibetur soror esset, uel ex patre uel ex matre; cum uero addidit: ex eodem patre soror tua est, non reuelabis turpitudinem eius, manifestat de sorore factam esse istam prohibitionem, cum fuerit ex patre et ex nouerca, de qua iam superius dixerat: an ideo iterum hoc apertius uoluit prohibere, quia superius sobobscurum fuit, sepe enim hoc facit Scriptura. Turpitudinem fratris patris tui non reuelabis, et ad uxorem eius non introibis, exposuit quid dixerit, turpitudinem fratris patris tui, id est, patrui tui non reuelabis, hoc est enim ad uxorem eius non introibis. In uxore quippe patrui tui uoluit  intelligi turpitudinem patrui, sicut in uxore patris turpitudinem patris. Turpitudinem uxoris fratris tui non reuelabis, turpitudo fratris tui est: queritur utrum hoc uiuo fratre an mortuo sit prohibitum, et non parua questio est: si enim dixerimus de uiui fratris uxore locutam Scripturam, uno generali precepto, quo prohibetur homo ad uxorem accedere alienam, etiam hoc utique continetur. Quid est ergo quod tam diligenter has personas, quas appellat domesticas, propriis prohibitionibus distinguit a ceteris? Non enim et quod prohibet de uxore patris, hoc est de nouerca, uiuo patre accipiendum esse, et non potius mortuo; nam uiuo patre quis non uideat multo maxime prohibitum, si cuiuslibet hominis uxor aliena prohibita est maculari adulterio? De his personis  ergo uidetur loqui, que possent non habentes uiros in matrimonium conuenire, nisi lege prohiberentur, sicut fertur esse consuetudo Persarum. Sed rursus si fratre mortuo intellexerimus prohibitum esse ducere fratris uxorem, occurrit illud quod excitandi seminis causa, si ille sine filiis defunctus esset, iubet Scriptura esse faciendum, ac per hoc collata ista prohibitione cum illa iussione, ne inuicem aduersentur intelligenda est exceptio: id est, non licere cuiquam defuncti fratris ducere uxorem, si defunctus posteros dereliquit, aut etiam illud esse prohibitum ne liceret ducere fratris uxorem etiam, que a fratre uiuo per repudium recessisset. Tunc enim sicut Dominus dicit : Ad duritiam Iudeorum Moyses permiserat dare libellum repudii, et per hanc  dimissionem potuit putari, quod licite quisquam sibi uxorem copularet fratris, ubi adulterium non timeret, quoniam repudio discessisset. Turpitudinem mulieris et filie eius non reuelabis, id est, ne putet quisquam licere sibi ducere filiam uxoris sue. Simul enim mulieris et filie eius non licet reuelare turpitudinem eius, id est, ambabus misceri et matri et filie. Filiam filii eius et filiam filie eius non accipies, etiam neptam uxoris de filio uel de filia duci prohibuit uxorem. Super sororem eius non accipies in zelum: hic non prohibuit superducere, quod licebat antiquis propter abundantiam propagationis, sed sororem sorori noluit superduci. Quod uidetur fecisse Iacob, siue quia nondum fuerat lege prohibitum, siue quia supposite alterius fraude deceptus est, ad  illam magis de placito ueniebat, quam posterius accepit, sed iniustum erat priorem dimitti, ne faceret eam mecari. Hoc autem, quod ait in zelum, utrum ideo positum est, ne sit zelus inter sorores, quod inter illas que sorores non essent contemnendum fuit? an ideo potius ne propter hoc fiat, id est, ne hoc animo fiat ut in zelum sororis soror superducatur?  Illud opportune intuendum est quod dicens: Omnis homo ad proximam sanguinis sui non accedet, ut reuelet turpitudinem eius, addidit: Ego Dominus. Et quid opus erat hoc addi, cum semel, et hoc initio presentis sanctionis, dixerit, Ego Dominus Deus uester, sed aperte illud ostendit quia is que hec sancit, ipse est qui nobis et carne  coniunctus est, nostreque cognationis effectus est particeps. Unde iniustum est ut magnitudinem cognationis eius iniuriemus. Cum autem hec ita se habeant, intelligendum est sanciri spiritaliter. Non uult enim nos reuelare quelibet peccata a cognatis amicisue nobis credita fuerint, nec prodere turpes actiones illorum, ne forte patiamur quod Cham, qui patris nuditatem uidens non cooperuit, sed fratribus egrediens patefecit . In patre ergo et matre et sorore, et quoscunque alios cognatos enumerauit, cum carnalibus et illos oportet accipi, de quibus Paulus dicit: Seniorem ne increpaueris, sed obsecra ut patrem, iuuenes ut fratres, anus ut matres, iuuenculas ut sorores . Deinde cunctam nobis qui fideles sumus cum omnibus qui eiusdem sunt  fidei conquirere cupiens cognationem, sic rursus dicit: Multi unum corpus sumus in Christo, singuli autem alterius membra . Unde et impium reuelare cuiuslibet predictorum turpitudinem appellauit, quia spiritalis cognationis preuaricatio ad Deum tendit, postquam cum eo habemus cognationem uinculi spiritalis. uerumtamen nec hoc preterire oportet eum qui diligenter meditatur legis eloquia, quia secundum Septuaginta decem graduum cognationis numerum in presenti posuit legislator, cuius numeri omnia mandata sunt legis, ostendens quia quisquis turpitudinem reuelat carnalium spiritaliumue cognatorum, totius legis inuenitur esse transgressor. Quare? Quia alienum est a caritate, quod agit, que est legis plenitudo. Hoc enim quod  ait Paulus: Non adulterabis, non occides, non furtum facies, non concupisces, et si quod est aliud mandatum, in hoc uerbo restauratur. Diliges proximum tuum, sicut teipsum. Dilectio proximi malum non operatur; plenitudo legis est dilectio . Planior autem fit intellectus, si ipsam perscrutemur litteram: Omnis homo ad proximam sanguinis sui non accedet, ut reuelet turpitudinem eius; ut non accedamus ad cognatos in lege cognitionis presumentes, et per hoc eos tentantes, ac deinde actiones eorum turpes cognoscentes prodamus eos. Unde et nimis opportune subdidit: Ego Dominus, id est, manifestans hominum peccata, sed quecunque confessi fuerint et orando exposuerint, tegens et dissipans, ita ut ne quidem uestigium eorum reperiatur.  Sororem uxoris tue in pellicatum eius non accipies, nec reuelabis turpitudinem adhuc illa uiuente.  Recte hec precipiuntur, quia in pace uocauit nos Dominus Deus. Qui enim cum omnibus nos pacem habere uult, etiam per Paulum dicens: Si possibile est, quod ex uobis est cum omnibus hominibus pacem habetote . Multo magis pacatos nos uult esse cum proximis, quod subuertit, si simul quis uxori sororique eius iungatur, ut sorores quippe simul habitent, et ut inter simul habitantes excitetur zelus, unde contentio rixaque generatur. Post hoc lex precepit, non oportere in Iudaica conuersatione ecclesiasticam accipere, nec simul pascha, quod in figura est, cum eo, quod est intelligibile  celebrare; nec festiuitatem azymorum celebrantes, Christi panis cenam sumere, que sunt uera azyma, nec circumcisionem simul predicare et baptisma. Memoramini autem illius qui dixit: Ecce ego Paulus dico uobis: Si circumcidamini, Christus uobis nichil prodest . Sed et si forte quis Iudaica conuersatione usus est, negligendo eam mortificet, id est, intutiorem atque inefficacem reddat, et tunc ei que est Ecclesie misceatur, que soror quidem illius, quia eamdem legem habet, eosdemque prophetas, sed emula est: non quod ipsa zeletur, sed quod hec illius zelum patiatur, quia diuitie eius ad nos per ipsam deuolute sunt, in tantum ut Paulus de his qui ex circumcisione sunt, ad Galatas qui ex gentibus erant, diceret: Aemulantur uos non bene, sed  excludere uos uolunt . Quia autem non Ecclesia Synagogam zelatur, sed ipsa a Synagoga zelum patitur, manifestum est ex eo quod non secunda uxor primam, sed prima emulatur secundam: sicut ex desiderio uiri subingrediente solet, unde et Lia zelabatur Rachel.

Ad mulierem que patitur menstruam non accedes, nec reueles feditatem eius. Id est, ad menstruatam mulierem non accedes: segregabatur enim secundum legem propter immunditiam. Hoc cum superius satis sufficienter prohibuisset, quid sibi uult, quod etiam hic hoc iisdem preceptis uoluit adiungere? An forte ne in superioribus quoniam dictum est, ne figurate accipiendum putaretur, etiam hic positum est, ubi talia prohibita sunt que etiam tempore Noui  Testamenti, remota umbrarum ueterum obseruatione, sine dubio custodienda sunt: quod uidetur etiam per prophetam Ezechielem significasse, qui inter illa peccata que non figurate sed manifeste iniquitates sunt, etiam commemorat, ad mulierem menstruatam si quis accedat, et inter iustitie merita si non accedat. Qua in re non natura damnatur, sed concipiende proli noxium perhibetur. Cum uxore proximi tui non coibis, nec seminis commistione non maculaberis. Ecce ubi rursus prohibet adulterium quod cum aliena uxore committitur; quod etiam in Decalogo prohibetur. Unde apparet illa ita prohibita, ut etiam mortuis uiris suis, non ducant uxores, quarum prohibet turpitudinem reuelari.



CAPUT XII.  Prohibet omnem immunditiam contra naturam.

 De semine tuo non dabis, ut consecretur idolo Moloch, uel secundum Septuaginta: Presto esse principi, nec pollues nomen Dei tui: Ego Dominus. Cum masculo non dormies coitu femineo, quia abominatio est, cum omni pecore non coibis, nec maculaberis cum eo; mulier non succumbet iumento, nec miscebitur ei, quia scelus est.  Bene he interpretationes stylo coniuncte sunt: presens enim legislatoris intentio est a libidinibus et a nefariis commistionibus, et a fornicatione tam sensibili quam intelligibili cohibere eum qui accipit legem, et propterea non eum precepit ei que in menstruis constituta est propter pollutionem concubitus  contra legem misceri, sed nec uxori proximi. Adulterium enim ista commistio non coniugium est: unde cum dixisset: Cum uxore proximi tui non coibis, addidit nomen, nec seminis commistione maculaberis, hoc explanans, quia iam non est hoc coniugium; neque enim polluerat eum qui commiscebatur: quia honorabile est coniugium et thorus immaculatus : sed cum sensibili fornicatione, et ab intelligibili nos remouere maximo studio nititur, propter quod subdidit: De semine tuo non dabis seruire Moloch; siue ut Septuaginta, principi. Cui autem principi nostra translatio et reliqui Interpretes ostenderunt. Ipsi enim Moloch pro eo, quod est principi, consone ediderunt; idolum autem hoc fuisse, etiam Stephanus concionans, maxime autem Amos  ante eum, prophetans demonstrauit; ait enim: Et portastis tabernaculum Moloch uestro, et imaginem idolorum uestrorum sidus Dei uestri, que fecistis uobis . Semen autem non solum cognatos, sed omnem nostram actionem et doctrinam intelligamus, ut nec actionem nostram demus ad seruiendum idolis: quia radix omnium malorum cupiditas , que est idolorum seruitus; sed talia doceamus que non ad erroris idolorum impietatem pertinent. Sic enim intelliges non oportere ad mulierem que in menstruis constituta est ingredi ad reuelandam turpitudinem eius, ut non in errore paganorum nos misceamus: huius enim figuram gerere eam que in menstruis constituta est, superius ostendimus, cum de mentruatis et fluxum sanguinis patientibus mulieribus interpretandi  necessitate sermo habitus est. Sed nec reuelemus feditatem eius, ut non dicamus neque deducamus ad medium actiones eorum malas, non quasi eis parcentes, sed propter eos qui audiunt quia nocet audientibus. Propter quod dicit Paulus: Que enim in occulto ab eis fiunt, turpe est dicere . Sed uxorem proximi refugiamus ut non polluamur in ea, gentilis uidelicet et idololatre, qui proximus noster propter naturam et propter cognationem dicitur. Propter quod et Dominus inquisitus a scriba: Et quis est proximus meus?  eum qui descenderat ab Hierusalem in Iericho, et in latrones inciderat, uidelicet demones, et neque a sacerdote, neque a leuita sanatus est, sed a Samaritano, proximum dixit. Cum huiusmodi ergo muliere  non concumbis, ut tali seminis commistione maculeris: ut non paganorum sapientie, intantum communicemus, neque intantum in ea incumbamus, ut aliquam pollutionem ex ea in dogmate conquiramus; nec polluamus nomen Dei nostri, quod communiter in omnia que dicta sunt intelligamus: quia polluit nomen Dei, non solum fornicationis turpitudine et aliquibus actionibus idolorum utens, sed et si quis ex paganorum errore et ea que appellatur apud eos philosophia, subintroducit in diuina Ecclesie dogmata; quod quidam patientes in sortem hereticorum lapsi sunt, et facti sunt extra Ecclesiam; ut pote polluentes nomen Dei, id est, iniuriantes et quodammodo coinquinantes, quia non oportet ea que sunt  mortuorum super uitam inducere, sed custodiendum est Pauli mandatum scriptum a Spiritu, Que participatio iustitie ad iniquitatem? Aut que societas Christi ad Belial?  Hoc enim et ipse quodammodo legislator significans in his que dicta sunt, cum subdidit: Ego Dominus, qui gloriam habeo omnibus incommunicabilem, quanto magis demonibus, qui corruptores sunt animarum, et idolis earum. Ipsis autem uerbis sanctionem terribiliorem facit ex eo quod mediam eam sicut cernis his de quibus nunc loquitur posuit: precedentibus quippe his que modo discussa sunt, rursus proponit quia non debet cum masculo uirili coitu concumbi, sed nec cum pecore coiri necessario in hoc utroque mandans tanquam utrumque contra naturam est, sed insuper quia iumentorum  est, et ut uir uiro, fedo coitu misceatur, quod fugiendum atque aduersandum est. Sed et Paulus hec demonstrauit, ad penam ea docens et iram Dei et perditionem committentium peragi. Sed et reliqui Interpretes pro abominabili, Symmachus ineffabile, Aquila infectum ediderunt, hoc quidem actione, illud autem etiam uerbo uel narratione, non esse portabile, nec legitimum dicentes. Nos autem preter hec masculum qui uirilia agit intelligamus hominem, de quo Dauid dicebat: Beatus uir qui non abiit in consilio impiorum . Et rursus: Fiat manus tua super uirum dextere tue . Hunc effeminari non oportet, nec dissolui eius, quam habet in uirtute perseuerantiam. Hoc enim opportune cum uiro, muliebri coitu misceri intelligitur; sed  quemadmodum alium effeminatum fieri non oportuit, ita nec nos nefariis uoluptatibus acquiescere, que recte quadrupedia, ut pote in terram intendentia, et actiones que uirum deceant non habentes, dicta sunt: in terram namque intendunt quadrupedia et manuum carent usu, que in actiones dignas hominibus accipiuntur, quia proprie hominum est manibus laborare. Non ergo oportet cum his coire, ex quibus quis polluitur: qui enim moratur in delectationibus, siue uoluptatibus, ita ut concumbat in eis, hic et semen effundere dicitur, propter hoc quia polluitur ab eis, siue quia delectatur in eis, et frequenti usu seminat eas quodammodo aut ab eis seminatur semine aliquo, quod inimicus dormientibus nobis et negligentibus, in mundum seminauit,  polluens ualde, ita ut et a sacro tabernaculo debeat hic qui talis est, ut polluens expelli, alienusque esse a Dominica area, qui per malum semen factus est zizania. Legem autem non uir solus, sed et mulier necessario custodit, illa utique quam Salomon laudat: Mulier bona benedicetur, timorem autem Dei laudat.



CAPUT XIII. Populus Dei non sequetur contaminationes et errores gentium.

 Ne polluamini in omnibus his quibus contaminate sunt gentes, quas ego eiiciam ante conspectum uestrum, e quibus polluta est terra; cuius ego scelera uisitabo ut euomat habitatores suos. Custodite  legitima mea atque iudicia.  Non paruo modo pollui in predictis peccatis, indignatio et pena, que in eis definita est demonstrat. In nullo enim eorum oportet pollui. Nam qui in uno pollutus fuerit, in omnibus polluitur, quia ea, que sibi ad inuicem coniuncta sunt, lex ostendere cupiens, in unum omnia collegit, que intantum sunt grauia, ut gentes etiam integras perderent, et terram polluerent, pollutamque respui facerent, et eos qui in ea talia commiserunt euomeret atque renueret, non quia poterat expellere a se uel euomere, uel sicut Theodotion edit, respuere eos, sed eosdem nocentes, quasi ingemiscit naturaliter in transgressionibus suis, quemadmodum Paulus dicit: Quia ipsa etiam creatura ingemiscit et parturit usque adhuc .  Deus autem tam gemitum eius uindicat, quam legem suam et creaturam, ut pote propriam que demonstrat ex his que nunc dixit, cuius ego scelera uisitabo; et hec quidem nos docet per litteram lex. His autem coniuncta sunt et non contraria, si per spiritalem intellectum gentes in his omnibus pollutas demones intellexerimus, gentes siquidem hi propter multitudinem dicuntur. Cum enim nimis sint iniqui et omni letantur malitia, maxime tamen fornicatione, et nefaria fornicatione, ac multo magis idololatria, gaudent, quia in his corpus et anima maculatur, et totus homo qui et terra appellatur per hoc polluitur: sed uisitat Deus terram, uidelicet hominum genus, et scelus. Siue ut Septuaginta: iniustitiam eius in eam, id est, que est ab ipsa et in semetipsa committitur. Ab ea quidem quia  abominabiles sunt peccantes, et si a demonibus ad hoc protrahuntur. In semetipsa autem, quia accipientes occasionem illi ex nostra negligentia, contumeliam ingerunt nostre nature. Sequitur:

Et non faciet ex omnibus abominationibus istis tam indigena, quam colonus qui peregrinantur apud eos: Omnes enim exsecrationes istas fecerunt accole terre, qui fuerunt ante uos et polluerunt eam. Cauete ergo ne et uos similiter euomat, cum paria feceritis, sicut euomuit gentem, que fuit ante uos. Omnis anima que fecerit de abominationibus istis quippiam, peribit de medio populi sui.  Tam incolam, id est, eum qui a patribus in lege nutritus est, et ab infantia doctus est litteras, quam proselytum, et qui adiunctus est nobis, id est eum qui deforis  nobis adiectus est, qui interius sumus, recedere ab abominationibus oportet, et nullatenus hec facere, que colebant antiquiores qui terram nostram polluerunt. Hi enim antiquiores quidem nobis sunt in conditione, quia inuisibiles sunt creature. Polluerunt autem hominum genus, inobedientiam ei Adam et alia post illum mala suggerentes, ueluti mendacium, homicidium et quecunque his similia sunt; ita ut Dominus de diabolo diceret: Ille ab initio mendax et homicida est . Suggesserunt autem eis qui mentem lubricam et uergentem ad malum habebant; nam nec Abel, nec Seth, nec Enoch, nec Ne, nec aliis iustis suggerere potuerunt, uel magis suggesserunt, sed non obtinuerunt, sed  irrisi sunt ab eis et recesserunt: neque enim inimici cogitationes ignorantes iusti, sicut ait Apostolus: Non enim ignoramus cogitationes eius. Scientes autem eas ab eis se custodiunt, sed illos quidem intelligibilis nostra terra, uisitata a Deo per Saluatoris aduentum euomuit, ergo et eos quoque intelligibilis terra abhorret et emouet illos. Non enim iam in hominum portione, sed in demonum ordinabuntur, perdentur enim eorum anime. Hoc autem in gehenna fit, ubi maxime locus et sors demonum est. Quod manifestat Christus dicens: Discedite a me, maledicti, in ignem eternum, qui paratus est diabolo et angelis eius .

Custodite mandata mea: Nolite facere que fecerunt hi qui fuerunt ante uos, et ne polluamini in eis: Ego  Dominus Deus uester.  uere in duobus, uel tribus testibus stabit omne uerbum. Hoc enim legislator confirmare uolens de eisdem, ecce tertio precepit: Et custodite, inquit, mandata mea; nolite facere que fecerunt hi qui fuerunt ante uos; ut ostendat quia non hominis cuiuslibet, sed ipsius Dei sunt  mandata: qui quomodo debeant custodiri non uerbo tantum, sed et opere incarnatus per suam conuersationem ostendit, ut non faciamus autem omnia que fecerunt hi qui fuerunt ante nos. Sed uide quibus presentem sanctionem confirmauit uerbis: Ne polluamini in eis, quia ego sum Dominus Deus uester; omnes nos a pollutione mundare uolens, quia imagine eius circumdati sumus, et polluta quidem ea a qualibet earum que uetite sunt malarum et nefariarum actione necessario irascitur, munda autem conseruata intantum placet, ut etiam inhabitet in nobis; quod manifestat Paulus utrumque, ait enim sic: Nescitis quoniam templum Dei estis, et spiritus Dei habitat in uobis? Quicunque ergo templum Dei uiolauerit, disperdet illum Deus. Templum enim Dei  sanctum est, quod estis uos . Consummatam ergo sanctificationem custodientes, totam in nobis habemus inhabitantem Trinitatis plenitudinem, si tamen templum Dei sumus, uidelicet Patris, Christi autem corpus et membra, et Spiritus sanctus in nobis habitat, in Christo Iesu Domino nostro.



LIBER SEXTUS.



CAPUT PRIMUM De custodia preceptorum et obseruatione sabbati.

 Locutus est Dominus ad Moysen dicens:  Loquere ad omnem cetum filiorum Isrel, et dices ad eos: Sancti estote, quia et ego sanctus sum, Dominus Deus uester: unusquisque patrem et matrem suam timeat; sabbata mea custodite; ego Dominus Deus uester. Nolite conuerti ad idola, nec deos conflatiles facietis uobis; ego Dominus.  Recte sanctificationem preposuit, quia omnis uirtutis est ad fundamentum, quam quia sectari modis omnibus oportet, legislator ostendens, conuenienter ait: Sancti estote, quia sanctus ego sum Dominus Deus uester, id est, si uobis placet placere Deo aut adesse uobis eum, uel magis esse cum eo uultis, Dei enim presentia et coniunctio omnes a uobis insidias lesionemque remouet, sanctificationem consequimini. Sanctus autem coniungi profanis non  patitur, propterea Paulus dicebat: Nescitis quia templum Dei estis, et spiritus Dei habitat in uobis? Quicunque autem templum Dei uiolauerit, disperdet illum Deus. Templum enim Dei sanctum est, quod estis uos . Superedificans autem mandata super hoc fundamentum, extra quod nemo potest ponere aliud: Unusquisque, ait, patrem et matrem suam timeat: per sanctificationem quidem puram mentem erga Creatorem mandans, per honorem autem patris et matris impendi nature benignitatem, que parentibus honorem, sed et timorem deberi a filiis, sicut Dominus dedit. Deinde legis mandata recapitulare uolens, id est, non occides, non furaberis, non adulterabis, non periurabis, non assumes nomen Domini Dei tui in uanum, non concupisces uxorem proximi  tui, et ut breuiter continentiam a malo preciperet, Sabbata mea custodite rationabiliter subdidit, quia uerum sabbatum est, nullum corruptionis opus operari. Nam et omne opus seruile in sabbato non fieri  Moyses precepit, aperte ab operibus carnis, que sunt fornicatio, immunditia, et similia his, cauere precipiens eum, qui sabbatum celebrare uult secundum legem spiritus. Sed nec causam sabbati ignorare oportet, sic etenim uirtutem legis que de eo est, sciemus. Quando ergo sabbati mandatum Dominus dedit, nusquam prius inuenies apud diuinam Scripturam sabbatorum nomen, ut manifestum sit quia sabbatum omne uacationem carnalium et secularium rerum precepit: unde omne opus lex prohibens que faciunt ad omnem animam et subdidit, per hoc aperte ostendens: quia a corporalibus nos uacare desiderat, et que ad iuuamen sunt anime et prouectum pertinentia operari. uerum enim sabbatum  est, nichil materiale, nichil ad terram hominem deprimens, et ad corruptionem carnalem trahens, agere. Cum hoc autem quid aliud nunc Deus precepit, nolite conuerti ad idola, nec deos conflatiles facietis uobis: Ego Dominus. Non conuerti autem ad idola est, non condescendere his, que idolorum lex multa profanaque exigit. Sed nec conflatiles deos facietis uobis: non solum in animalium formis, sed nec in pecuniarum thesauris, nec in auri aut argenti massis; hec enim deos suos faciunt hi qui ea faciunt et congregant, intantum sub earum dominio constituti, ut timeant ex eis uel quantulumcunque contingere. Quid autem hec necesse habemus, qui pro omnibus possidemus diuitiis eum qui dicit: Ego Dominus, id est, qui uolatilia nutrio, qui lilia agri uestio,  qui ex nichilo feci, factaque nutriui, atque hec omnia rursus ad indigentiam redigere ualeo.

Si immolaueritis hostiam pacificorum Domino, ut sit acceptabilis, eo die quo fuerit immolata, comedetis eam, et die altero. Quidquid autem residuum fuerit, in diem tertium, igne comburetis. Si quis post biduum comederit ex ea profanus erit, et impietatis reus portabit iniquitatem suam, quia sanctum Domini polluit, et peribit anima illa de populo suo.  Omnia quidem, ut ita dicam, Moyses legis capitula, bis terque populo precepit: frequenti traditione memoriam eorum auditoribus profligans, multo magis tamen mandata que necessariora sunt, sicut et presens mandatum, propter quod et illud proponens, pridem cum de sacrificiis preciperet, cum et nos  plene de hoc in primo libro huius Leuitice interpretationis discussimus: ecce nunc rursus recapitulauit, ut et nos breuiter recapitulemus que tunc permulta diximus. Sacrificium enim salutare immolari precipiens, ipsum recte innuit, in quo ea que pertinent ad salutem operamur: huic autem, ut sit placabilis, oportet immolari: hec utique omnimodo assequentes, que acceptabilia Deo sunt. De quo dixit Paulus, cum quomodo oporteret assequi remotam et quietam uitam in omni pietate et pudicitia Timotheo scribens, ostendit: Hoc bonum et acceptum coram Saluatore nostro Deo, qui omnes homines uult saluos fieri, et ad agnitionem ueritatis uenire . Comedere autem de sacrificio eo die quo immolatum est, et alio, est, ut in presenti uita  quecunque ad salutem pertineant operemur: hodie autem et crastinum in presenti seculo, diuina Scriptura solet accipere. De qua re testem Ieobum producamus scribentem, Ecce nunc qui dicitis, hodie aut crastino ibimus in illam ciuitatem, etc. . Dies autem tertia quia in ipsa a mortuis Dominus noster resurrexit, figuram futuri seculi et mortuorum resurrectionis gerit, in quo iam non licet operari, sed qui nunc operati sunt illic ad retributionem ueniunt. Qui ergo sic hic uiuit, tanquam illic quedam presentium operaturus sit, et propterea comedere tertia die sacrificium pacificorum, siue salutare dicitur, opus attrectat a legislatore prohibitum, uirtutem imperfectam relinquens, uelut illuc operaturus sit, et huius sacrificium rectissime acceptum non  est, nec uita correcta est, sed qui talem sibimetipsi operatur uirtutem, iniquitatem suam portabit, prius quidem imperfecte operans, deinde ut ingerens calumniam diuine legi, et dogma disseminans impium atque alienum. Huius anima peribit de populo suo; in populo autem qui saluetur non ordinabitur, quia reliquit imperfectam uitam, que eum saluare poterat si eam consummasset.



CAPUT II. De pauperum et peregrinorum cura tempore messis et uindemie.

 Cum messueris segetes terre tue, non tondebis usque ad solum, super faciem terre, nec remanentes spicas colliqes; neque in uinea tua racemos et grana  decidentia congregabis, sed pauperibus et peregrinis carpenda dimittes: Ego Dominus Deus uester.  uult legislator ut nos inuicem diligamus, amatoresque pauperum nos esse desiderat, semperque eleemosyne studere, nunc quidem dantes egentibus, nunc autem non exigentes que nobis debent, sed et concedentes eis colligere quascunque reliquias omnium bonorum que a Deo sunt donata nobis repererint, et imitari eum, qui donauit non tantum misericordem, sed et qui multe miserationis est atque dicitur; et propterea metentes aut omnino uindemiantes, iterare eodem tempore ipsam messuram uindemiamque non precepit, sed nec ex toto metere, aut uindemiare sanciuit, sed relinquere quasdam omnimode pauperi, et proselyto de messione  et uindemia reliquias, et Deo qui fructus ipsos oriri facit, operatoriis gratiarum actionibus compensare. Mystice ergo per ea que nunc dicta sunt, legislator doctoribus Iudeorum precepit nequaquam totius legis interpretationem eos attrectare, sed cedere quedam pauperi et proselyto, doctoribus uidelicet gentium: Pauperes etenim hi sunt, quia spiritu pauperes esse precepti sunt, et ad eos dicebatur: Beati pauperes spiritu, quia ipsorum est regnum celorum ; proselyti autem ut nunc semetipsos cognationi Abrahe subinferentes, et ad Deum accedentes, modo per fidem. Ergo hoc quod legitur: Non occides, non adulterabis, doceant et Iudeorum doctores, quecunque autem necessariam habent contemplationem et interpretationem, ueluti ea que  sunt de mundationibus, de sacrificiis et alia similia, doctoribus Ecclesie cedant. Et que decidunt de messura eorum, id est, quecunque cernunt eos trans gredientia, que uidelicet ignorant. Hos ergo racemos sibimet colligere Iudei et in suis diuitiis thesaurizare non possunt, quia eorum uitam minime sunt zelati, pauperi autem eos et proselyto relinquunt. Nobiscum enim sunt prophete, et quotquot iusti apud populum Iudaicum fuerunt, intantum ut memorie eorum a nobis annis singulis honorentur, quod apud illos non fit, ut experimento cognoscatur ueridicum diuinum eloquium.



CAPUT III. Ponuntur mandata, et exigitur iustum de proximo  iudicium.

 Non facietis furtum, non mentiemini, nec decipiet unusquisque proximum suum, non periurabis in nomine meo. Non pollues nomen Dei tui: ego Dominus.  Illud de furto positum est in Decalogo: Quod autem dicit, neque meutiemini, neque calumniam faciet unusquisque proximo, mirum si non eo precepto continetur quod ibi positum est, Neque falsum testimonium dices aduersus proxi mum tuum, quoniam neque calumnia sine mendacio fieri potest, quod falsi testimonii generalitate concluditur. Sed utrum hec aliqua compensatione admittenda sint, magna questio est, sicut de mendacio pene omnibus uidetur, quod ubi nemo leditur, pro salute mentiendum est. Utrum ergo ita et de furto?  An furtum fieri potest ubi nullus leditur? quin imo fieri potest etiam, quando ei cui fit consulitur, tanquam si quisque hominum uolenti se occidere gladium furetur. Nam calumnia, nescio utrum cuiquam ad eius utilitatem fieri possit, nisi forte quod ad maius gaudium fiebat, quo post ea fruerentur, quod Ioseph de scypho calumniabatur fratribus suis, quibus etiam explorationis falsum crimen intenderat; quanquam si definitionibus ista determinare tentemus, fortasse furtum non est, nisi quando alieno occulte ablato proximus leditur, et calumnia non est. nisi quando falsi criminis obiectione proximus leditur: mendacium autem non possumus dicere, tunc tantummodo esse quando proximus leditur. Cum enim falsum ab sciente dicitur, procul dubio mendacium  est siue illo quisquam, siue nemo ledatur. Proinde magna questio de mendacio, utrum possit aliquando iustum esse mendacium, facile solueretur fortasse si sola precepta intueremur non exempla. Nam quid isto precepto absolutius, non mentiemini? Sic enim dictum est quomodo non facies tibi idolum, quod factum non potest aliquando iustum esse, et quomodo dictum est non mechaberis. Quis autem dicat aliquando mechiam iustam esse posse? et non furaberis secundum definitionem illam furti, iustum esse furtum nunquam potest; et non occides, quoniam cum homo iuste occiditur, lex eum occidit non tu. Nunquid ita dici potest, cum homo iuste mentitur, lex mentitur? sed exempla faciunt difficillimam questionem. Mentite sunt obstetrices  Aegyptie, et bona illis Deus retribuit; mentita est Raab pro exploratoribus terre, et ideo liberata est. An ex quo dictum est in lege, non mentiemini, ex illo intelligendum est, nec in tali causa licere mendacium, in quali causa legitur Raab esse mentita? Sed magis credibile est, quia iniustum erat mendacium, ideo prohibitum? non quia prohibitum, ideo factum iniustum? fortassis ergo sicut de obstetricibus diximus, non hoc in eis remuneratum, quod mentite sunt, sed quod infantes Hebreos liberauerunt, ut propter hanc misericordiam illud peccatum ueniale, sit factum, non tamen existimetur non fuisse peccatum: sic etiam de Raab intelligendum est remuneratam in illa liberatione exploratorum, ut propter eamdem explorationem uenia sit data mendacio, ubi  autem uenia datur, manifestum est esse peccatum. Sed illud cauendum est, ne ita quisque existimet etiam ceteris peccatis si propter liberationes hominum fiant, ita uenia posse concedi: multa enim mala intolerabilia et nimium detestanda istum consequuntur errorem.  Fines nobis bone conuersationis legislator ostendit, simulque et peccata quam ad se inuicem habeant cognationem tradit. Que enim nos parua putamus, maxima sunt, siquidem in mendacio, singulis ut ita dicam diebus solemus delinquere, uel loco, uel studio, similiterque iurisiurandi preuaricatione. Hec autem intantum sunt praua, ut ea furto coniungeret, et recte, quia furtum operatur plerumque mendacium, propter  quod Zacarias propheta falcem quam contemplatus est, longitudinis cubitorum uiginti, et latitudinis cubitorum decem, contra fures eam et contra periuros exacutam demonstrauit: ait enim: Ingredietur in domum furis et periuri . Sed et omnibus peccatis cooperatur mendacium.

Deuitemus autem et mendacium, in quo quidam sub specie ueritatis delinquunt, calumniam facientes proximo magis mente quam lingua, quemadmodum hi qui dixerunt de Domino: Hic dixit, Possum soluere templum hoc, et in tribus diebus edificare illud ; locutus fuerat quidem hec Dominus quando Iudei ad eum dixerunt: Quod signum ostendis nobis quia hec facis? ipse autem ad eos: Soluite templum hoc, et in tribus diebus edificabo illud, sed  non secundum illam dicens hoc intentionem secundum quam hi qui contra eum testimonium dabant dixerunt, dicebat enim de templo corporis sui, illi autem hec sicut de templo dicta Iudeorum asseuerabant: unde eos et falsos testes Spiritus appellauit. Pro periurio autem Septuaginta edunt: Non leuabitis nomen meum in iniustum. Iusiurandum uero in iniusto est, non solum quod preuaricatur, sed etiam quod iniuste custoditur, ueluti quale illud fuit quod Herodes filie Herodiadis iurans, Ioannis Baptiste caput abscidit ; oportebat enim hoc eum iusiurandum non prebere; postquam tamen iurauit, non custodire, quia talia sacramenta nec initium sumere Deus uult, sed nec sumentia ad finem peruenire. Unde dicens, non leuabitis nomen meum in  iniusto, addidit, et non profanabitis nomen Domini Dei uestri. Quod Hieronymi translatio edit: Non pollues nomen Dei tui. Quomodo autem quis illud profanat dico, id est, malefaciendo, quia iusiurandum transgredi non potest, nam Deus per quem iurauit intantum bona uult. Qui etsi promiserit de quibusdam terribilia, illi autem penituerint, non tardat mutare sententiam, suumque sermonem refragare, ut quiddam nobis pietatis impendat, propter quod addidit: Ego Dominus, qualis de quo ait Ione prophetia, quando Niniuite ieiunauerunt et orauerunt, et penituit Deum dè malitia, quam locutus est, ut faceret eis, et non fecit . Multa autem et alia huiusmodi prophete dixerunt. Sequitur:

 Non facies calumniam proximo tuo, nec ui opprimes eum. Non morabitur opus mercenarii apud te usque mane. Non maledices surdo, nec coram ceco pones offendiculum, sed timebis Deum tuum, quia ego sum Dominus.  Omnia enim que prohibentur committi in proximum, ad hoc unum referenda sunt quod dictum est: Non nocebis proximo; nam quod sequitur, Non rapies, nisi ad hoc referatur ne rapiendo noceatur, aliquando euenit ut non rapiendo quisque noceat. Nam gladius insanientis rapiendus est, et si non fecerit quis ut oportuerit, magis nocuerit.  uides quemadmodum paulatim lex eius qui legem accepit colat mentem, et ea que uidentur paruula peccata coniungit  magnis, ut timore definite in maioribus peccatis pene et a minoribus abstineamus. Sicut enim eis sociantur mandato, ita et in pena sociantur. Quia qui legem totam seruauerit, peccauerit autem in uno, factus est omnium reus . Sed nec frustra calumnie uim coniunxit; que enim differentia est apud eum qui rebus suis caret, siue ui, siue armis, forsitan aut potentia qualibet, uel per circumuentionem iudiciorum, aut fraude, uel quolibet alio simili modo his careat; sed et qui die tota operatus est ut acciperet mercedes, ex quibus cum filiis et uxore et parentibus exspectantibus easdem mercedes uiueret, et non accepit, sed dilatus est, nonne calumniam et uim patitur, non solum in cibo; sed et per hec etiam in uita? uita enim in cibo quotidiano  ducitur; ergo et si crastino recipiat, quia preterito die, in quo laborem sustinuit, permansit ieiunus, uim pertulit et calumniam passus est. Et quod aliis substantia est, hoc sunt mercedes laborantibus. Ergo recte uis etiam horum priuatio dicitur. Sed et qui maledicit surdo, multum nocet; et qui ponit coram cecis offendiculum, in quo pedibus offendant. Is quidem qui surdus est, dum maledicitur nocetur, non solum quia de eo detrahitur, sed quia emendare, aut hec cauere in quibus de eo detrahitur non potest; sed nec cecus ab offendiculo qui ei ponitur, custodire se potest: euenit autem, et huic et illi, ex utroque mors; ceco quidem dum conteritur per offendiculum; surdo autem maledicto, quasi de principe detraxisset, aut aliud quidpiam fecisset, quod  ei periculum ingereret, semetipsum minime corrigenti. Et hoc quod uidetur esse paruum, quod a multis sepe ludentibus delinquitur, transit ad mortem; unde nimis opportune Dauid, beatum dixit eum qui in cathedra pestilentie, id est deridentium, non sedit . Nos autem ad eadem rursus exsequenda pergamus. Non enim solum pecuniarum calumniam et uim lex prohibuit, sed et omnem aliam, et multo magis eam que est in spiritalibus, ut non gloriam arripiamus alterius, nec quod alterius labore collectum est, in nobismetipsis attrahamus; propter quod et Paulus dicebat: Non enim in aliena regula in his que parata sunt gloriari ; et rursus donatum sibi dicit euangelizare, non ubi nominatus est Christus, ne super alterius fundamentum edificaret  . Alterum autem alterius interpretatio est: nolebat enim predicare, ubi alter predicauit, ut non mercedes abriperet alienas. De his enim mercedibus ait legislator: Non morabitur opus mercenarii apud te usque mane. Non iam predicantibus, sed adhuc discentibus mandans non negligere, nec otiosum apud se sinere doctorale uerbum; mercenarius enim Dei est, qui predicat uerbum eius. Merces autem eius est retributio predicationis, ueraci existente huius rei teste Paulo, qui dicit: Que est ergo merces mea, ut Euangelium predicans sine sumptu ponam Euangelium Christi?  Septuaginta autem edunt: Non dormiet merces mercenarii tui apud te usque mane; quia enim dormire  negligentes dicuntur demonstrat Dominus, discipulis mandatum dans: uigilate, quia nescitis qua hora Dominus uester uenturus sit; sed et quando dormientibus hominibus, uidelicet negligentibus, seminare dicebat inimicum zizania. Mane autem futurum seculum est, quia nocti presentis uite succedit, et lux inexstinguibilis in eo habitat. Non ergo oportet otiosum esse apud nos doctorum uerbum, per omne hoc tempus cui futuri temporis mane succedit, quia et in hoc auaritia et iniustitia in doctoribus exercentur, mercedem perdentibus que eis ex prouectu discipulorum deberetur. Per surdum autem et cecum, eos qui inobedientie et ignorantie morbo detinentur lex innuit, ad quos Isaias dixit: Surdi, audite, et ceci, intuemini ad uidendum . Hi non maledicendi  sunt, sed admonendi, si tamen eos conuerti uolumus. Unde Paulus eum qui docet in mansuetudine docere eos qui contradicunt doctoribus Ecclesie precepit; sed nec offendiculum eis falsa dicentes aut agentes debemus effici. Hoc enim ipse Paulus prohibens atque corrigens scripsit: Si quis uiderit eum qui habet scientiam in idolio recumbentem, nonne conscientia eius, cum sit infirma, edificabitur ad manducandum idolothita . Sic legis tam littera quam spiritu iuuari possumus. Sequitur:

Non facies quod iniquum est, nec iniuste iudicabis, nec consideres personam pauperis. Nec honores uultum potentis. Iuste iudica proximo tuo: Non eris criminator et susurro in populis. Non stabis contra sanguinem proximi tui. Ego Dominus. .  Non quamlibet iustitiam, sed summam et perfectam studeri lex, maxime in presentibus, constituit, recto itinere ordineque procedens, ut prius uideatur pauperibus legem constituere, deinde potentibus, ac deinde principatus et potestates habentibus, ut et per hoc ostenderet personam non deberi accipi. Non furtum enim nec calumniam facere, nec iurare in iniusto, etsi diuitibus uel potentibus aliquando contingit, uerumtamen propria pauperum quodammodo sunt peccata: per paupertatem enim furari et calumniari et transgredi sacramenta compelli uidentur, ita ut Sapiens ille in Prouerbiis diceret: Diuitias et paupertatem ne dederis mihi, ne forte satiatus illiciar ad negandum, aut egestate compulsus, furer et periurem nomen Dei mei . ui autem opprimere  et mercedibus priuare, et irridere surdum aut cecum, quia quedam eorum sunt potentie, quedam uero prodige quodammodo uite et deliciarum contumeliam generantium peccata, precipue personis diuitum et potentum, lex sanciri dicitur. Personam autem accipere in iudicio, hi qui magistratuum president uel iudicum tribunalibus, quos iudicantes nec quidem pauperum personas oportet accipere. Nemo enim Deo misericordior est, qui misericors et miserator super omnes appellatur: uerumtamen iudicii tempore nequaquam iam ita appellari uult, sed iustus, teste Dauid, qui dicit: Deus iudex iustus fortis et longanimis . Nec quidem potentis oportet admirari personam in iudicio, quia Deo nullus est  potentior; ipsius autem est iudicium. Ipse enim, nobis iudicantibus, causantis personam suscipit; cuius rei testis est idem Moyses, in Deuteronomio ita dicens: Non respicies personam in iudicio, secundum paruum et minorem iudicabis. Non distinguas personam hominis, quia iudicium Dei est . Ergo si uis persone donare potentis, persone Dei dona: donas autem, si ad partem te iustitie contuleris, illic enim habet personam, quia iustus Dominus, iustitiam dilexit, equitatem uidit uultus eius . Quamobrem etiam nunc iuste iudicari proximo precepit. Oportet enim nos nosse quia in quo iudicio iudicauerimus, in eodem iudicabimur. His addidit: Non eris, inquit, criminator et susurro in populis; uel, sicut Septuaginta edunt, Non ambulabis  in dolo in gente tua: non stabis contra sanguinem proximi tui.  Dolo sanguinem coniunxit, uidelicet homicidium, sicut et Dauid psallit: uirum sanguinum et dolosum abominabitur Dominus ; et iterum: uiri sanguinum et dolosi non dimidiabunt dies suos . Gladius enim occultus est dolus, ensis exacutus et latens, ita ut Dauid rursus diceret, Sicut nouacula acuta fecisti dolum ; sed nos ab eo uelociter recedamus, expauescentes illum pro peccati uicinia, cui meruit esse coniunctus; nec contra sanguinem proximi stemus, sed omnes insidias et collegium quod pro qualibet iniquitate fit, fugiamus: quia quidam singulariter infirmi, et per semetipsos nocere non ualentes, misceri solent multitudini, et necesse est ut quando  plures simul conueniunt, malitia ualentior inueniatur. Hic enim commodat manum, alter linguam, alius his que aguntur consensum prebet, alter innuit, et ita malitie consummatur insania. Sequitur:

Ne oderis fratrem tuum in corde tuo, sed publice argue eum, ne habeas super illo peccatum. Non queres ultionem, nec memor eris iniurie ciuium tuorum. Diliges amicum tuum sicut teipsum. Ego Dominus, leges meas custodite.  Ne oderis fratrem tuum, addidit, in corde tuo, quia frequenter in personis peccantium personam odio eos habentium indui compellimur. Unde Paulus Thessalonicensibus precipiebat: Si quis non obedit uerbo nostro per epistolam, hunc notate, et non commisceamini cum illo ut  confundatur. Hoc autem dum fit, odii prebet presumptionem; quorum enim aliorum, nisi odientium et aduersantium est non commisceri? Sed hanc auersationem non precepit in corde fieri, ait enim: Non commisceamini ei ut confundatur, et erubescens omnimodo emendetur . Qui autem emendabat eum cui non commiscebatur, nullatenus eum odisse in corde suo poterat. Quod confirmans etiam hoc addidit, Et nolite quasi inimicum existimare illum, sed corripite ut fratrem. Omnem autem iustitiam explens, et per singulas species uite quodammodo legem ponens, confirmationem mandatis quam oportet apponit, quam si custodierimus nemo nostris nocere diuitiis, nemo nostrum thesaurum  furari poterit. Est autem confirmatio hec.: Et diliges amicum, siue, ut Septuaginta, proximum tuum sicut teipsum: habens in modico totam legem, et per unum tibi hoc mandatum omnia custodire facile est. Charitas enim, ait Paulus, proximo malum non operatur. Plenitudo ergo legis caritas est . Sed et omnem uitam nostram esse in bonis facit; si enim diligo proximum sicut meipsum, et forsitan filios non habuero, aut diuitias, aut decorem, aut mundi gloriam, aut potentiam, uideo autem proximum habentem, gaudeo, et nichilominus, tanquam ego hec habeam, letor ego: in illo enim et ego habeo. Idipsum autem et in spiritalibus, in quibus maxime eam, que ad proximos pertinet, dilectionem custodire debemus, et non inuidere operantibus iustitiam,  nec morderi quando alii secundum Christum glorificantur, quando in uerbo doctrine locupletantur, quando abundant diuinis donis; sed imitandus est Christus, qui in tantum nos dilexit, ut apostolis maiora signa facere quam ipse fecit concederet. Unde et nunc dicens, Diliges amicum tuum, siue proximum sicut teipsum, addidit: Ego Dominus, leges meas custodite. Quantum uero nos Deus dilexerit, ipso dicente cognosce: Ait enim: Maiorem hac caritatem nemo habet, quam ut animam suam quis ponat pro amicis suis .

 Queri autem potest quid sit quod cum supra dixisset: Non odio habebis fratrem tuum in animo tuo; arguendo argue proximum tuum, et non accipies propter ipsum peccatum, consequenter  adiunxit, et non uindicetur manus tua, utrum pro eo quod est non punitur? Animo enim bono facies cum disciplinam peccati proximo imponis, ne accipias peccatum eius negligendo. Ad hoc enim pertinet quod ante posuit: Non odio habebis proximum tuum in animo tuo. uideri enim potest ei qui arguitur quod oderis eum, cum non sit in animo tuo; an non uindicetur manus tua hoc potius admonet, ne queras uindicari manum tuam, nec ulciscendi libidine rapiaris: nam quid est aliud uindicari uelle, nisi letari uel consolari de alieno malo? Et ideo dictum est, Non irasceris filiis populi tui; sic enim recte ira definita est, quod sit ulciscendi libido. Quidam uero codices habent, Et non uindicabitur manus tua, id est, ne arguendo uindicare te uelis, sed potius consulere  illi quem arguis.



CAPUT Iu. Ne iumenta alterius generis simul ceant, ne ager diuerso semine seratur, etc.

 Iumenta tua non facies commisceri cum alterius generis animantibus: Agrum, siue, ut Septuaginta, uineam tuam non seres diuerso semine. uestem que ex duobus texta est non indueris.  Hec quodammodo ad litteram uidentur esse ridicula. Unde nec ita ea custodiri a prophetis et spiritalibus inuenimus, quemadmodum Iudeorum filii infirme imperfecteque uiuentes, qui lac amant et solidum cibum non capiunt. Nam intende quid ad Sadoch sacerdotem et Nathan prophetam et ad Banayan  Dauid dicebat: Ponite filium meum Salomonem in mulam meam ; dicens enim meam, ostendit quia et ipse in mulam sedebat. Si autem iumenta commisceri alterius generis animantibus, id est, asinum equo commisceri lex uetuit, et abominabile hoc erat, oportebat et ea que fiebant, et ea que nascebantur ex eis procul dubio abominari. Sed et si uestimentum ex duobus fieri non uult, quomodo Sapiens ille de forti muliere hec in Prouerbiis dicit: Inuenit lanam et linum et operata est utile manibus suis ; et rursus: Ex bysso et purpura uestimenta eius . Nec enim utilia sunt uestimenta. Bonum autem indumentum eius, siue utile dixit esse uestimentum, unum quidem de lana et lino. Aliud autem rursus ex bysso et purpura  confici intelligamus. Sed quid hoc sit Paulus aperte Corinthiis scribit: Non potestis calicem Domini bibere et calicem demoniorum. Non potestis mense Dei participare et mense demoniorum: et rursus: Qui in lege iustificamini, a gratia excidistis. Neque enim Iudaicis seductionibus, nec errori gentilium oportet fideles commisceri. Iumenta ergo, id est, populares homines, non permittamus alterius generis animantibus, id est, non sectari circumcisionem et baptisma, alterius enim iugi est circumcisio grauis et importabilis. De quo dixit Petrus: Quid tentatis Deum, superimponere iugum in ceruicibus discipulorum, quod nec patres nostri, nec nos portare potuimus?  Alterius est autem baptisma Christi et leuis iugi, quod nobis Christus imposuit,  dicens: Tollite iugum meum, etc. Et rursus: Iugum enim suaue est, et onus meum leue. Sed nec uineam siue agrum creditum nobis uario serere debemus semine, ut non contraria diuinis doctrinis Ecclesiam doceamus; quemadmodum praua sapientes heretici Christo nuptias per suam presentiam benedicente atque dicente, Non ea que ingrediuntur nocent homini, prohibentes nubere, et precipientes abstinere a cibis que Deus creauit eis , sibimet impietatis preparant mortem. In quibus necessario secundum Septuaginta subdidit, Ego sum Dominus Deus uester, ab omni nos huiusmodi continentes esse malitia cupiens; et qui per Euangelium dixit ad eos qui male legem et ad suam uoluntatem accipiunt: Nolite iudicare secundum faciem, sed iustum iudicium  iudicate . uestimentum autem abominabile ex duobus contextum induitur, qui dicit se Christum adorare et adorat demones, qui Solis iustitie se asserens militem, etiam uisibilem hunc et qui ad ministerium creature datus est, solem placat, uel reliqua sidera aut aliquid huiusmodi, sicut Manichei et alii multi heretici faciunt. Non uult enim nos cum simus Dei, diabolicis immisceri negotiis, neque simul orationibus et incantationibus uacare, nec phylacteriis Ecclesie Dei sanctorumque uirorum uel e diuerso prauorum ueneficorum simul indui, et ea que sunt demonum circumducere sancto Spiritui, in quo, ait Paulus, signati sumus . Recedit enim, ut pote perpessus contumeliam, et  obtinebit immundus spiritus, et patietur huiusmodi quod Saul pertulit.



CAPUT u. Quid faciendum sit ei qui dormierit cum muliere ancilla, etc.

 Homo si dormierit cum muliere coitu seminis, que sit ancilla etiam nubilis et tamen pretio non redempta, nec libertate donata: uapulabunt ambo et non morientur, quia non fuit libera. Pro delicto autem suo offeret Domino ad ostium tabernaculi testimonii arietem; orabitque pro eo sacerdos et pro delicto eius coram Domino, et repropitiabitur ei, dimitteturque peccatum.  Quantum inter libertatem et seruitutem intersit, ostendere per ea que nunc dicta sunt legislator intendit. Nam in ea que  libera est desponsata, adulterium esse delictum eius qui cum ea fornicatus est asserit, mortisque pene eum subiacere sanciuit. In ancilla autem nubili, quod Septuaginta ediderunt, custodita homini, id est, desponsata, absoluens a pena, sacrificium iubet offerre eum qui in eam peccauit, ex hac sensibili seruitute intelligibilem uoleus ostendere. Neque enim precepit in ancillas quaslibet, quanto magis desponsatas, delictum fornicationis admitti, sed ancillam desponsatam siue custoditam homini, Iudeorum dicit Synagogam, que legi custodita est, nec despondi Christo priusquam moreretur, legis littera poterat. Unde et Paulus dicebat: Ergo, fratres, et uos mortui estis legi per corpus Christi, ut sitis alterius qui ex mortuis resurrexit . Ipse autem ancillam esse Iudeorum  Synagogam hec dicens docuit, quia Abraham duos filios habuit, unum ex ancilla et unum de libera . Deinde quam uoluit ancillam intelligi, exponens subdidit: Que sunt per allegoriam dicta. Hec enim sunt duo Testamenta, unum quidem ex monte Sina, in seruitutem generans, que est Agar. Sina autem mons est in Arabia coniunctus ei que nunc est Hierusalem que seruit . Cum hac ergo si quis dormierit coitu seminis, id est, qui huius particeps effectus fuerit doctrine: in tantum ut coniungatur ei et ceat cum ea, per legis uidelicet conuersationem. Quasi unum reperiuntur hi qui sibi coniugali consortio sociantur. Semen autem in doctorali uerbo accipi debere multipliciter in hoc Leuitico libro pridem demonstrauimus. Quicunque ergo hec antequam per  aduentum Christi liberaretur fecerat, recte non moriebatur. Nam etsi secundum litteram et non secundum spiritum legem accipiebat, quemadmodum Iudeorum docet Synagoga, unde et ancilla iuste nominatur, quia legislatoris intentionem ignorabat; seruus autem, sicut dicit Christus, nescit uoluntatem domini sui, et propterea delinquere dicebatur, remissionemque necessariam habebat, quia Dominicum preceptum non secundum Dominicam studebat uoluntatem. uerumtamen quia non adhuc erat liberata, et propterea occulta erat legis contemplatio, unde et tempus uidebatur habere conuersatio littere, nec morti subiici dicuntur, et uisitationem eis promisit. Nam quod nostra translatio habet uapulant ambo;  Septuaginta dicunt, uisitatio erit eis et non morientur. uisitationem autem eis promisit, id est, a legis seruitute libertatem. Mos enim est diuine Scripture, libertatem uisitationem appellare. Nam et liberationem seruitutis Aegypti, uisitationem inuenimus Deum nominantem, quando ad Moysen dicebat: Conuoca seniores filiorum Isrel, et dices ad eos: Dominus Deus patrum uestrorum apparuit mihi, Deus Abraham, et Deus Isaac, et Deus Iacob, dicens: uisitans uisitaui uos . Sed quia primi Iudei hanc salutem et liberationem, ut pote etiam alios seducentes, habebant necessariam, cum his qui dormit, id est, qui miscetur, ut seminis eorum et doctrine particeps efficiatur, huic per sacrificium prestatur remissio, sed per Christi: hoc enim sacrificium significans,  arietem pro peccato precepit offerri, et per eius oblationem sacerdotem deprecari. Quis est autem hic qui primo omnium mundo deprecatus est, et quis aries qui pro peccato offertur, et cur ante ostium tabernaculi testimonii ad sacrificium deducatur, sed et qui proprie debet intelligi peccatum delicti? Ea que de sacrificiis olim sancita sunt et exposita perscrutans, inuenies Christum in eis uelut in imagine figuratum, qui per crucem immolatus cum aliis omnibus peccatis, etiam hoc ignouit quod Iudeorum commisit populus, et is qui erat ei mixtus ex gentibus, qui etiam dormire cum eis dicitur, legem non secundum intentionem legislatoris accipiendo. Hec autem non importune in hoc loco, sed imo nimis opportuno tempore, quo iumenta non oporteret alterius  generis iumentis coniungi, id est, non liceret eos qui sub iugo facti sunt Christi Iudaicum iugum suscipere significauit. Confirmans enim hoc, presentia subdidit, per que ostendit quia et ante aduentum Christi quicunque exterorum illis commiscebatur, opus habebat intelligibilis arietis sacrificio ad propitiationem suam, conferens illud mente et describens apud semetipsum per figuras ueritatem. Sic enim non solum non condemnari ex obueniente sibi uirtute Iudaice littere, sed etiam liberari ab ea, et a morte infidelitatis, spiritaliter legem accipiens, et sacrificia eius ad Christum referens, poterat.



CAPUT uI. De auferendis preputiis arborum in terra Chanaan.

 Quando ingressi fueritis terram et plantaueritis  in ea ligna pomifera, auferetis preputia eorum; poma que germinant immunda erunt uobis, nec edetis ex eis. Quarto anno omnis fructus eorum sanctificabitur laudabilis Domino, quinto autem anno comedetis fructus, congregantes poma que proferunt. Ego Dominus Deus uester.  Permanet in intentione etiam nunc legislator, quam habuit prius aliis uerbis precedentibus similia sanciens, ostendens quidem nec habere fructum bonum Iudeorum populum ante Domini presentiam potuisse. Cur enim triennio fructum eius omnis ligni non esse esibilem dicebat, sed nec ullo modo mundum, sed et mundationem quarto anno necessariam habentem? Et que erat hec mundatio? non aspersio, non sacrificium,  non aliud quidpiam huiusmodi, quale alio loco lex ad litteram precepit. Ergo uacat necessario ad contemplationem spiritus eum qui non solum meditari legem, sed et aliquod ex ea percipere commodum cupit. Terram ergo Deus dat, quam ipsum dare decet, id est, diuinam Scripturam que uirtutum fructus ferat, que habet illam uitam, et colit siue operatur, quam Dauid colere et operari promittit. Ubi enim Deo placere magis homo quam in mandatis et operibus bonis potest? Ait enim: Placebo Domino in regione uiuorum . De quibus ipse dicit: Qui uero exspectant Dominum hereditate possidebunt terram . Possidebunt enim plenam Dei spiritu Scripturam, et que ex ea sunt bona, que Deum exspectans, mandatorum que in ea continentur  retributionem promittit. Hanc terram ingredi quidem filii Iudeorum precepti sunt, et acceperunt priores.

Primi enim sacras susceperunt litteras, propter quod et lignum, quod edi potest, id est, mandata que diximus, plantare iussi sunt, hi quidem eas meditantes, hi autem et predicantes. Quia enim plantationi lignorum meditatio legis et predicatio, propter eum profectum qui per partes prouenit, assimilatur, audi Dauid dicentem: Et in lege eius meditabitur die ac nocte, et erit tanquam lignum quod plantatum est secus decursus aquarum . Paulus autem de predicatione quam predicauit Corinthiis scripsit: Ego plantaui, Apollo rigauit, sed Deus incrementum dedit . Sed mandata quidem bona nimis  erant, propter quod et lignum edibile appellatur.

Illi autem modo quo debebant non operabantur, secundum litteram lege utentes. Erat ergo eorum fructus, operatio uidelicet legis, triennio immundus. Dicit autem triennium a tempore legis usque ad Dauid tempus, et a Dauid usque ad transmigrationem Babylonie, et a transmigratione Babylonie usque ad aduentum Domini. Sic enim et Mattheus distinxit. Quia ergo quarto hoc anno omnem fructum ipsius legis sanctum et laudabilem Domino commendauit, non tamen uel tunc esibile illud esse Iudeis dixerat, illud sine aliqua dubitatione probauit, quia totus legis fructus in aduentu Domini est. Huius enim tempus secundum ordinem temporum superius nominatorum annus recte nominabitur quartus sanctus  laudabilis Deo, quia Christus eum fructiferum faciebat, quemadmodum oportet etiam nos fructificare docens. Recte ergo sanctus erat, ut pote a Sancto sanctorum perfectus; sed et laudabibis: omnia enim que Christus operatur, bone fame sunt atque gloriosa, ita ut etiam ab ingratis Iudeis glorificentur. Cum enim paralyticum portantem super humeros grabatum uidissent, glorificabant Deum, qui talem potestatem dedisset hominibus . Unde non simpliciter sed laudabilem Domino fructum hunc lex appellauit. Necdum autem erat populo edibilis, necdum enim hic secundum spiritum Christi conuersationem adeptus fuerat, sed in anno quinto, in apostolica uidelicet generatione. Illinc enim ipse Iudeorum  populus, id est, hi qui ex eis crediderunt, et gentes omnes esibilem legis fructum, operationem uidelicet, habuerunt.  Secundum tropologiam uero, ligna pomifera sunt opera uirtutibus fecunda. Preputia itaque lignorum auferimus, cum de ipsa inchoationis infirmitate suspecti, primordia nostrorum operum non approbamus. Poma autem que germinant immunda ducimus, nostrisque esibus non aptamus, quia cum primordia boni laudantur operis, dignum est ut hoc animum non pascat operantis, ne dum accepta laus suauiter carpitur, fructus operis intempestiue comedatur. Qui ergo inchoate uirtutis ab humano ore laudem receperit, quasi plantati ligni ante tempus pomum comedit. Hinc per Psalmistam ueritas dicit: uanum est uobis  ante lucem surgere, surgite postquam sederitis . Ante lucem quippe surgere, est priusquam claritas eterne retributionis appareat, in presentis uite nocte gaudere: sedendum ergo prius est, ut post recte surgamus, quia quisquis nunc sese sponte non humiliat, nequaquam hunc sequens gloria exaltat.



CAPUT uII. De uariis ceremoniis, comedendi, tondendi, augurandi, etc.

 Non comedetis cum sanguine. Non augurabimini, nec obseruabitis somnia. Neque in rotundum tondetis comam, nec radetis barbam. Et super mortuo non incidetis carnem uestram, neque figuras aliquas et stigmata facietis uobis: Ego Dominus.   Ab omni fermento malitie mundum esse fidelem uult, et propterea nunc quidem prohibet a seruitute legis littere, et Iudaicam doctrinam demonstrat inutilem. Nunc autem rursus ad errorem gentilium sermonem uertit. Neque enim omnia que nunc uetita sunt studentur, quippe cum non solum sint ridicula, sed etiam et noxia studentibus ea, quod maxime ostendit Ecclesiastes; ait enim: Qui obseruat uentum, non seminat; et qui considerat nubem, nunquam metet . Augurium ergo non solum uox auis cuiuslibet aut uolatus appellatur, qui uel prohibet a quadam actione, uel etiam studiosius imminet accelerandam, sed et signis uti loquentium, pretereuntium, obuiantium, et quorumdam in itinere obuenientium offendiculorum, taliumque aliorum est. Ab auibus  enim augurium, sed et aliorum signorum obseruatio dicitur. Aruspicium autem est, transeuntes considerare aues, et propter has in desertam ab hominibus uiam egredi, ut auium uolatum aut uoces quales sint perscrutentur, et ex eis cognoscant que futura sunt. Quod accusare est Deum, quia ea que homini, quem secundum suam imaginem omnium animalium principem constituit, abscondita, hec in irrationabilibus auibus credidit, et ab eis quidpiam discit que nec ab spiritalibus uiris, sed nec a Deo qui illis reuelat potest discere, sicut hi qui in predicto errore seducti sunt arbitrantur. Insuper nec comam in rotundum aspectu capitis, sicut et Symmachus edidit, quemadmodum etiam hi facere consueuerunt qui barbaricas  student comas: propter quod hoc Septuaginta sisyn, forsitan propter magnitudinem concursorum capillorum, appellauerunt. Non oportet autem hoc fieri, sed contentos esse naturalibus ornamentis, et nichil exquirere, nisi forsitan Creatorem aliquid indiguisse ad perficiendum animal accusamus. Sed nec cincinnos nutrire in honore demonum capillis aliis fortiores, et hoc uouere, student enim hoc pagani caput puerorum offerre demonibus: unde de hoc maxime oportet putari legislatorem precipere. Sed nec barbam radere, uel, secundum Septuaginta, corrumpere faciem barbe. Nec incisuras in corpore sibi facere eos qui flent supra mortuos, etiam hoc enim pagani consueuerunt. Sic enim affligi supra mortuos oportet, ut nec faciem ledat, nec corpus corrumpat. A quibus  nos Paulus prohibens ait: Nolo uos ignorare, fratres, ut non contristemini sicut et ceteri qui spem non habent .

Nam quodlibet eorum que predicta sunt agere non est spem habere resurrectionis mortuorum, quia tanquam illis corruptis semetipsos dissipant atque corrumpunt. Prohibet etiam stigmata fieri in corpore, undique decoris legislator curam gerens, et non cedens abuti carne in quolibet horum, que quidem ipsis nocent, totumque animal fedum reddunt. Comedere enim super montes, quod Septuaginta in initio presentis legis posuerunt, pro eo quod nostra editio habet, non comedetis cum sanguine, propter eos qui idolorum festiuitatibus consueti sunt prohibuit. Hoc enim et Oseas accusans populum Iudeorum  dixit: Spiritus fornicationum decepit eos et fornicati sunt a Deo suo: super uertices montium incensum adolebant, et super colles sacrificabant . Sed uideamus preter hec que nos iubeat cauere, secundum spiritalem contemplationem, non comedere super montes, id est, cogitationibus superbis non pasci, de quibus Isaias ait: Omnis mons et collis humiliabitur ; non augurari, non aruspicari, ut non intendentes demones, secundum eorum uoluntatem uiuamus, neque cor nostrum uolucribus tradamus, que rapiunt semen pietatis a nobis, sicut Dominus in parabolis euangelicis dixit. Comam non tondeamus, uel sicut Septuaginta, sisyn de capillis capitis non faciamus; capilli enim nostri pro cogitationibus accipiuntur, propter quod dixit Dominus: uestri  autem et capilli capitis omnes numerati sunt ; ipsi enim, ut pote iudici et corda scrutanti, numerate sunt omnes nostre cogitationes. Non oportet ergo eas agitare quempiam uel concutere, sed nec offerre diabolo, quod faciunt quidam et de sensibilibus capillis crinem offerentes, sicut superius diximus. Insuper non oportet, sicut diximus, barbam radere, uel secundum Septuaginta, corrumpere faciem barbe, quia perfectionis nostre signum barba est, uirtutes autem designant ueram nostram perfectionem, quas incongruum est corrumpere, operantes non uere, sed sub falso et ficto habitu. Nec incisiones facere super anima bonum est, in corpore sunt enim delectationes que ad nocendam animam incidunt  corpus et corrumpunt. Sed et stigmata, id est, male doctrine dogmata, quia inherent et infiguntur anime per quedam blandimenta uel syllogismos, uel per quemlibet alium modum docentium intelligamus. Precepit ergo nobis lex et ab his abstinere, quia impressa uel immersa sicut solent stigmata, difficulter abolentur.



CAPUT uIII. Ubi uetat prostitui filiam, et precipit sanctuarium Dei metuendum.

 Ne prostituas filiam tuam ne contaminetur terra et impleatur piaculo.  Si enim patres, quos oportet filios emendare, ad fornicationem eos hortantur prouocantes aut uiuentes turpiter, ut ipsi ad imitationem parentum ad malum illiciantur piaculo, uel secundum Septuaginta fornicatione,  terra completur, et ad omnem speciem impietatis proficit, quia eos qui eruditores esse debuerunt, ad malum pueri pedagogos habent. Sed nec animam nostram, que nobis filia unigenita est, ita ut Dauid diceret, Libera a leonibus animam meam, et de manu canis unicam meam , prostituamus, a Deo illam discessionem docentes, ne fornicante anima fornicetur et corpus. Hoc enim terra ut pote, quod de terra ortum est et in terram reuertetur, appellatur. Et impleatur piaculo, uel sicut Septuaginta adulterio: ebrio quippe sessore equus defértur in preceps, et a Deo recedente anima, omnis iniquitas dominatur in corpore.

Sabbata mea custodite, et sanctuarium meum metuite:  Ego Dominus.  Sicut uno existente speciali sabbato, septima uidelicet die, omne aliud legitimum otium sabbatum appellatur, sic cum generalis fit abstinentia a malo. Hoc enim reuera studet legislator sabbatum, et per singula queque recedere nobis a malo precepit. Hoc enim fulciens addidit: Sanctuarium meum metuite, uel sicut Septuaginta sancta mea timebitis; quia quemadmodum eos qui quo debent modo accedunt ad ea sanctificant, sic hi qui inique presumunt in eis, et non prius semetipsos sorde malitie purgant, atque sic ad munda accedunt, corrumpunt siue disperdunt, sicut Nadab et Abiu, et filios Heli; unde et Paulus de his qui incircumspecte mystica percipiunt, subdidit: Propterea multi in uobis infirmi, et imbecilles, et dormiunt multi  , unde et nunc legislator addidit: Ego Dominus, id est, sanctus et in sanctis habitans, et necessario exigens sanctorum uindictam.



CAPUT IX. De non sequendis magis et ariolis, nec adeundis ueneficis.

 Nec declinetis ad magos, nec ab ariolis aliquid sciscitemini, ut polluamini per eos.  Non sequamini uentriloquos et ueneficis non adiungemini, ut polluamini in eis: Ego sum Dominus Deus uester.  Maxima diabolici erroris et fraudis species, uentriloquorum est exquisitio. Unde et Paulus puellam inueniens spiritum habentem phitonis, quamuis demonium magna de ipso et Syla predicaret et diceret: Hi homines  serui Dei excelsi sunt, qui annuntiant uobis uiam ueritatis , malum tamen spiritum increpans effugauit. Pessimum est etiam et ueneficis adherere, quia demonum inimicorum nobis et pestilentium nomina dicunt: qui etsi ad breue tempus ut in errorem mittant, uidentur operari aliquid, quod ad corporalem sanitatem uile et paruum, quale etiam imperiti medici operari possunt: uerumtamen nec hoc ut boni, neque ut bene uolentes hominibus operantur, sed in seruitutem illos redigere, et a Deo separare cupientes. Sed nec uentriloquos, id est, falsos prophetas sequamur, qui nomina Dei aliena a Deo docent et prophetant, qui uentriloqui iuste dicuntur, quasi de intelligibili uentre sui cordis fabulas quasdam, id est, falsas doctrinas et prophetias proferentes.  Sequitur:

Coram cano capite consurge, et honora personam senis, et time Dominum Deum tuum: Ego sum Dominus.  Bonum est quidem et eum, qui iam ad canitiem peruenit, honorare. Habet enim tempus aliquid amplius procul dubio ad prudentiam, sed et honorem quem prouectioribus impendimus, nos quoque a minoribus merebimur, atque ex hoc ordo bonus uitam nostram in honestate custodiens nobis profligatur. Canum autem uere senem, id est, eum qui sapientia profectus est, intelliget, de quo ait Moyses: Interroga patrem tuum et annuntiabit tibi, seniores tuos et dicent tibi . Sed et Paulus: Presbyteri duplici honore digni habeantur, maxime qui laborant in uerbo et doctrina. Sequitur:



CAPUT X. De cura aduenarum, de mensura, statera, regula et pondere iusto.

 Si habitauerit aduena in terra uestra et moratus fuerit inter uos, ne exprobretis ei, sed sit inter uos quasi indigena, et diligetis eum quasi uosmetipsos: fuistis enim et uos aduene in terra Aegypti: Ego Dominus Deus uester.  Terram nobis a Deo datam, esse culturam uirtutum, bonamque eius doctrinam, superius diximus. Si quis autem ad hanc accesserit aduena, uidelicet uolens conuerti ad nostram fidem, et terre illius ciuis conscribi, de qua Paulus ait: Accepistis ad Sion montem et ciuitatem Dei uiuentis Hierusalem celestem, et multorum millium angelorum frequentiam et Ecclesiam primitiuorum  qui conscripti sunt in celis , non affligamus eum, id est, non aggrauemus contra eum iugum, ut modo genito et nouiter credenti grauiora mandata imponamus, ut non sicut Pharisei et scribe peccemus, quos accusans Dominus dicebat:

Alligant onera grauia et importabilia, et imponunt ea super humeros hominum, ipsi autem digito suo non uolunt ea mouere . Non ergo eum, qui credit ad fidem hoc facientes et quedam legalia ab eo exigentes, affligamus eum. Sit autem nobis sicut indigena qui nutritus est in fide, et creuit in pietate. Unde et Petrus hoc euidenter sanciens, ad eos, qui uolebant circumcidere de gentibus credentes, dicebat: Quid tentatis Dominum, imponere iugum super ceruices discipulorum, quod nec patres nostri nec nos potuimus  portare? Sed per gratiam Iesu Christi credimus saluari sicut et illi . In hoc ergo unumquemque aduenam, siue ut Septuaginta dicunt, proselytam, sicut nosmetipsos diligamus, ut illa precipiamus eis tantum, per que nosmetipsos, si ea egerimus, saluari credimus.

Nolite facere iniquum aliquid in iudicio, in regula, in pondere, in mensura, statera iusta et equa sint pondera: iustus modius, equusque sextarius: Ego Dominus Deus uester, qui eduxi uos de terra Aegypti. Custodite omnia precepta mea et uniuersa iudicia et facite ea. Ego Dominus.  Similis est etiam hec sanctio precedentibus, quando post lucrum littere eius, etiam spiritum perscrutati fuerimus. Non ergo fieri oportere iniustum in iudicio in  precedentibus precepit. Nunc autem nec in mensuris iniuste agere, nec in pondere, nec in stateris precepit, ne forte his ipsis que quasi termini sunt iustitie ad iniustitiam utamur. Pro terminis enim iustitie uendentibus et ementibus, aut alio quolibet modo contrahentibus mensure dantur, et pondera, quemadmodum leges iudicantibus: unde de non faciendo iniustum iudicium, et de non immutandis stateris et ponderibus, sed et de sextario modioue habendo iusto, id est, de omni mensura uini aut olei, additur ab omni utique iniustitia, que erga proximum geritur, tam in maioribus quam in minoribus precepit abstinendum. Quia quod iniustum est, ubique abominabile est. Placet autem Deo semper quod iustum est. Preterea quod diuiti possessio  agri et domus est, hoc et pauperi mensura uini et tritici, et panis pondus est, et alia ex quibus uitam quotidianam ducit. Sed nec iniustum in iudicio mentis faciamus, nec mensuras et stateras eius, que naturaliter nobis insita est iustitie corrumpamus, aliter nostra, et aliter proximi peccata iudicantes. Ait enim Dominus: In quo iudicio iudicaueritis, iudicabimini, et in qua mensura mensi fueritis, remetietur uobis . Quod ipse interpretans, quemadmodum deberet intelligi subdidit: Quid autem uides festucam in oculo fratris tui, trabem autem que in oculo tuo est non uides?

Sed nec in ponderibus et stateris et mensuris diuinis noceamus, sed iustas stateras et mensuras et pondera, id est, leges Scripture diuine custodiamus.  Nullatenus eis stateram aut pondus super imponentes proprium, et neque hoc quod Pharisei patiamur. De quibus Dominus in Euangeliis dicebat: Quare transgredimini mandata Dei propter traditiones uestras . Illa enim ad memoriam nostram quia hec locutus est, lex reuocans subdidit: Ego Dominus Deus uester, qui eduxi uos de terra Aegypti: custodite omnia precepta mea, et uniuersa iudicia et facite ea. Euangelica mandata demonstrans que ex auctoritate Dominus precepit.



CAPUT XI. Idolo Moloch non immolandum. Magis non adherendum. Parentibus non maledicendum.

 Locutus est Dominus ad Moysen dicens:  Hec loquere filiis Isrel: Homo de filiis Isrel et de aduenis qui habitant in Isrel. Si quis dederit de semine suo idolo Moloch, morte moriatur. Populus terre lapidabit eum, et ego ponam faciem meam contra illum, succidamque eum de medio populi sui: eo quod dederit de semine suo Moloch, et contaminauerit sanctuarium meum, et polluerit nomen sanctum meum. Quod si negligens populus terre, et quasi paruipendens imperium meum dimiserit hominem qui dedit de semine suo Moloch, nec uoluerit illum occidere, ponam faciem meam super hominem illum et cognationem eius, succidamque ipsum, et omnes qui consenserunt ei ut fornicaretur cum Moloch, de medio populi sui.  Cuius rei gratia de iisdem bis et ter aliquando lex precepit, frequenter in precedentibus diximus, quia  propter memoriam legentium hoc faciat. Unde eadem recapitulans mandata, noua quedam eis interserit, ut non superflua uideatur legum repetitio, et inquisitione nouorum etiam anterioribus studiosius intendamus. Huius rei gratia actiones quasdam in preteritis prohibens, penam earum tacuit, ut que sit hec uel qualis querentes, ea que inferius sancit, scrutemur. In his enim penas inseruit, quas tunc pretermisit. Olim ergo prohibens de semine suo Moloch, siue secundum Septuaginta principi, dari. Erat autem hoc idoli cuiusdam uel demonis nomen. Secundum quod Stephanus Amos introduxit dicentem: Et recepistis tabernaculum Moloch, et sidus Dei uestri Rempham, figuras quas fecistis ut adoretis eas . Est autem Moloch uel Melchom, ut  sepe etiam legitur idolum Ammonitarum, quod interpretatur rex uester, et sidus Dei uestri Rempham, id est, facture uestre, uobis pro Deo suscepistis. Significat autem luciferum, cuius cultui Sarracenorum gens, ob honorem ueneris erat mancipata. Nunc ergo idipsum rursus contestans contra peccantem, iudices, ultoresque non solum principes populi, sed et totam Synagogam et populum facit. Populus enim, inquit, terre lapidabit eum. Nec his contentus addidit: Et ego ponam faciem meam contra illum, succidamque eum de medio populi sui, per hoc omnes erigens et prouocans contra eum qui talia commisit. Sed et terrorem indicens, si neglexerint, et non cum studio preceptam penam suis in eum exercuerint manibus, utpote in tantum irato Deo, ut  ipse aperte predictam sententiam contra eum ferret. Cur autem? Quia de semine suo dedit Moloch, ut contaminaret sanctuarium meum, ac pollueret nomen sanctum meum. Quicunque enim filium, aut cognatum, aut discipulum, aut amicum, aut quemcunque de suo nomine uel cognatione, aut doctrina, principi seculi huius qui nunc operatur in filiis diffidentie dederit, uouens eum et consecrans demonibus, hic quidem ad sacra demonum, alter autem mista uirili muliebrique uita. Utrumque enim erat paganis consuetudo, et his qui in errore illorum labebantur. De quibus Deus per Amos dicit: Quia isti cum fornicariis corrumpebantur, et cum  effeminatis sacrificabant. Polluit Dei sancta, quomodo? quia polluit nomen sanctum eius.

Contaminat ergo et polluit nomen eius, qui ei dedit imaginem, et per hanc ipsum qui sanctificauit, qui et spiritum uite ei ex sua gratia insufflauit: quia spiritu malo et aduerso Deo corrumpitur, et Dominicam imaginem in demonum seruitutem redigit, regalemque margaritam a porcis permittit pollui; idem est et quisquis de cognatione et de doctrina sua auaritie offert, et ad auaritiam operibus aut uerbis consuefacit eum qui quocunque modo discipulis eius uel cognatus est, seruum eum demonum deuotum idolis siue consecratum, militemque maligni principis huius seculi efficiens. Radix enim omnium malorum auaritia, que est idolorum seruitus . Dicimus autem hoc ipsum et contra eos qui adulterium docent; suggerentes nefarias actiones, suadentes turpitudinem, polluentes sancta Dei, id est, signatorum Deo corpora, quorum caro templum Dei et Spiritus sancti est habitaculum. Propterea eos qui sic mala et abominabilia operibus aut uerbis docent, non unius precepit, sed omnium puniri manibus ut pote omnium inimicus et aduersarius, et omnium glorie, sicut predictum est, nocens. Quod si negligens populus terre et quasi paruipendens imperium meum, dimiserit hominem qui dederit de semine suo Moloch, nec uoluerit illum occidere, id est, si hi qui nutriti sunt in scientia neglexerint eum qui talia docet. Hec est enim uera et recta terra, de qua ait Dauid: Spiritus tuus bonus deducet me in  terra recta , quia malum est maxime tale peccatum non exsequi et impunitum dimitti. Quid est quod sequitur, et super cognationem eius, eos uidelicet qui student similia, qui cognati sunt propter similitudinem actionis et doctrine. Ait ergo: Succidamque ipsum et omnes qui consenserunt ei, ut fornicarentur cum Moloch, de medio populi sui.

Malum est enim permittere aut consentire etiam eos qui foris sunt fornicari a Deo et adherere intelligibili principi: multo magis autem de medio populi sui, hoc est enim totum gregem lupis cedere, et omnes oues feris tradere. Si quidem de medio populi inimicis rapere permittimus, aut si manum porrigimus rapienti. Qui enim consentit et tacet accusare  eum quem arguere necesse est, uel admonere, uel increpare, hic non effugiet diuinum iudicium. Ponit autem faciem suam super eum Deus, illam de qua Dauid dicebat: uultus autem Domini super facientes mala, ut disperdat de terra memoriam eorum . Non solum ergo qui talia faciunt, sed et qui consentiunt facientibus. Sequitur:

Anima que declinauerit ad magos et ad ariolos et fornicata fuerit cum eis, ponam faciem meam contra eam, et interficiam illam de medio populi sui. Sanctificamini et estote sancti, quia ego Dominus Deus uester; custodite precepta mea et facite ea: ego Dominus qui sanctifico uos. Non qualecunque peccatum esse declinare ad magos, siue, ut Septuaginta, uentriloquos  quos uel ueneficos prediximus. In utroque enim a Deo receditur, siue sensibiles phitonicos et ueneficos, siue intelligibiles dicas, id est, eos qui in nomine Dei falsa prophetant, deceptores et adulatores, qui ueneficis sermonibus, auditus multorum corrumpunt, ut a ueritate quidem auditus auertant, ad fabulas autem et errorem conuertantur . Et propterea ponere faciem suam iudex, et disperdere eos de populo suo comminatus est. Addidit autem: Sanctificamini, et estote sancti: ostendens quia quotquot illos secuti sunt, polluti sunt et abominabiles atque immundi, utpote quia abominabilibus uerbis et prauis dogmatibus consenserunt, insuper addidit: Custodite precepta mea et facite ea: Manifestans et per hoc quod preuaricationem illi preceptorum Dei doceant,  siue legem doceant, siue diuina se interpretari mandata fingant, et propterea eos et sequaces eorum auersatur. Sed et breuem conclusionem uerbis addidit dicens: Ego Dominus, qui sanctifico uos, id est, cur cum his qui alia contra meam legem aut meam doctrinam dicunt, corrumpimini? Ego enim sum Dominus qui sanctifico uos. Sequitur:

Qui maledixerit patri suo et matri, morte moriatur; patri matrique qui maledixerit, sanguis eius sit super eum, siue  reus est: ut hoc nomen ad ipsum Deum referatur. Isaias enim dixit: Nunquid non Deus unus fecit uos? nunquid pater omnium uestrum ? Et rursus: Domine, pater noster es tu, nos uero lutum, et tu fictor noster, et opera manuum tuarum omnes nos.   Recte ergo quicunque patri detrahit, sed et matri, morte mulctatus est. Ingratus est enim nature, benefactores blasphemat per quos a Deo esse percipientes, et per quos mediantes generati sumus. Et iniuriat Creatoris organa, ut labores, quos patiuntur in nostra generatione taceamus. Nam quia maximam penam contra hunc qui huiusmodi est, id est, mortem precepit. Ostendens quia ualde recte et rationabiliter talem se pene scripsisse sententiam subdidit: Patri matrique qui maledixerit, sanguis eius erit super eum, uel sicut Septuaginta, reus est; ad satisfaciendum de pene magnitudine, mentionem et recapitulationem faciens peccati. Si ergo hec in eo qui sensibiles maledicit patres, multo magis qui blasphemat Christum. Ipse enim nos spiritaliter regenerauit;  igitur qui eius mysterium et gratiam iniuriat baptismatis, non obediens uoci Dominice. Si quis non fuerit regeneratus ex aqua et spiritu, non intrabit in regnum celorum, hic monte morietur pessima, alienatus a regno celorum, et eterne uite detrimentum sustinens. Qui et propterea reus est, quia predicante Domino, et predicante nichil durum nec graue, neque quod temporis et materie aut artis discipline egeret, sed tantummodo mundi cordis et fidei, iste sponte hoc Domini auersatus est.



CAPUT XII. Prohibetur adulterium et fornicatio, addita pena preuaricantibus.

 Si mechatus fuerit quis cum uxore alterius,  et adulterium perpetrauerit cum coniuge proximi sui, morte moriatur et mechus et adultera, hoc est, qui adulterauerit et que adulterata est.  Hic aliquid distare uoluit inter quemlibet uirum et proximum, quamuis multis locis proximum pro omni homine ponit. Sed que est ista locutio, ut cum iam dixisset de uiro, hoc idem repetierit de proximo, cum sit consequens, ut multo magis ab uxore proximi abstinendum est, si ab uxore cuiuslibet uiri abstinendum est? Nam si prius de proximo dixisset, ne putaretur uxorem licere adulterare, non proximi addendum fuit de quolibet uiro. Nunc uero si quod minus est non licet, quanto minus licet quod maius malum est? Nam si non licet adulterare uxorem cuiuslibet uiri, quanto magis proximi? An forte ista repetitio  tanquam exponit quid prius dictum sit ut ideo intelligat homo quantum malum sit adulterare uxorem uiri, quia si hoc fecerit, uxorem proximi adulterat.

 Proximus est enim omnis homo hominis. Quantum ergo sensibile adulterium malum, tantum est intelligibile deterius: nam illi carni, hi autem spiritui contumeliam faciunt, et hi homini, illi autem ipsi Deo. De quibus Oseas dicit: Omnes adulterantes quasi clibanus succensus a coquente , in corde suo adulterium intelligibile accusans. Ab omni enim populo Iudeorum hoc committebatur, corrumpente legem legisque dogmata. Quicunque ergo illius uiri, de quo ait Paulus: Despondi uos uni uiro uirginem castam exhibere  Christo , mechatur mulierem, uidelicet Ecclesiam, de qua idem ait: uiri, diligite mulieres uestras, sicut et Christus dilexit Ecclesiam . Mechatur autem uerbis turpibus disseminans non eam doctrinam propriam et non Christi, sicut ait Paulus: Turpis lucri gratia. Morte moriatur et mechus et adultera, id est, qui alienum superseminat uerbum, et Ecclesia que in se talia patitur seminari. Hanc enim sicut diximus uxorem intelligamus: Primum quidem ueri coniugis uidelicet Christi, deinde et coniugem eius, cui a Christo credita est Ecclesia, sacerdotis aut forte doctoris. Quotquot enim emulando Christum, et ad suum odium uerbum corrumpunt, circa fidem naufragantes.

Sicut Hymeneus et Alexander, quos tradidit  Paulus Satane, ut discerent non blasphemare ; horum adulterium in personam Christi reputatur: quicunque autem emulatione hominum qui regendas Ecclesias sunt sortiti, tale quippiam faciunt, ut eorum doctrinam subruant quod Paulus Alexandrum fecisse dixit erarium.

Ait enim: Alexander erarius multa mala mihi ostendit, reddat ei Dominus secundum opera sua, quem et tu deuitu. Multum enim restitit uerbis nostris . Horum adulterium in proximum reputatur, cum sacerdotem uidelicet siue conductorem propter cuius emulationem ad talem iustitiam progreditur. Sed et huius mors est pena, quam et si non specialiter contra Christum, tamen contra hominem  contendens, corrumpit Christi opus, gregemque dispergit, propter quod socius eius efficitur pene, quicunque ab eo corrumpi se patitur.

Qui dormierit cum nouerca sua, et reuelauerit ignominiam patris sui, morte moriantur ambo: sanguis eorum sit super eos. Si quis dormierit cum nuru sua, uterque moriantur, quia scelus operati sunt; sanguis eorum sit super eos . [Ex Hesychio.] Dictasunt hec in hoc Leuitici libro a legislatore superius, sed illic quidem, non reuelabis turpitudinem patris tui et matris, nec non sororis et nurus et reliquorum per ordinem dixit, quando et nos hec exponentes, non solum turpis cognatorum et nefarie commistionis auersationem legem precipere, sed et de non reuelandis  que cognouimus, neque que diffamandis carnalium spiritaliumue cognatorum peccatis, dicta esse exposuimus.

His autem Deus, Si dormierit addidit, illum procul dubio deducens ad medium, qui eamdem actionem prauam quam proximum egisse cognouit, nichilominus agit, nec peccati societatem erubescens, etiam sic existit proditor in quo et mortis penam legislator recte definiuit. Bene autem nouerce nurum coniunxit, quia hoc quidem in patre a filio delinquitur, illud autem in filium a patre. Similis autem impietas est filium patris, aut patrem filii denudare siue diffamare peccatum, cum et ipsi in similibus deliquerunt. Ad quos Paulus dicebat: Propter quod inexcusabilis es, o homo omnis qui iudicas:  in quo enim alium iudicas, teipsum condemnas. Eadem enim agis que iudicas .

Qui dormierit cum masculo coitu femineo, uterque operatus est nefas, morte moriantur: sit sanguis eorum super eos.  Quia iniuria nature est hoc peccatum ostendit, tam nouitas eius quam facinus: ergo non frustra penam in illo mortis lex decernit. Nos autem huiusmodi et auditum auersamur. Caueamus autem et eum qui fortis est animo, atque ideo appellatur masculus. uir enim ubique in diuina Scriptura perfectus uirtutibus nominatur, unde et Paulus ait: Donec occurramus omnes in uirum perfectum, in mensuram etatis plenitudinis Christi . Caueamus ergo uerbis incongruis effeminare uel actionibus et dissoluere huius  anime uirtutem, dum cum eo uidelicet et nos dissoluamur, utriusque enim sicut cernis, pena mors est. Sequitur:

Qui supra uxorem filiam duxerit matrem eius, scelus operatus est, uiuus ardebit cum eis, nec permanebit tantum nefas in medio uestri.  Nimis recte sic seuam penam huic minatus est delicto: eos enim qui ex matre geniti sunt, ab his qui a filia geniti sunt, cum unus fit pater, incertum est utrum fratres an auunculos oporteat appellari: nam cum pater unus sit, fratres eos cogit estimari. Ex duabus autem parentibus cum una sit mater, alia filia, auunculos hos qui de matre sunt geniti, ab his qui nati sunt de filia compellit necessitas appellari. Et  hoc quidem ualde secundum litteram custoditur, et cauetur huiusmodi incesta commistio generisque confusio. Quia autem omnis peccati mater concupiscentia est, oportet et hoc preuaricari, ut si qua nobis peccati concupiscentia fit, usque ad hanc resistamus, et non ei coniungamus actionem. Qui autem coniungit, in igne incenditur, non solum autem ipse, sed et desiderium peccati, insuper et actio ipsa. Quo igne? De quo dixit Christus: Ignem ueni mittere in terram et uolo ut accendatur , id est, administrationem spiritus, qui ipsos peccatores de medio auferet, eorumque peccata. Si enim spiritu, ait Paulus, acta carnis mortificetis, uiuetis.

Qui cum iumento et pecore coierit morte moriatur, pecus quoque occidetur; et mulier que succubuerit  iumento simul interficietur cum eo, sanguis eorum super eos. Queritur quomodo sit reum pecus cum sit irrationale nec ullo modo legis capax! An quemadmodum transferuntur uerba modo locutionis que Grece appellatur metaphora, ab animali ad inanimale sicut dicitur, improbus uentus, uel iratum mare, ita et hic translatum est, a rationali ad irrationale. Nam pecora inde credendum est iussa interfici, quia tali flagitio contaminata, indignam refricant facti memoriam.

 Nimia contra populum Iudeorum legislator utitur districtione, quia intantum iniqui atque libidini dediti erant, ut ad exteras etiam concupiscentias aberrarent, et propterea cum quadrupedibus uiri mulierisque commistionis mentionem  faciens, mortis esse huiusmodi penam demonstrauit. Tu autem forsitan superfluam esse fidelibus hanc legem iudicabis. Neque enim, inquis, egent huiusmodi iure censeri. Non autem est superflua, sed nimis eius nos iuuare spiritalis potest contemplatio: Si quadrupedia uoluptates prauas et deorsum terram contuentes intelligamus, ut pote omni humana carentes actione et propterea appellatas quadrupedia, quia quadrupedia manus sicut homines non habent, atque ideo maxima nostra cognatione carent. Quicunque ergo uir aut mulier ad alienigenas uoluptates intantum incumbit, ut ne quidem per desidiam ab eis capiatur, sed imo ualde eis cohereat et cum eis ceat, ut commistionem cum eis diuturnam et perseuerantem habeat, reus est is  qui talis est mortis. Hic est enim nefariarum libidinum finis, qui operantibus eas punitis recte ipse etiam mori dicuntur. Neque enim per se subsistentes, quia nulla est peccati substantia in peccatoribus operantibus, quibus tamen perditis, et ipsi simul pereunt. Sequitur:

Qui acceperit sororem suam filiam patris sui, uel filiam matris sue, et uiderit turpitudinem eius, illaque conspexerit fratris ignominiam, nefariam rem operati sunt: occidentur in conspectu populi, eo quod turpitudinem suam mutuo reuelauerint, et portabunt iniquitatem suam.  Quid ait in hoc loco uiderit nisi concumbendo cognouerit sicut in lege dicitur: Cognouit uxorem suam, pro eo quod  est, mistus est ei. Et quid ait: Peccatum suum accipient, cum de pena eorum loqueretur, nisi quia et ipsam penam peccati, peccatum uoluit appellari.  Tolerabile esse hoc a multis putabatur, sororibus filie patris uel filie matris misceri, quia et Abraham de Sara dicebat: Soror mea est , ex patre et non ex matre, quod quidem non omnimodo sic est sicut habere putatur historia. Nam eos qui ex Thare patre Abraham geniti sunt, Moyses narrans nusquam Sare mentionem fecit. Quod si et sorori sue Abraham nupsit, ante tamen quam cognosceret Deum? Malum est ergo sororibus coniugii societate misceri, unde illud lex prohibuit. Cum ergo hec sic se habeant, nullatenus a predicta contemplatione recedamus. Turpitudinem autem  sororis ex patre aut ex matre, reuera illum intellige uidere et accipere qui turpem actionem a patre aut matre, id est, in qua pater aut mater deliquit, non solum uidet, sed et accipit per similem et parem actionem, et nefarius est, hic non solum perscrutans que non oportuit, sed et superedificans et coniungens se perpetrate a parentibus prauitati, que soror eius, quasi praui prauitas appellatur. Sed ut quid diffamauit eam et disseminauit? Latentia enim plurimos parentum peccata diffamant filii quando agunt similia: unde hunc qui talis est disperdi in conspectu populi, uel sicut Septuaginta: in conspectu filiorum generis sui, id est, uidentibus similia cogitantibus precepit. Hi enim filii generis eius recte dicuntur. Cur autem in conspectu horum  ut unius pena et ceteri pudicitiam discant. Interempto autem peccatore et peccatum simul interit, quemadmodum semel in precedentibus diximus. Sequitur autem:

Qui coierit cum muliere in fluxu menstruo, et reuelauerit turpitudinem eius, ipsaque aperuerit fontem sanguinis sui, interficientur ambo de medio populi sui.  A menstruata abstineri legislator non frustra precepit, sed hominem suadens ad pudicitiam castitatis, que eum diligentiam habere, ex qua sanctificatio prouenit uolens, et non in modum porcorum continue mulieribus misceri, et ad communem corruptionem uacare, sed ex coacta abstinentia usum facere ad continentiam. Sed quemadmodum disperdi eos de populo suo precepit, cum purgationem ei  qui dormiuit cum menstruata superius indixisset? Dixit enim: Si coierit cum ea uir tempore sanguinis menstrualis, immundus erit septem diebus. Deinde post hec purgationum sacrificia narrans subdidit: Ista est lex ei, qui fluxum seminis patitur, et qui polluitur, et que sanguinis fluxum patitur, in menstruis suis, et in fluxu seminis patiente in fluxu suo masculo et femine et uiro si dormierit cum menstruata, sic purgari, et hunc sicut et alios non puniri uult, ergo contemplemur menstruatam gentilium sapientiam, longe enim a Deo, sed et de uolatu auium et cursu siderum et mensuris celi dicens atque docens. Cum hac ergo pessimum est dormire, id est, delectari in ea et diu coire, sed et reuelare et palam  proferre turpitudinem eius, tradendo eas que apud eum sunt eletas et errores quos habet et frontem totius erroris exponentem: quia his publicatis reuelat et ipsa fluxum sanguinis sui, id est, ea que sunt de sacrificiis idolorum subintroducens, propter quod non simpliciter dixit, interficientur, sed addidit: de medio populi sui, uel secundum Septuaginta ex genere suo; quia qui sapientiam tradit gentilium, que preuaricatur Creatorem nostrum, et scientiam eius, et pietatem, non est iustum iam ut nominetur homo, sed et imaginem Dei semetipsum ignorando, Creatorem priuauit, et ideo interficitur de medio populo, siue de genere suo, ut non iam sapientia nominetur, sed careat quod habuit falso nomine atque ficto, teste Paulo qui ait: Sapientia huius  mundi stultitia est apud Deum .

Turpitudinem matertere et amite tue non discoperies, qui hoc fecerit, ignominiam carnis sue nudauit; portabunt ambo iniquitatem suam.  Nec sororibus precepit eorum qui nos genuerunt commisceri, tam propter generationes, ut non confundantur, quam ut competentem reuerentiam parentibus conseruemus, propter eos et a sororibus eorum abstinentes, quod similiter et secundum spiritum intelligis, ut non solum uelentur parentum peccata silentio et tradantur obliuioni, sed et eorum qui eis sociati sunt, unde et eorum fratres esse dicuntur. Sileamus autem illorum peccata, quia nudatis illis latere nec parentes possunt, unde ait: Ignominiam carnis sue nudauit. Qui autem hoc faciunt,  cui pene submittuntur? portabunt ambo, inquit, iniquitatem suam, Septuaginta autem addunt, sine filiis morientur, quia non inuicem sua pondera portant, sed diffamant atque disseminant cognatorum, tam secundum carnem quam secundum spiritum peccata, sine uirtutibus morientur: quod est pessima sterilitas, filii etenim nos tempore iudicii non iuuant, uirtutes autem iuuant, quarum causa uidelicet coronamur; quarum sterilitate animam egrotare miserrimum est. Ornari autem huiusmodi filiorum generatione beatitudinis est: et hoc est cum Isaia dicere: A facie tua, Domine, concepimus et quasi parturiuimus et peperimus spiritum salutis [iustitiam], non fecimus in terram , et hec intelligis et que subsequuntur.

 Qui coierit cum uxore patrui uel auunculi sui, et reuelauerit ignominiam cognationis sue, portabunt ambo peccatum suum, absque liberis moriuntur. Secundum aliam editionem ita legitur: Quicunque dormierit cum cognata sua, turpitudinem cognationis sue reuelabit, sine filiis morientur.  Queritur quousque sit intelligenda ista cognatio, cum ex longo gradu liceat utique accipere uxorem, semperque licuerit? Sed intelligendum est, ex his gradibus quos prohibuit non licere, et secundum ipsos dictum: Quicunque dormierit cum cognata sua, ubi et aliqua non commemorata, intelligenda dimisit, sicut sororem de utroque parente, sicut uxorem fratris matris, id est, auunculi. Nam de  uxore patrui primum prohibuit, quamuis hec non cognatio, sed affinitas perhibetur. Sed quid est, sine filiis morientur, cum filii ex huiusmodi coniunctionibus et ante nati sunt, et hodieque nascantur? An hoc intelligendum est lege Dei constitutum, uti quicunque ex eis nati fuerint, non deputentur filii, id est, nullo parentibus iure succedant. Sequitur:

Qui duxerit uxorem fratris sui, rem facit illicitam, turpitudinem fratris sui reuelabit, absque filiis erunt.  Ostendit ergo legislator, quia maxime filiorum causa a creatore, societate precepit naturam coniungi, ea quippe que nunc tanquam abominabilia incongruaque prohibuit. Est enim reuera incongruum, et iumentorum uite proximum,  uxoribus fratrum et cognatorum, uicinorum uidelicet, commisceri. Et hec in alia parte legis, id est, in libro Deuteronomii, non solum precepit, sed etiam compulit dicens: Quando habitauerint fratres simul, et unus ex eis absque liberis mortuus fuerit, uxor defuncti non nubet alteri, sed accipiet eum frater eius, et suscitabit semen fratris sui, et his similia. Cum autem frater non fuerit, auunculum aut eum qui aliter est ex patris cognatione, ducere mulierem defuncti sine filiis, precepit, quemadmodum et Booz Ruth secundum legem cognationis accepit. Sic libidinis quidem causa fugit cognatorum commistionem societatemque prohibet; quando autem rursus oportet a tribulationibus subleuare uel casibus, precipit et uult nuptias, non in pollutione corruptionis,  sed ad successionem generis, coniungi. Propter quod et eum qui sic miscetur sine filiis mori precepit. Ait enim: Absque filiis erunt, quia filiorum procreationes legem male utendo confudit. Quid ergo est mori sine filiis? Hoc enim in hac lege querere maxime necessarium est: utrum filios eorum qui uxoribus fratrum auunculorumque nupserunt, in terimi preceperit; et quomodo ait: Non morientur patres pro filiis, nec filii pro patribus? sed nullate nus eos mori precepit; sine filiis autem illos mori dixit, secundum Septuaginta duntaxat interpretum editionem, ut non reputetur eis filiorum successio, nec filiis suam relinquant hereditatem. Hoc autem ostendit etiam Symmachus, edens planius, sed et Theodotion, qui pro eo quod dictum est, sine filiis  morientur, sine filiis erunt uterque ediderunt. Unde et spiritalem interpretationem et resolutionem similem habet superioribus. Custodite leges meas atque iudicia et facite ea: ne et uos euomat terra quam intraturi estis et inhabitaturi.  Non nobis sufficit partem quamdam conseruare legis, nec unum aliudue mandatum ad correctionem uite peragere, sed omnia precepta et iudicia custodire necesse habemus, quecunque a Deo iussus legislator scripsit. Hec enim dicit precepta, uel de quibus ipse dubitans inquirebat Deum, et illo didicit iudicante, sicut in filio Isrelitidis mulieris, qui locutus est blasphemiam. Leges enim que ita prolate sunt, iudicia nominat. Per hec autem totam hanc  legem breuiter significauit, de qua nichil oportet transgredi, ut non eiiciatur, id est, proiiciatur preuaricator. Hoc est enim emouere. Quod et Symmachus, similiter Theodotion abiicere edidit. Euomi autem unde? De terra uidelicet, in qua nos Deus introduci promittit. Que sit autem hec ex subsequentibus disce.



CAPUT XIII. De possidenda terra et cauenda omni immunditia in ea.

 Nolite ambulare in legitimis nationum quas ego expulsurus sum ante uos. Omnia enim hec fecerunt, et abominatus sum eos. uobis autem loquor, possidete terram eorum quam dabo uobis in hereditatem, terram fluentem lacte et melle: ego Dominus  Deus uester, qui separaui uos a ceteris populis.  Non solum ad Iudeos hec dicta sunt, quia ab omnibus gentibus propter circumcisionem et legem Moysis separatos se esse credunt, sed ad omnes qui accedunt seruire Deo. Hoc enim ambulare maxime in gentium legitima non licet. Gentium autem siue nationum quarum, quas ego expulsurus sum, ait, uos; quod ceteri inter pretium ediderunt, Quas eiicio ego facie uestra, Septuaginta autem, a uobis, id est, demonia: hec enim a facie fidelium expulit, dominantia eis prius, cum in impietate persisterent, et nec unus uni, sed multi uni dominabantur. Quod probat Maria Magdalene de qua septem eiecit demonia; et qui uinctus erat catenis, dicit enim ei: Legio nomen est mihi, quia multi sumus  . Hec ergo que lex prohibuit ab illis commissa sunt, aut ipsis per se agentibus, aut in hominibus operantibus, propter quod eos Deus abominatus est, et nos in hereditatem illorum introduxit, in terram fluentem lac et mel: non dixit, habentem, ut de hac sensibili terra accipias quod dictum est, sed fluentem. Que est autem terra que lac et mel fluat? Delicias igitur dicit futuri seculi, et bona que nobis Deus post resurrectionem mortuorum donat; que lac et mel appellauit, quia eis nichil est suauius in his quibus nunc utimur cibis neque dulcius, sed et sine labore eorum cibus est, nullius operationis uel preparationis egens: sic enim bona futuri seculi sine labore erunt et aliquo dolore, nullius studii, nullius apparatus, nullius operationis  egentia. Et quis nobis hec dat? aperte sequentia uerba legislatoris ostendunt, ego Dominus Deus uester, qui separaui uos a ceteris populis: hoc autem Christus fecit; ipse enim in Euangeliis ab omnibus gentibus non solum intelligibilibus, sed sensibilibus, distinguit eos qui in eum credunt; ait enim: Ne cogitetis dicentes, Quid comedemus aut quid bibemus, aut quid uestiemur; hec enim omnia gentes inquirunt . Ergo aperte nos separatos esse a gentibus uult sublimiorem sectando conuersationem.

Separate ergo uos iumentum mundum ab immundo; auem mundam ab immunda. Ne polluatis animas uestras in pecore et in auibus, et cunctis que mouentur in terra, et que uobis ostendi esse polluta. Eritis  sancti mihi: quia sanctus sum ego Dominus, et separaui uos a ceteris populis ut essetis mei.  Iumenta siue pecora quia populares homines intelligat lex, uolatilia autem contemplatores qui ad sublimitatem uacant scientie, aperte a nobis et cum quibus oportebat Scripturarum probationibus ostensum est, cum de sacrificiis et cibis quadrupedum uolatiliumque diceremus. Quia ergo omnis popularis mundus propter simplicitatem a pluribus iudicatur, similiterque et qui ad scientiam diuinam semetipsos tradere atque occupare uidentur, quod non ita se habet. Oportet enim popularem prudentem esse in bono, in malo autem, sicut ait Paulus, simplicem. Hic enim qui talis est, mundus est; qui autem talis non est, immundus est.  Sed et qui contemplandis diuinis uacat, necessarium habet mundum cor, mundamque conscientiam, et fidem non fictam. Qui autem hec non habent, in uaniloquia conuertuntur, non intelligentes neque de quibus loquuntur, neque de quibus affirmant, sicut ad Timotheum scriptum est. Necessario ergo et horum illorumque mundos separari precepit atque immundos, ut ab his abstineamus, illis commisceamur. Sed multam sapientiam suam etiam nunc legislator ostendit, de quadrupedibus quidem et uolatilibus ita distinguens, in reptilibus autem terre non ita. Cuncta enim que mouentur in terra immunda sunt, qui terrena uidelicet sapit, cuius deus uenter est, qui ueneno pascitur constitutarum in puluere uoluptatum; de ipsis siquidem sicut cernis distincte  narrat dicens: Et cunctis que mouentur in terra, et que uobis ostendi esse polluta. Ergo omnes qui terrenis pascuntur actionibus, etsi fidelium fingant habitum, ut immundi separati sunt, et inter immunda distincti sunt, a quorum nos omnimodo malis abstinere desiderat, propter quod addidit: Eritis sancti mihi, quia sanctus ego sum Dominus; qui forma uobis conuersationis effectus sum, qui tantum auersatus sum terrena, ut nec haberem quo reclinarem caput; qui etiam meis discipulis mandaui; Non possideatis aurum neque argentum, neque es in zonis uestris, non peram in uia, nec duas tunicas, neque calciamenta, neque uirgam . In tantum ergo eorum que in terram repunt, nichil nos sapere aut agere studet.



CAPUT XIu. De pythonicis et pena eorum.

 uir siue mulier in quibus pythonicus uel diuinationis fuerit spiritus, morte moriantur, uel lapidibus obruant eos: sanguis eorum sit super illos.  Hoc ipsum pythonicum esse uel diuinum, siue, ut Septuaginta, incantatorem, nimie iniquitatis est: qui enim talis est, et ipse corruptus est, et alios procul dubio in sua iniquitate corrumpit; unde precepit lapidibus eum obrui: quia nec sensibile quid agimus, sed fabulas de corde ueluti superfluos et uanos sermones, uel quedam quasi incantantia blandimenta incongruis doctrinarum sermonibus studeamus, ut popularium siue simplicium seducamus  auditus, ad nutriendos uentres nostros, atque explere nostras uoluptates alias talibus exquisitionibus cupientes. Aperte enim intelligibiles pythonicos et prauos incantatores Romanis scribens Paulus uas electionis expressit. Rogamus autem uos, fratres, ut obseruetis eos qui dissensiones inter uos et offendicula preter doctrinam quam uos didicistis faciunt, et declinate ab eis. Qui autem sunt hi in subsequentibus explanauit: Hi enim Domino nostro Christo non seruiunt, sed suo uentri, et per dulces sermones et benedictiones seducunt corda innocentum.



CAPUT Xu. Quomodo sacerdotes se habere debeant in morte ciuium et ducendis uxoribus.

 Dixitque Dominus ad Moysen: Loquere  ad sacerdotes filios Aaron, et dices ad eos: Ne contuminetur sacerdos in mortibus ciuium suorum, nisi tantum in consanguineis aut propinquis, id est, super patre, ac matre, et filio, et filia, fratre quoque et sorore uirgine, que non est nupta uiro: sed nec in principe populi sui contaminabitur. Septuaginta autem, non polluetur ex subito in populo suo ad profanationem suam.  Littera quidem a mortuorum pollutionibus fugere sacerdotes precepit, sed non hec est legis intentio, neque de hoc legislator loqui proposuit, sed aliquid maius intellexit, et quod nimis de sacerdotibus necessario diceretur: quia enim ipsos inspicere quando negligunt populi peccata, dicitur secundum quod in Osea scriptum est: Peccata populi mei comedent, et ad iniquitatem  eorum subleuabant animas eorum . Non quidem omnia quecunque populus peccat, ipsis oportet imputari, sed intendenda est illa ab Ezechiele propheta dicta diuisio: Fili hominis, speculatorem dedi te domui Isrel, et audies de ore meo uerbum et annuntiabis eis ex me: si dicente me ad impium, Morte morieris, non annuntiaueris ei, neque locutus fueris, ut auertatur a uia sua impia et uiuat, ipse impius in iniquitate sua morietur, sanguinem autem eius de manu tua requiram. Si autem tu annuntiaueris impio, et ille non fuerit conuersus ab impietate sua, et uia sua impia, ipse quidem in iniquitate sua morietur, tu autem animam tuam saluasti . Hoc autem apertius, sed et subtilius, in presenti legislator exposuit: In animabus, inquit, non contaminentur  inter ciues suos, in quibus, in peccantibus uidelicet, que pollutione complentur, et aliis quidem secundum quosdam modos pollutionis auctores fiunt, maxime tamen sacerdotibus et doctoribus quando eos neglexerunt. uerumtamen in his, ait, non contaminetur in mortibus ciuium suorum, id est, quando nichil inuenti fuerint quod eis expediebat omisisse: sed ipsi quidem quod ad se pertinuit fecisse, et Dei legem predicasse, illi autem nolentes obedire mortem sibimet conduxerunt inobedientia: non ergo in his hi qui presunt polluuntur, sed in propinquo et proximo suo, in patre et in matre, in filiis et filiabus, in fratre et sorore uirgine, que non est nupta uiro.

 Oportet enim sacerdotem diligentiam adhibere et populo ut non peccet, sed precipue domui sue et cognatis; propter quod Paulus ait: Hec precipe ut irreprehensibiles sint. Si quis autem suorum, et maxime domesticorum, curam non habet, fidem negat, et est infideli deterior . Et rursus: Si autem quis sue domui preesse nescit, quomodo Ecclesie Dei curam habebit?  In filio, et filia, et fratre, et sorore uirgine, uidelicet peccantibus, necessario sacerdos polluitur, ut pote, qui debet quotidie, sed et omni hora, ea que ad salutem pertinent eos instituere, et uigilare circa eos ut non peccent talia que morte sunt digna. Hoc autem ipsum et in matre, et in patre intelligendum est. Filium quippe doctorem patris matrisque sacerdotalis dignitas  facit: dicens quidem sororem que non est nupta uiro, ostendit per hanc quia si cognati sacerdotis semetipsos separauerint, et domus quodammodo alia semetipsos separantes facti fuerint, nullam patiuntur in peccantibus his pollutionem; quandiu autem eis adherent, propinquitatis et cognationis legem custodientibus, contaminationis eorum recte participes efficiuntur, quia nec ignorare eorum peccata, ut pote cohabitantium, possunt, quod eis et contaminationis causam parit. Unde ergo dicens quod in his contaminarentur, subsequenter addidit, secundum Septuaginta, non polluetur, subito in populo suo ad profanationem eius. Quid per hoc aliud ostendit? nisi quia polluitur quidem et in populo peccante sacerdos, sed non subito. Que autem  accedunt in extraneis culpis, hec non illico sacerdotem contaminant, sed quando ipsi quidem permanserint in peccatis, sacerdotes autem eos curare neglexerint. Non frustra autem addidit, profanationem, sed illud per hoc uerbum innuens quia quando sacerdos polluitur, secundum predictam causam, populi peccatis, negligens uidelicet et non agens que modis omnibus sacerdotem oportebat, profanus, id est, nudus sacerdotii dignitate, inuenitur unus et ipse de multis: profani enim hi qui non sunt sanctificati dicuntur, et multum recte, quia ea que sunt sacerdotis non egerunt. Sequitur:

 Non radent caput nec barbam, neque in carnibus suis facient incisuras. uinci a sacerdotibus  etiam tristitiam que de morte solet accidere, lex recte precipit, ut pote qui et ipsi spem uite future habent et populum docent. Sed extra hec non solum in propriis peccatis uigilare eos, et mentes habere sanas, sed etiam in alienis, in his que nunc dicta sunt euidenter precepit. Quomodo autem, disce: caput et barba sapientie est et perfectionis nostre signum; propter quod caput nostrum appellatur Christus, in quo sapere debemus maxima queque atque perfecta, teste Paulo, qui dicit: Donec occurramus omnes in uirum perfectum, et mensuram etatis plenitudinis Christi . Recte autem et barba significat perfectionem sapientie, quia in his qui ad iuuenilem uenerunt etatem, et intelligere iam que sunt utilia ualentibus barba nascitur.  Quoniam ergo mortuos peccatores non solum Dominus, sed et Paulus appellat, cum dicit: Et cum essemus mortui peccatis nostris, conuiuificauit nos in Christo. . Non oportet sacerdotes maxime caput aut barbam radi super mortuum, id est, super peccatorem. Neque enim oportet cogitationes, que sicut capilli ornatus sunt capitis, et ipse ornatus sunt nostre sapientie, quando tamen sunt ordinate atque sobrie, sacerdotem corrumpere alio peccante, sed conseruare integros, ut possit exhortari, obsecrare, arguere, increpare, secundum quod Paulus ad Timotheum scripsit: Argue, increpa, obsecra, in omni patientia et doctrina . Quomodo autem hoc fiat, subdidit: Tu autem uigila, in omnibus labora, opus fac euangeliste .  Ergo sacerdos qui non exhortatur et arguit peccantem, non uigilat: qui autem non uigilat, radere caput et barbam secundum uirtutem predictorum recte dicitur. Sed neque facere in carne sua concisiones super mortuo sacerdotem decet, id est, non scandalizari in peccatore, nec offendere peccante aliquo, neque carnalem ex hoc sumere sapientiam ad incitationem similis iniquitatis; incisura enim sapientia carnis est, quod de Iudeis, qui carnaliter uiuunt et sapiunt terrena, ait Paulus. uidete canes, uidete malos operarios, uidete concisionem.

Sancti erunt Deo suo, et non polluent nomen eius, incensum enim Domini et panes Dei sui offerunt, et ideo sancti erunt. Quomodo polluunt sacerdotes nomen Dei, Malachias propheta exposuit: uos sacerdotes,  qui polluitis nomen meum, et dixistis: In quo polluimus te? Offertis super altare meum panem pollutum ; et his similia addens subdidit: Si offeratis cecum ad immolandum, nonne malum est; et si offeratis claudum et languidum, nonne malum est?  Et rursus: Magnum est nomen meum in gentibus, dicit Dominus. uos autem polluistis illud, in eo quod dicitis: Mensa Domini deserta est . Ergo in peccato sacrificiorum, nomen Dei polluunt sacerdotes. Sequitur porro:

Scortum et uile prostibulum non ducet uxorem, nec eam, que repudiata est a marito, quia consecratus est Deo suo, et panes propositionis offeret. Sit ergo sanctus, quia et ego sanctus sum Dominus qui sanctifico uos.  Si ergo a Deo datam  nobis sanctificationem nos sacerdotes custodiamus, sanctificamus per nostram sanctificationem eum qui sanctus secundum naturam est. Et [In] nobis duntaxat, qui in conformibus et participibus eius glorie uoluit sanctificari, hac transformatione usus est, quasi figurate et typice loquens; uerumtamen eos qui sanctificantur ab eo, scortum et uile prostibulum ducere non uult: aperte contra Iudeorum Synagogam intendens, que quia meretrix est, audi Dominum in Isaia dicentem: Quomodo facta est meuetrix ciuitas fidelis Sion, plena iudicii? Iustitia habitauit in ea, nunc autem homicida . Sed et in Osea: Et auferam fornicationem eius in medio eius, et adulterium eius de medio uberum eius . Insuper et Dauid predicat profanationem eius; ait enim Deo: Profanasti in terra sanctitatem eius, destruxisti omnes materias eius . Sanctificatio autem Iudeorum Synagoga eorum erat procul dubio. In ipsa enim erat et sacrificium tabernaculi, in qua eorum consummabantur legitima. Ipsa est et repudiata a Deo tanquam a uiro suo, qui ei per electionem uir factus fuerat, sed quia postea eam culpabilem reperit, propterea repudiauit. Quia autem omnino eiecta est, uocem audi quam Oseas protulit: Iudicate matrem uestram, iudicate, quia ipsa non uxor mea, et ego non uir eius . Audi autem et quam Isaias propheta tradidit: Sic dicit Dominus: Quis est hic libellus repudii matris uestre quo dimisi eam?  Ubi autem est repudium  et missio, manifestum est quia uxor erat, de qua hec dicebat. Non uult ergo eam uxorem sacerdotem ducere, ut non aliqua eorum que ad eam pertinent legitimorum predicet, nec utatur eis quibus illa secundum litteram utebatur; id est, ut neque sacrificia irrationalium et purificationes sensibiles, hi quibus intelligibilia credita sunt, agant.

Sacerdotis filia si deprehensa fuerit in stupro, et uiolauerit nomen patris sui, flammis exuretur. Graue est quidem etiam cuiuslibet uiri fornicari filiam, maxime tamen sacerdotis, quia secundum quod dixit Paulus: Oportet sacerdotem filios habere subditos, cum omni castitate. Ita ut non dicatur de eo quod sequitur: Si quis autem sue domni preesse nescit, quomodo Ecclesie Dei curam habebit? Propterea Iudeorum  Synagoga non solum uxor, sed et filia Dei appellata in prophetis inuenitur. Sed utrumque ipsa deprauans, indigna donis apparuit, et propterea aliena facta est, ita ut Deus per Isaiam diceret: Relinquetur filia Sion sicut umbraculum in uinea: et sicut tugurium in cucumerario, et sicut ciuitas que uastatur . Ipsa profanata et adulterata est. De hac inuenies Deum per prophetiam in Osea dicentem: Filiis eius non miserebor, quia filii fornicationis sunt, quia fornicata est mater eorum . Nam et igne exusta est, quod manifestat templum et ciuitas hec Hierusalem antiqua, adhuc ostendens incendii reliquias. Ergo uera et irrefragabilis est spiritalis legis contemplatio. Neque enim solum succensa est, sed secundum quod ait lex:  funditus exusta est.



CAPUT XuI. De eminentia pontificis ne polluatur, et ut uirginem ducat uxorem, etc.

. Pontifex, id est, sacerdos maximus inter fratres suos, super cuius caput fusum est unctionis oleum, et cuius manus in sacerdotio consecrate sunt, uestitusque est sanctis uestibus, caput suum non discooperiet, uestimenta sua non scindet, et ad omnem mortuum non ingredietur omnino: super patre quoque suo aut matre non contaminabitur. Nec egredietur de sanctis, ne polluat sanctuarium Domini, quia oleum sancte unctionis Dei sui super eum est: ego Dominus.  Intelligitur ea que supra  dixit in luctu facere eum prohibitum, id est, caput nudare cydari, et uestimenta scindere. uestimenta enim scindere lugentibus erat antiquorum, sicut de Iob scriptum est, cum ei filii eius ruina nuntiarentur oppressi . Nudare autem caput cydari, propterea lugentis esse potuit, quia detractio est ornamenti. Quod uero ait, secundum Septuaginta, Super omnem animam mortuam non introibit, quomodo dicat animam mortuam, corpus mortuum, difficile est intelligere; ea tamen scripturarum est usitata locutio, que nobis inusitatissima est. Nomen ergo rectricis sue etiam corpus accipit anima destitutum, quoniam reddendum illi est in resurrectione: sicut edificium quod appellatur ecclesia, etiam cum inde Ecclesia exierit, qui homines sunt, nichilominus ecclesia dicitur. Sed cum corpus non accipiat anime  nomen in homine uiuente, quomodo tunc uocetur anima cum caruerit anima, mirum est. Porro si animam mortuam intellexerimus a corpore separatam, ut ipsam separationem mortem dixisse uideatur, id est, ut anima mortua sit, dirempta a corpore, non natura sua perdita: non enim et cum dicimur mortui peccato, natura dicimur interiisse, sed quod iam peccato non utimur, ut sic intelligatur anima mortua, id est, corpore mortua, quod eo uti desierit, cum in sua natura uiuat. Quomodo potest quisquam intrare super animam mortuam, quod sacerdos iste prohibetur, cum quisquis intrat, super mortuum corpus intret, non super animam, que discessit a corpore? An ipsam uitam temporalem anime uocabulo appellauit: que utique mortua est  in defuncto corpore, anima illa migrante que mori non potest, non quod ipsa uita anima fuerit, sed quod per anime presentiam subsistebat, nomen eius acceperit, sicut distinximus cum de sanguine loqueremur, quod dictum sit: Anima omnis carnis sanguis eius est; est enim et ipse sanguis mortuus in corpore mortui: non autem cum abscedente anima abscessit. uetuit ergo Scriptura summum sacerdotem etiam super patris uel matris funus intrare, quod secundum non prohibuit. Sequitur enim:

Super Patrem suum et matrem suam non inquinabitur. Ordo est autem uerborum, super patrem suum non inquinabitur, nec super matrem suam. Et de sanctis non exibit, eo procul dubio tempore quo suorum  funera celebrantur, sicut ei septem diebus quibus sanctificabatur de sanctis est exire prohibitus. Non autem semper: sane si uxores ducere uel filios gignere non uetabantur summi tunc sacerdotes, magna oritur questio, cum lex etiam coniugali concubitu immundum hominem dicat usque ad uesperam, etiam cum abluerit corpus suum aqua, et iubeatur summus sacerdos propter incensum continuationis bis in die quotidie intrare ultra uelum ubi erat altare incensi, nec quemquam immundum ad sancta fas esset accedere, quomodo id quotidie summus sacerdos implebat, si filios procreabat? Nam si egritudo illi accidisset, quis loco eius fungeretur? Si quis inquirat, responderi potest quod  gratia Dei non egrotabat. Nunquid sic etiam de filiorum procreatione responderi potest? Unde fit consequens ut aut continens esset aut diebus aliquibus intermitteretur incensum; aut si illud intermitti non posset, quod non nisi per summum sacerdotem necesse esset imponi, non fieret immundus coitu coniugali, merito precipue sanctificationis sue. Aut si etiam ad ipsum pertinet quod de omnibus filiis Isrel in consequentibus dicit, ut nullus eorum accedat ad sancta, si cui aliquid acciderit immunditia, illud pro peccato restat accipere quod nonnullis diebus non imponebatur incensum. Quod autem super funus patris sui summus sacerdos prohibetur intrare, queri potest quomodo iam esse poterat summus sacerdos nondum mortuo patre suo, cum eos patribus  succedere iubeat? Ideo necesse erat, nondum sepulto summo sacerdote, continuo substitui sacerdotem, propter continuationis incensum, quod per summum sacerdotem quotidie oportebat imponi. Quanquam illa questio de egritudine summi sacerdotis manet, siue moriturum necesse erat diebus aliquibus egrotare, nisi forte et hoc ita soluatur ut dicatur non solere summos sacerdotes nisi subito mori, non procedente egritudine, sicut de ipso Aaron Scriptura testatur. Aduertendum est quoties dicit: Ego Dominus, qui sanctifico eum, loquens de sacerdote, cum hoc etiam Moysi dixerit, et sanctificabis eum. Quomodo ergo et Moyses sanctificat et Dominus. Non enim Moyses pro Domino, sed Moyses uisibilibus sacramentis per ministerium suum, Dominus autem inuisibili gratia per spiritum suum,  ubi est totus fructus, etiam uisibilium sacramentorum; nam sine ista sanctificatione inuisibilis gratie uisibilia sacramenta non prosunt. Merito autem queritur utrum etiam ista inuisibilis sanctificatio sine uisibilibus sacramentis, quibus uisibiliter homo sanctificatur, pariter nichil prosit: quod utique absurdum est. Tolerabilius enim quisque dixerit, sine illis istam non esse, quam si defuerit, non prodesse, cum ista sit omnis utilitas illorum. Sed etiam hoc quod sine illis ista esse non possit, quomodo recte dicatur intuendum est: nichil quippe profuit Simoni Mago uisibilis baptismus, cui sanctificatio inuisibilis defuit. Sed quibus ista inuisibilis quoniam adfuit, profuit, etiam et uisibilia sacramenta perceperunt  similiter baptizati. Nec tamen Moyses, qui uisibiliter sacerdotes sanctificabat, ubi fuerit ipse ipsis sacrificiis uel oleo sanctificatus ostenditur; inuisibiliter uero sanctificatum negare quis audeat, cuius tanta gratia preeminebat. Hoc et de Ioanne Baptista dici potest. Prius enim baptizat quam baptizatus apparuit, unde eum sanctificatum nequaquam negare possunt; id tamen in eo factum uisibiliter non inuenimus antequam et ministerium baptizandi ueniret. Hoc et de latrone illo cui se cum crucifixo Dominus ait: Hodie mecum eris in paradiso . Neque enim sine sanctificatione inuisibili tanta felicitate donatus est. Proinde colligitur inuisibilem sanctificationem quibusdam adfuisse atque profuisse  sine uisibilibus sacramentis, que pro temporum diuersitate mutata sunt, ut alia tunc fuerint, et alia modo sint; uisibilem uero sanctificationem, que fieret per uisibilia sacramenta, sine ista inuisibili posse adesse, non posse prodesse. Nec tamen ideo sacramentum uisibile contemnendum est, nam contemptor eius inuisibiliter sanctificari nullo modo potest.

Hinc est quod Cornelius, et qui cum eo erant, cum iam inuisibiliter infuso sancto Spiritu sanctificati apparerent, baptizati sunt tamen , nec superflua iudicata est uisibilis sanctificatio, quam inuisibilis iam precesserat.  Quis est sacerdos magnus inter fratres suos, nisi utique ille de quo dixit Dauid: Magnus Dominus et magna uirtus eius, et sapientie  eius non est numerus . Quis enim uirtutem eius considerare, quis numerare sapientiam aut comprehendere potest? quia cum Deus sit propter dispensationem actorum pro nobis mysteriorum, etiam sacerdos effectus est. Recte ergo hic magnus sacerdos, ut pote qui semetipsum pro nobis hostiam et oblationem obtulit, appellatur; propter quod et seruos fratres suos dicere passus est, id est sanctos, qui semper eius faciunt uoluntatem. Ait enim: Quicunque fecerit uoluntatem Patris mei, ille meus et frater, et soror, et mater est . Super huius caput oleum unctionis effusum est, de quo dixit: Sedes tua, Deus, in seculum seculi, uirga recta est uirga regni tui; dilexisti iustitiam et odisti iniquitatem, propterea unxit te Deus, Deus tuus,  oleo letitie pre participibus tuis ; concordantia huic legi dicens, non solum quia unctionis uterque memoriam facit, sed quia sicut Dauid excellere semetipsum in ipsa unctione suis participibus protestatur. Quod enim dixit: pre participibus, super participes tuos sine aliqua dubietate intelligitur; sic eum etiam legislator maximum dixit inter fratres suos, id est, superiorem. Quod autem maxime in presenti oportet intueri historia, cum secundum Septuaginta editionem addere debuisset, cui effusum est super caput oleum unctionis, non sic ait, sed maximus de fratribus eius, qui effudit super caput eius. Quia enim Christi caro est que suscepit unctionem in semetipsum communicate siue unite  diuinitatis, ex hac autem carne fratres eius et cognati effecti sumus, recte ait: Pontifex, id est, maximus sacerdos inter fratres suos, super cuius caput effusum est unctionis oleum, ut aperte inueniatur hoc quod intelligendum est, maximus inter fratres, id est, carnis sue. Ipsa est enim que suscepit unctionis oleum, huius sacerdotis, et consecratas fuisse manus, siue, ut Septuaginta, consummatas, per crucis confixionem manifestum est. Tunc enim quemadmodum hi qui secundum legem sunt sacerdotes, in sanguinem uituli et arietis consummabant siue consecrabant manus suas, sic et ipse proprio sanguine suas manus consecrauit siue consummauit, de quo ait Paulus: Et qui cum esset Filius, didicit ex his que passus est obedientiam, et consummatus  factus est omnibus obtemperantibus sibi, causa salutis eterne appellatus a Deo pontifex iuxta ordinem Melchisedech . Et rursus: Decebat enim eum propter quem omnia et per quem omnia quia multos filios in gloriam adduxerat, auctorem salutis eorum per passionem consummare .

Hic et uestimentis illis indutus est que Dauid in psalmis cantabat: Dominus regnauit, decorem induit, induit Dominus fortitudinem et precinxit se uirtutem . Hic caput suum non discooperiet, nec uestimenta sua conscindet: Caput suum non discooperuit, quia a Patre suo, qui eius caput appellatur, nec passiones carnis sustinens separatur; sed nec uestimenta conscindit, id est, carnis. Ex quo enim uerbum caro factum est, inest totus sue carni, et  nunquam ab ea nec a crucifixa, nec a sepulta, nec aliud quodlibet passa, que ad naturam nostram pertinet, se abscidit. Quod si uis audire de excelsioribus indumentis eius, accipe uerba prophetica: Amictus, inquit, lumine sicut uestimento: abyssus sicut amictum uestimentum eius . [Ex Adaman tio.] Hic est mei magni pontificis habitus, quo iudicatur profunda scientie et sapientie luce uestitus, que uere sancta sunt indumenta. Non, inquit, auferet de capite suo cydarim. Et prius iam diximus cydarim genus esse operimenti quod capiti superpositum pontifici prestat ornatum. Hic ergo magnus pontifex meus, nunquam deponit sacri capitis ornatum. Quid sit autem caput Christi, ab Apostolo disce, qui dicit: Caput autem Christi Deus .  Merito igitur istum capitis sui, qui Deus est, nunquam deponit ornatum, quia semper est Pater in Filio, sicut Filius semper in Patre. Et uestimenta sua non disrumpet. uere hic est qui uestimenta sua non disrumpit, sed semper ea munda, semper integra, semper casta seruauit. Sequitur:

. Et ad omnem mortuum non ingredietur omnino: super patre quoque suo et matre non contaminabitur. Septuaginta autem dicunt: Super omnem animam mortuam non ingredietur.  Quomodo autem anima moritur cum sit condita immortalis, audi prophetam dicentem: Anima que peccauerit ipsa morietur, impietatis utique morte. Hec est enim anime mors quam maxime gentes passe sunt que nec legem Dei, nec aliam eius scientiam  habuerunt. Super animam ergo mortuam, uel omnem mortuum non ingredietur, quia etsi omnium peccata portauit, uerumtamen impollutus permanet, et nec gentium peccatis polluitur. De his enim, secundum LXX, omni anime mortue ut pote contra omnes effusa impietate et idololatria dicitur. Et nec super patre et matre, super populum uidelicet Iudeorum, ex quibus est secundum carnem, et propterea appellatur eius pater et mater, contaminabitur; nec de sanctis egredietur; et si peccatoribus condescendere elegit, permanet tamen sanctus et in sanctis requiescit, et a sanctis, qui in celo sunt, angelis circumdatur.

 Omnis ergo homo in patre et  matre pollutus est, solus uero iehsu Deus meus in hac generatione mundus ingressus est, et in matre non est pollutus. Ingressus est enim corpus incontaminatum, ipse enim erat qui et dudum per Salomonem dixerat: Magis autem cum essem bonus, ueni ad corpus incoinquinatum . Non est ergo contaminatus in matre, sed ne in patre quidem. Nihil enim Ioseph in generatione eius preter mysterium prestitit et affectum, unde et pro fideli ministerio patris ei uocabulum Scriptura concessit. Sic enim Maria ipsa dicit in Euangelio: Ecce ego et pater tuus dolentes querebamus te . Sic ergo solus est hic sacerdos magnus, qui neque in patre pollutus sit, neque in matre. uideamus autem si adhuc possumus aliquid sublimius et pro dignitate  tanti pontificis inuenire. Pater omnium uerus dicitur Deus, matrem autem Apostolus Ierusalem dicit esse celestem. Omnes ergo qui peccant contaminantur in Patre, a quo creati sunt; siue enim egimus aliquid impium, siue locuti sumus, siue cogitauimus contra Deum, cum non credidimus Deo, contaminati sumus in Patre; sed atque utinam tunc solum per incredulitatem factum sit, cessatum uero sit postquam credidimus!

Sic ergo etiam in matre contaminamur, si credentes Deo uel Ecclesiam ledimus, uel libertatem matris celestis indigna peccati seruitute fedamus. Solus uero Dominus noster iehsu Christus, qui peccatum nescit, neque in patre, neque in matre contaminatus est. Et de sanctis non exibit. Sed nec polluet  sanctuarium Domini, quia oleum sancte unctionis Dei sui super eo est.  Ergo et si uideris eum cum publicanis et cum meretricibus conuersantem, et dicentem peccatoribus: Non ueni uocare iustos, sed peccatores in penitentiam , tamen in nullo horum contaminabitur, actionis eorum enim male particeps non efficitur. Unde non polluit sanctuarium Dei, id est, Spiritum sanctum. De ipso enim ait: Quia oleum sancte unctionis Dei sui super eo est: concordans et ipse de Christo Isaie uerbis: Spiritus Domini super me, propter quod unxit me . Spiritus autem pollutio, id est, iniuria et contristatio est, omnis peccati pollutio; propter quod et Paulus a peccatis abstinentiam docens, dicebat: Nolite contristare  Spiritum sanctum Dei, in quo signati estis in die redemptionis. Sic de maximo sacerdote et precedentia intelligis, sed et subsequentia. Nec enim incompatientem quemdam et immansuetum eum qui primus est sacerdos, legislator uult, ut ad nullum mortuum accedat, aut suadere nobis uult: quia tanta sanctificatio qua pontifex indui dicitur, de mortuorum uisione pollueretur.

Ego Dominus: uirginem ducet uxorem; uiduam et repudiatam et sordidam atque meretricem non ducet, sed puellam de populo suo, ne commisceat stirpem generis sui, uulgo gentis sue, quia ego Dominus, qui sanctifico eum.  Seipsum esse legislatorem et impletorem huius sanctionis maxime ostendens.  Ego Deus necessario addidit. Qualis autem, subsequentibus edocuit uerbis, uirginem ducet uxorem de populo suo, siue, ut Septuaginta, de genere suo: quia genus Christi propter carnem, omne hominum genus est, cuilibet certum est. Hic ex hac, uxorem uirginem, id est, Ecclesiam in eum credentium duxit. De qua Paulus dicebat: Despondi uos uni uiro uirginem castam exhibere Christo . uiduam et repudiatam et sordidam atque meretricem non ducet. Iudeorum Synagogam uiduam in prophetis appellatam nouimus; ad quam dixit: Tondere et gaude super filios tuos teneros ; dilata uiduitatem tuam sicut aquila. Sed et de populo Iudeorum, siue proditore Iuda, communis enim eorum est indignitas, dicit, fiant filii eius orphani, et uxor eius  uidua . Ipsam autem repudiatam et uiduam, secundum ea que ante paululum dicta sunt intelligimus. Repudiata est enim a Dei societate cum idolis fornicans, propter quod eam in coniugio accipere non patitur, ut intelligas quia eam conuersationem que in umbris et figuris est prohibuit, et in nullo ei communicare uult hos qui ei exspectant per uitam bonam fidemque coherere. Unde cum semel dixisset: Puellam uirginem de populo, siue genere accipiet, non contentus fuit, sed subdidit, uiduam et meretricem et repudiatam non accipiet. Secundum Septuaginta autem, uirginem de genere suo accipiet; ut primum illud quidem de omni intelligas Ecclesie corpore, hoc autem secundum, de anima omni. Quemadmodum enim societas fidelium,  sic et anima uniuscuiusque sponsa Dei et Ecclesia est.

 Si quis nostrum peccauerit, abiectus est, etiam si non abiiciatur ab episcopo, siue quod liceat, siue quod interdum ad gratiam iudicetur, eiectus est, tamen ipsa conscientia peccati, nec prodest hominis gratia, cum Christus huiusmodi animam tanquam abiectam non recipiat in coniugium. Igitur neque uiduam, sicut supra diximus accipiet, neque eiectam, neque pollutam. Polluta dicitur, que etiam si non ex integro compleuit peccatum, tamen hoc ipso quod cogitauit, quod uoluit, optauit, etiam si non admisit, polluta est, et a magno pontifice non eligitur, ualde enim puram, ualde mundam, et sinceram requirit animam, quam  sibi iungat: Quia qui se iunxerit Domino, unus spiritus est . Unde etiam ostenditur hoc, quod sint differentie peccatorum. Qui peccauerit peccatum ad mortem, abiectus sit. Qui autem non peccat ad mortem, sed inferius aliquid, pollutus sit. Sponsa autem Christi neque abiecta, neque polluta potest esse, sed uirgo incontaminata, incorrupta et munda. Sed et meretricem non accipiet. Que est enim anima meretrix? que ad se recipit amatores, de quibus dicit Propheta: Meretricata es, post amatores tuos. Qui sunt isti amatores, qui intrant ad animam meretricem, nisi contrarie potestates et demones, qui desiderium capiunt pulchritudinis eius? Pulchra namque a Deo creata est anima, et  satis decora. Audi quomodo ipse Deus dicit: Faciamus hominem ad imaginem et similitudinem nostram , uide cuius decoris, cuius pulchritudinis est anima. Imaginem habet et similitudinem Dei. Hanc pulchritudinem contrarie potestates cum aspiciunt, id est, diabolus et angeli eius, concupiscunt speciem ipsius. Et quia non possunt sponsi eius fieri, meretricari cupiunt cum ea. Si ergo susceperis, o homo, in cubili anime tue adulterum diabolum, meretricata est anima tua cum diabolo; si receperis angelos eius, si spiritus diuersos, qui peccare te suadeant, meretricata est cum eis anima tua. Si spiritus ire, seu inuidie, si superbie, si impudicitie ingressus fuerit ad animam tuam, et receneris eum, consenseris ei loquenti in corde tuo,  delectatusque fueris his que tibi secundum suam mentem suggerit, meretricatus es cum eo. Meretricem ergo non accipiet sacerdos magnus, et non contaminabit semen suum in populo suo. Quod sit istud semen quod contaminari non uult, in Euangeliis scriptum est, Quia, qui seminat, uerbum seminat. Non uult ergo contaminari uerbum Dei ab his qui seminant. Qui sunt autem qui seminant? Qui uerbum Dei in Ecclesia proferunt. Ex isto semine uerbi Dei quod seminatur, Christus nascitur in corde auditorum. Hoc enim et Apostolus dicit, Donec formetur Christus in uobis . Concepit ergo anima ex hoc semine uerbi et conceptum format in se uerbum, donec pariat spiritum timoris Dei. Sic enim per Prophetam dicunt anime sanctorum: A  timore tuo, Domine, concepimus in utero et parturiuimus et peperimus spiritum salutis tue, fecimus super terram. Iste est sanctarum animarum partus, iste conceptus, ista sunt sancta coniugia, que conueniunt et apta sunt magno pontifici.

 Cur autem desponsatam sibi non uult participem fieri Iudaice conuersationis, ipse subinfert: Ne commisceat stirpem generis sui uulgo gentis sue. Septuaginta autem, et non profanabit semen eius in populo suo. Ergo profanatio fidelium est. Hi enim sunt semen et plebs, nostri sacerdotis Iudaicis moribus sociari. Et propterea Paulus dicebat: Euacuati estis a Christo, qui in lege iustificamini, a gratia excidistis. His subdit: Ego Dominus, qui sanctifico eum, id est, propterea opus non habet legis  figuras, nec sacrificia, nec purificationes, quoniam ego Dominus, pro omnibus illis et sacrificium efficior et purificatio. Et quodcunque dixeris pertinere ad illam sanctificationem. Qui autem quando uidue et meretricis et repudiate mentionem fecit, has, inquit, non accipiet: dicimus hoc et de hereticorum conuenticulis legislatorem dixisse. uiduate sunt enim Dei scientia, propter quod et a piorum communione expulsi sunt, sed et fornicantur in incongruis et nefariis dogmatibus. Ergo recte uiduam preposuit, secundam repudiatam, tertiam meretricem subdidit. Harum nullam sibi Dominus ad societatem ducet, ut non polluant fidelium semen, quia corrumpunt mores bonos colloquia mala.



CAPUT XuII. Homo de semine Aaron habens maculam non offeret panes Deo. Item ut sacerdos caueat ab his que consecrata sunt filiorum Isrel.

 Locutusque est Dominus ad Moysen dicens: Loquere ad Aaron: Homo de semine tuo, per familias, qui habuerit maculam, non offeret panes Domino suo, nec accedet ad ministerium eius: Si cecus fuerit, si claudus, siue paruo, uel grandi, uel torto naso; si fracto pede, uel manu, si gibbus, si lippus, si albuginem habens in oculo; si iugem scabiem, si impetiginem in corpore, uel herniosus: omnis qui habuerit maculam de semine Aaron sacerdotis, non accedet offerre hostias Domino, nec panes Deo suo.  uescetur tamen panibus qui offeruntur in sanctuario, ita duntaxat ut intra uelum non ingrediatur, nec accedat ad altare, quia maculam habet, et contaminare non debet sanctuarium meum: Ego Dominus, qui sanctifico uos. Si secundum litteram hanc sanctionem accipere uolumus, quomodo legislatoris esse iusta uidebitur intentio, neque enim uoluntate sua macule hominibus eueniunt? Quomodo ergo non incongruum est in his que sponte non fiunt, sacerdotem ab officio repelli? Quid autem? Et si quis hoc ipsum legis cognoscens preceptum, sacerdotis inuidens, membrum eius, manum uel pedem aut oculum, aut aliquid aliud attriuit? Aut si pugnans contra alienigenas et pro sanctis Dei, armatus  uulnus accepit, ex quo, quelibet ei ex predictis maculis eueniret, putasne dignus erat propter hoc de sacerdotio remoueri? In tantum enim non sunt corporum macule abominabiles Deo, ut Dominus illuminat cecos , Dauid diceret; sic pulchritudinem non elegit, nec robustum corpus, nec quod uidetur bene positum, ut ad Samuelem diceret de maiori filio Iesse, quia speciem Deo placere putauerat: Non respicias ad uultum eius, neque ad altitudinem stature eius, quoniam abieci eum ; atqui rex non sacerdos erat qui ungebatur. Regi autem necessaria erat species, et magnitudo corporis, sed quid his addidit? Nec iuxta intuitum hominis iudico: Homo uidet ea que patent, Deus autem intuetur cor. Cor enim scrutatur  si maculam habeat, et eos qui immaculati sunt animo, hos electos iudicat. Eos autem qui maculam in anima habent reprobat. Si enim malum est claudicare pedibus, aut oculos infirmos habere, et a Deo separant, quomodo Isaac, quomodo Iacob caligare permisit et salutem perdere uisionis? Etenim Isaac non cognouit Iacob Esau fingentem personam. De Iacob autem dictum est: Oculi Isrel caligauerant pro nimia senectute, et clare uidere non poterat.

 Per maculas ergo corporum uitia describit animorum, unde considerandum ualde est quia cum causam populi electus presul suscipit, quasi ad egrum medicus accedit. Cuius si adhuc in opere passiones uiuunt, qua presumptione percussum  mederi properat, qui in faciem uulnus portat? Ille ergo, ille modis omnibus debet ad exemplum uiuendi pertrahi, qui carnis cunctis passionibus moriens, iam spiritualiter uiuit qui prospera mundi post posuit, qui nulla aduersa pertimescit, qui sola interna desiderat. Cuius intentione bene congruens, nec omnino per imbecillitatem corpus, nec ualde per contumeliam repugnat, qui ad aliena cupienda non ducitur, sed propria largitur; qui per pietatis uiscera citius ad ignoscendum flectitur, sed nunquam plusquam deceat ignoscens, ab arce rectitudinis inclinatur; qui nulla illicita perpetrata, sed perpetrata ab aliis ut propria deplorat; qui ex affectu cordis aliene infirmitati compatitur: sicque in bonis proximi, sicut in suis profectibus letatur;  qui ita se imitabilem ceteris in cunctis, que agit insinuat, ut interius non habeat quod saltem de transactis erubescat, qui sic studet uiuere ut proximorum quoque corda arentia doctrine ualeat fluentis irrigare; qui orationis usu et experimento iam didicit quod obtinere a Domino que poposcerit possit. Hinc est, quod superna uoce, morum uitia per corpora infirma signantur, dum ad Moysen Dominus dicit.

Loquere ad Aaron: Homo de semine tuo per familias, qui habuerit maculam, non offeret panes Deo suo, nec accedet ad ministerium eius. Ubi et repente subiungitur: Si cecus fuerit, si claudus, si uel paruo et grandi, uel torto naso, si fracto pede, si manu, si gibbus, si lippus, si albuginem habens in oculo, si  iugem scabiem, si impetiginem in corpore, uel ponderosus. Cecus est qui superne lumen contemplationis ignorat, qui presentis uite tenebris pressus, dum uenturam lucem nequaquam diligendo conspicit, quo gressum operis porrigat nescit. Hinc et per prophetantem Annam dicitur: Pedes sanctorum suorum seruabit, et impii in tenebris conticescent . Claudus uero est, quidem quo pergere debeat aspicit, sed per infirmitatem mentis uite uiam perfecte non ualet tenere quam uidit, quia ad uirtutis statum defluxa consuetudo non erigitur, cum quo desiderio innititur, illuc gressus operis efficaciter non sequuntur. Hinc etenim Paulus dicit: Remissas manus et dissoluta genua erigite, et gressus rectos facite pedibus uestris, ut non claudicans erret, magis  autem sanetur . Paruo autem naso est, qui ad tenendam mensuram discretionis idoneus non est, Naso quippe odores fetoresque discernimus. Recte ergo per nasum discretio exprimitur, per quam uirtutes eligimus, delicta reprobamus. Unde et in laude sponse dicitur: Nasus tuus sicut turris que est in Libano ; quia nimirum sancta Ecclesia, que ex causis singulis temptamenta prodeant per discretionem conspicit, et uentura uitiorum bella ex alta consideratione deprehendit. Sed sunt nonnulli qui dum estimare se hebetes nolunt, sepe se in quibusdam inquisitionibus plusquam necesse est exercentes, ex nimia subtilitate falluntur. Unde hic quoque subditur: uel grandi et torto naso. Nasus  etenim grandis et tortus est discretionis subtilitas immoderata, que dum plusquam decet excreuerit, actionis sue rectitudinem ipsa confundit. Fracto autem pede uel manu est, qui uiam Dei pergere omnimodo non ualet, atque a bonis actibus funditus exsors uacat, quatenus hec non ut claudus saltim cum infirmitatem teneat, sed ab his omnimodo alienus existat. Gibbus uero est quem terrene sollicitudinis pondus deprimit, ne unquam ad superna respiciat, sed solis his, que in infimis calcantur intendat, qui et si aliquando aliquid ex bono patrie celestis audierit, ad hoc nimirum peruerse consuetudinis mole pregrauatus cordis faciem non attollit, quia cogitationis statum erigere non ualet, quem terrene usus sollicitudinis curuum tenet. Ex horum  quippe specie Psalmista dicit: Incuruatus sum et humiliatus sum usquequaque . Quorum culpam quoque semetipsam ueritas reprobans ait: Semen autem quod in spinis cecidit, hi sunt qui audierunt, et a sollicitudinibus et diuitiis et uoluptatibus uite euntes, suffocantur et non referunt fructum .

Lippus uero est cuius quidem ingenium ad cognitionem ueritatis emicat, sed tamen hoc carnalia opera obscurant. In lippis quippe oculis pupille sane sunt, sed humore defluente infirmantia palpebra grossescunt, quorum quia infusione crebro atteritur, etiam acies pupille uitiatur. Et sunt nonnulli quorum sensum carnalis uite operatio sauciat, qui uidere recta subtiliter per ingenium poterant, sed  usu prauo per actum caligant. Lippus itaque est, cuius sensum natura exacuit, sed conuersationis prauitas confundit. Cui bene per Angelum dicitur: Collyrio inunge oculos tuos ut uideas . Collyrio quippe oculos ut uideamus inungimus, cum ad cognoscendam ueri luminis claritatem, intellectus nostri aciem medicamine bone operationis adiuuamus. Albuginem uero habet in oculo, qui ueritatis lucem uidere non sinitur, quia arrogantia sapientie seu iustitie cecatur. Pupilla namque oculi nigra uidet, albuginem tolerans nil uidet, quia uidelicet sensus humane cogitationis si stultum se, peccatorumque intelligit, cognitionem intime claritatis apprehendit.

Si autem candorem sibi iustitie seu sapientie  tribuit, a luce se superne cognitionis excludit, et eo claritatem ueri luminis nequaquam penetrat, quo se apud se per arrogantiam exaltat, sicut de quibusdam dicitur: Dicentes enim se esse sapientes, stulti facti sunt . Iugem uero habet scabiem, cui carnis petulantia sine cessatione dominatur in monte. In scabie etenim feruor uiscerum ad cutem trahitur, per quam recte luxuria designatur. Quia si cordis temptatio usque ad operationem prosilit, nimirum feruor intimus usque ad cutis scabiem prorumpit, et foras iam corpus sauciat, quia dum in cogitatione uoluptas non reprimitur, etiam in actione dominatur. Quasi enim cutis pruriginem Paulus curabat abstergere cum dicebat: Temptatio uos non  apprehendat nisi humana . Ac si aperte diceret, Humanum quidem est in corde temptationem perpeti, demonicum uero est certamine temptationis et in operatione superari.

Impetiginem quoque habet in corpore quisquis auaritia uastatur in mente; que si in paruis non compescitur, nimirum sine mensura dilatatur. Impetigo quippe sine dolore corpus occupat, et absque occupati tedio excrescens, membrorum decorem fedat; quia et auaritia capti animum, dum quasi delectat, exulcerat, dum adipiscenda queque cogitationi obiicit, ad inimicitias accendit, et dolorem in uulnere non facit, quia estuanti animo ex culpa abundantiam promittit. Sed decor membrorum per impetiginem perditur, quia aliarum quoque uirtutum  pulchritudo per hanc deprauatur, et quasi totum corpus exasperat, quia per uniuersa uitia animum supplantat, Paulo attestante, qui ait: Radix omnium malorum est cupiditas . Ponderosus uero est qui turpitudinem non exercet in opere, sed tamen ab hac cogitatione continua sine moderamine grauatur in mente, qui nequaquam quidem usque ad opus nefarium rapitur, sed eius animus uoluptati luxurie siue ullo repugnationis obstaculo delectatur. uitium quippe est ponderis, cum humor uiscerum ad uires labitur, que profecto cum molestia dedecoris intumescunt. Ponderosus ergo est qui totis cogitationibus ad lasciuiam defluens, pondus turpitudinis gestat in corde, et quamuis praua non exerceat opera, ab his tamen  non euellitur mentis intuitu, nec ad usum boni operis in aperto ualet assurgere, quia grauat hunc in abditis pondus turpe.  Quisquis ergo quolibet horum uitiorum subiicitur, panes Domino offerre prohibetur, ne profecto diluere aliena delicta non ualeat is quem adhuc propria deuastant, quia immaculatum esse conuersatione et animo sacerdotem oportet, quem sicut Moyses duodecim maculis mundum esse precepit: tot enim eas inuenies secundum Septuaginta dinumeratas. Sic et Paulus, duodecim conseruare eum qui sacerdotium sortiturus est, precepit, dicens: Oportet episcopum irreprehensibilem esse, sicut Dei dispensatorem . Quis autem irreprehensibilis, nisi impollutus. Deinde unde colligatur irreprehensibilem  eum esse a qualibus maculis aut passionibus carendo, in subsequendo ostendit: Non superbum, non iracundum, non uinolentum, non percussorem, non turpis lucri cupidum: sed hospitalem, benignum, castum, iustum, sanctum, continentem, amplectentem eum qui secundum doctrinam est fidelem sermonem. Duodecim ergo et ipse custodire sacerdotem uult. Et quamobrem ei tanta superimponit, in precedentibus dixit: Oportet enim episcopum irreprehensibilem esse, sicut Dei dispensatorem. Qui autem dispensat que Dei sunt, opus habet eos quorum dispensator est uirtutibus precedere. Nam quomodo illis dispensare, quomodo disponere poterit? Quia autem legislator comedere de sanctis precepit unam quamlibet  predictarum macularum habentem, intra uelum tamen et ad altare, corpus uidelicet Christi, id est, ministrare sic et hoc forsitan in Ecclesiis inuenies custodiri. Si quis enim approbatus fuerit sacerdotem maculam habuisse aliquando anime, et ab ea cessauit, sanctis quidem communicare non prohibetur; ministrare autem hunc qui talis est non licet, nec ad uelum accedere, et ad altare, id est, ad corpus Domini ut eius ministerium peragat. Hoc etenim uelum et altare Paulus Hebreis scribens, docuit: Habemus altare, de quo comedere non habent potestatem hi qui tabernaculo seruiunt, uidelicet Dominici corporis. Hoc enim Iudeis, propter incredulitatem et seruitutem littere uti non licet.

Hoc ipsum autem, et uelum dici ab ipso disce:  Habentes ergo confidentiam in introitum sanctorum per uelamen, id est, carnem eius. Ad hoc solum, qui maculam habet anime non ingreditur. Quamobrem? Quia maculam habet, et non debet contaminare sanctuarium meum. Contaminatio enim sanctorum atque iniuria est, tales ad ministerium offerri, in quibus offendit populus, et qui cognoscunt eorum maculas scandalizantur. Propter quod et Paulus, testimonium bonum habere ab eis qui foris sunt , sacerdotem uult. Lex autem confirmauit ea que dicta sunt ex eo quod dixit: Ego Dominus, qui sanctifico uos. Ego, quis? qui precipio et mando. Perfecti estote, quemadmodum et Pater uester celestis perfectus est. In quo enim macula licet una predictarum est, hic non est perfectus.

 Locutus est ergo Moyses ad Aaron et ad filios eius, et ad omnem Isrel, cuncta que sibi fuerant imperata . Que sunt hec que locutus est? Ea uidelicet que predicta sunt, que Deus quidem ad Moysen locutus est. Moyses autem Aaron et filiis eius et populo, sicut ostendunt ea que nunc lecta sunt tradidit, non frustra hec lege distinguente. Sed ut Moyses dignitatem commendaret et ostenderet aperte, quia aliis quidem pauca, ipsi uero omnia Deus loqueretur, propter eius iustitiam et imaginem quam gerebat Christi: similiter et nos docens habere mentem ad quecunque maiores et perfectione dixerint, scientes quia continue ipsi superna operatione fruuntur.

Locutus quoque est Dominus ad Moysen, dicens:  Loquere ad Aaron et filios eius, ut caueant ab his que consecrata sunt filiorum Isrel, et non contaminent nomen sanctificatorum mihi, que ipsi offerunt; ego Dominus. Dic ad eos et ad posteros eorum: Omnis homo qui accesserit de stirpe uestra ad ea que consecrata sunt, et que obtulerunt filii Isrel Domino, in quo est immunditia, peribit coram Domino: Ego sum Dominus . [Ex Augustino.] Ablata est omnis dubitatio neminem sacerdotum, uel summorum, uel secundorum, debuisse accedere ad sancta, si immunditia eius in ipso esset. Erat ergo consequens continentia sacerdotis, ne propter filiorum procreationem aliquibus diebus non imponeretur continuationis incensum, quod a solis summis sacerdotibus  bis in die solebat imponi, mane et uespere: quandoquidem post coitum coniugalem etiam loto corpore immundus erat usque ad uesperam, a quo id necesse erat imponi. Quod autem ait, que sanctificant filii Isrel, intelligendum est, offerendo sacerdotibus offerendum per eos Domino. Et notandum sanctificationis genus, quod fit uoto et deuotione offerentis. Sed utrum sicut isto modo sanctificantur ea que offeruntur ab hominibus, ita et ipsi homines eodem modo seipsos sanctificare dicantur, cum in aliqua re seipsos uouent. . Obseruandum est in Scripturis, non qualiscunque dignitas sacerdotii. Huic enim sorte datum est ut mediator sit inter Deum et homines, et per hanc genus nostrum creatori reconciliatur. In lingua sacerdotum nexus  et absolutio nostrorum peccatorum consistit. Ostendit autem Malachias quante dignitatis sit sacerdos, et que ab eo oporteant exspectari: Quia labia, inquit, sacerdotis custodiunt scientiam, et legem exquirunt ex ore eius, quia angelus Domini exercituum est . Propterea cum his que ante sancita sunt de sacerdotibus etiam hec precepit: Caueant ab his que consecrata sunt filiorum Isrel, et non contaminent nomen sanctificatorum mihi, que ipsi offerunt. Si autem isti abominabiliter et inordinate, et extra omnem religiositatem populi oblationibus, et his que quocunque modo sanctificata offeruntur, contaminant nomen sanctificatorum; siue secundum Septuaginta nomen sanctum Dei. Primum quidem ipsum, ut qui eos tales elegerit blasphemare faciet.  Deinde et populum offendere in sanctis cogunt, et putare quod superfluum sit Dei ministerium et iustitia et iudicium. Quantum uero Deus, si sacerdos, siue filii eius, id est, discipuli peccauerint in sancta, irascatur, ostendunt ea que Heli et filiis eius contigerunt; propterea subdidit: Ego Dominus: Dices ad eos: Ego Dominus, qui irascor uidelicet et uindico. Quid autem dixit? Dices ad eos, et ad posteros eorum: Omnis qui accesserit de stirpe uestra ad ea que consecrata sunt, que obtulerunt filii Isrel Domino, in quo est immunditia, peribit coram Domino. Ego sum Dominus. Primum quidem seminis sacerdotalis memoriam faciens, aperte illud significauit, quia non solum sacerdotem, sed omnem sanctorum ministrum etiamsi sortem in eis ultimam habeat, et  nouissimam, presentem iubeat sanctionem custodire. Dicens autem de stirpe uestra, ostendit quod semper custodire hoc oporteat preceptum, ut qui immunditiam in semetipso habet anime. Sic enim Septuaginta edunt: Non solum ministerio et mystico officio se abstineat, sed nec tangat ea que oblata sunt, neque de eis sumat. Mundus enim ad munda debet accedere. Si quis autem non sic accedit, peribit coram Domino, semperque hunc Deus auersatur, et ab omni repellit participatione, et communione spiritus? Hoc autem auersatio proprie hic intelligitur; quod Septuaginta dicunt perire coram Domino. Teste Dauid, qui ait: Non auertas faciem tuam a me: et Spiritum sanctum tuum, ne auferas a me . In his autem uera anime perditio siue exterminatio est, id est, illa de qua Dominus in Euangeliis dicebat: Timete eum, qui potest et animam et corpus perdere in gehennam. Ergo non frustra subdidit: Ego Dominus: sed ostendens, quia qui hec dicit, ipse est qui solus animam perdere potest.



CAPUT XuIII. Leprosus aut patiens fluxum seminis de stirpe Aaron non uescetur de sanctificatis.

 Homo de semine Aaron, qui fuerit leprosus, aut patiens fluxum seminis, non uescetur de his que sanctificata sunt mihi, donec sanetur. Qui tetigerit immundum super mortuo, et ex quo egreditur semen quasi coitus, et qui tangit reptile, et quodlibet  immundum cuius tactus est sordidus, immundus erit usque ad uesperum, et non uescetur de his que sanctificata sunt; sed cum lauerit carnem suam aqua et occubuerit sol, tunc mundatus uescetur de sanctificatis, quia cibus illius est. Morticinum et captum a bestia, non comedent nec polluentur in eis: ego Dominus.  Comedere sancta pollutos usque dum mundentur non uult, sed nec omnino eos per abstinentiam prohibere, propterea eum qui uno quolibet horum pollutus est hic enumerauit immundum esse usque ad uesperum dicens: Non uescetur de his que sanctificata sunt, sed cum lauerit carnem suam aqua, et occubuerit sol. uesperum et occasum solis penitentiam; aquam uero qua in eam lauat, lacrymam dicens, de qua Dauid dixit: Lauabo per  singulas noctes lectum meum, lacrymis meis stratum meum rigabo . Idem autem uesperam sic nobis penitentie et gaudium ex ea significauit, dicens: Ad uesperum demorabitur fletus, et ad matutinum letitia . Quando ergo lacrymis quis penitentie ablutus fuerit, tunc sancta comedet, quia panis eius est ille, de quo Dominus in Euangeliis dicebat: Et panis quem ego dabo caro mea est . Quod et nunc panis memoriam faciens, et quos oporteat de eo comedere distinguens addidit: Morticinum et captum a bestia non comedent, nec polluentur in eis; ego sum Dominus: ut hoc quod dictum est, ego Dominus, audiens intelligas hunc dicentem: Ego sum panis, qui de celo descendi. Per morticinorum autem et a bestia captorum  prohibitionem non oportere mense Domini participari et mense demoniorum precepit. In his enim sunt uere morticina et a bestiis capta. Quod autem frequenter de hac sanctione diximus, dici et nunc necessarium est; prodest enim audientibus, id est, quia leprosos et seminis fluxum patientes, non sensibiles legislator abominatur, neque uoluntarie, sed inuiti hanc passionem sustinent, sed eos qui animam leprosam, aut fluxum seminis patientem habent, propterea dicens, leprosus et fluxum seminis patiens, non uescetur donec sanetur, quomodo oporteret hoc intelligi interpretans addidit: Qui tetigerit immundum super mortuum, siue secundum Septuaginta, omnem immunditiam anime. Immunditia autem  anime peccata sunt, quarum quedam leprose sunt, quedam fluxum seminis patientes, sicut a nobis in his que de leprosis dicta sunt, et seminis fluxum patientibus approbatum est. Et rursus dicens: Et ex quo egreditur semen quasi coitus, et qui tangit reptile: et quodlibet immundum, cuius tactus est sordidus, ut tibi etiam huius manifestaret intellectum, illud autem intelligere tibi, maxime mandati huius legis utile est atque iuuans, quod non solos sacerdotes, sed omnes ministrantes non presumere sine metu sanctorum perceptionem uult, intuerique traditam a lege distinctionem, que penitentes quidem precepit ad sancta accedere, ante autem penitentiam prohibet. Qui autem ex semine sunt Aaron sacerdotes, quoniam Christum esse nostrum sacerdotem  didicisti, et huius figuram Aaron gerere, illos intelliges sine aliqua dubietate, qui baptismatis adoptionem habent, et semen cognatique eius, et omne quod dixeris ad coniunctionem eius recte appellantur. Unde et genus electum et regale sacerdotium, et gens sancta propter cognationem eius appellantur. Ad quos ergo et que sequntur dicit: Custodient precepta mea, ut non subiaceant peccato, et moriantur in sanctuario cum polluerint illud; ego Dominus, qui sanctifico illos. Ergo precepta Domini, id est lex, custodiam districtam et obedientiam intransgressibilem necessariam habentia, sicut perficientibus ea et sanctificationis et iustificationis et salutis causa efficiuntur, sic peccati et mortis transgredientibus, quod in omni quidem est lege et in omni mandato,  multo magis tamen in sanctorum perceptione. Quisquis enim ad ea extra quam oportet accesserit, iudicium sibi sumit et mortem. Nam et Paulus de talibus Corinthiis scribebat: Qui enim manducat et bibit indigne, iudicium sibi manducat et bibit, non diiudicans corpus Domini; propterea inter uos multi infirmi et imbecilles, et dormiunt multi , id est, moriuntur. Secundum hoc igitur uerbum legislator sanciuit: Custodient precepta mea, ut non subiaceant peccato et moriantur per ea. Et que est causa que infert mortem? Cum polluerit illud. Iniuria enim sanctuarii et pollutio est, sordidum quempiam ad munda accedere. Ego sum Dominus, qui sanctifico illos, id est, qui peccatores mundatos duntaxat, in sanctorum communionem recipio, auersor  autem quando polluti et iniqui permanent. Omnis alienigena non comedet de sanctificatis; inquilinus sacerdotis, et mercenarius non uescentur eis. Necessarium hoc mandatum est, ne forte adiacere omnibus fidelibus et impiis mensam spiritalem putemus; nec quia uite panis mysterium Dominicum dicitur, propterea oportere percipere illum etiam eos qui adhuc a fide alieni sunt arbitremur. Alienigene ergo sunt omnes qui Dei legem non suscipiunt, nec euangelice participes efficiuntur gratie. Nihil enim in proximum affinitati Dei, neque cognatum scientie eius, de eo intelligere possunt: unde et alienigene, sicut qui a demonibus seducuntur et cognationem eorum amplectuntur. Hi enim a nobis et a Deo  alieni recte appellantur. De quibus Dauid psallebat: Eripe me et libera me de manu filiorum alienorum . Inquilinus autem sacerdotis est, qui non pure in eius aulam ingreditur, neque reuerentiam dignam ei prebet aut diligentiam. Quemadmodum enim inquilinus solummodo pro sua agit utilitate, et per singulos dies exspectat migrare, non autem pertinet ei, si iura domus quidam diripiant aut subtrahant: sic sunt hi qui in diuina aula propter suas utilitates, glorie forsitan aut questus pecuniarum, aut alterius huiusmodi ministrant causa, non autem diligentiam exhibent, ne quis eorum corrumpat ordinem, ne quis male diuinis aulis et iniquis utatur. Hoc ipsum et mercenariorum dicimus, de quo Dominus: Mercenarius et qui non est pastor, cuius  non sunt oues proprie, uidet lupum uenientem, et dimittit oues, et fugit, et lupus rapit oues et dispergit. Mercenarius autem fugit, quia mercenarius est, et non pertinet ad eum de ouibus . Hos recte a sanctorum prohibet perceptione; neque enim sunt digni participari eis, que uel desidiose, uel propter aliquod commodum agunt. Quem autem sacerdos emerit, et qui uernaculus domus eius fuerit, hi comedent ex eis. Qui alienigenas, impios uidelicet et infideles a participatione diuinorum prohibuit, ostendit quia in his si mutentur ab errore, et ad Christum accedant, permittit que sancta sunt. Nemo enim alienigena per naturam est, sed uoluntate quidam sibi asciuerunt alienationem a Deo. Quotquot ergo ex his intelligibilis sacerdos possidet emptitios,  id est, quotquot emit per euangelicam doctrinam et gratiam: hec est enim Domini conquisitio, et uerum argentum est, Argentum igne examinatum terre purgatum. Redemit autem eos qui uolunt ei seruire. Alii autem nulli: sicut Petrus dixit: Pretio empti estis, nolite fieri serui hominum; sed et uernaculi eius, id est, qui in fide eius nutriti et intelligibili domo Christi, uidelicet Ecclesie, educati sunt, per parentum fidem. Hi de panibus eius mysticis et uiuificantibus comedent. Sequitur: Si filia sacerdotis cuilibet ex populo nupta fuerit, de his que sanctificata sunt et de primitiis non uescetur; sin autem uidua uel repudiata absque liberis reuersa fuerit ad domum patris sui, sicut puella consueuerat, aletur cibo patris sui. Omnis alienigena comedendi ex eis  non habet potestatem. Quod autem nostra translatio habet, Si filia sacerdotis cuilibet ex populo nupta fuerit homini alienigene, non nobis sufficit in fide nutriri Christi, sed et permanere, et crescere in ea, et nulli alienigenarum, id est, alterius a Deo dogmatis, aut alterius legis uel actionis commisceri; nec quia de patribus sumus fidelibus, ideo iam in sanctis presumamus, nisi et ipsi fideles persistamus: propterea filia intelligibilis sacerdotis, id est, anima omnis regenerata ab eo per baptisma. Si uero alienigene coniuncta fuerit, que ad alienigenas, uerbi gratia, Iudeos, paganos, aut hereticos pertinent agens, et societatem eorum amplectens, primitias sanctificatorum, id est, corpore mystico non uescetur.  Sin uero filia sacerdotis effecta per eam que dicta est regenerationem, alienigene coniuncta fuerit, hereticum quid agens uel Iudaicum uel gentile, et uidua facta fuerit uel repudiata, relinquens errorem funditus et quodammodo sepeliens illum, et ab iniqua semetipsam absoluens commistione, reuersa fuerit in domum suam paternam, id est, Ecclesiam, et secundum iuuentutem suam, in qua feruebat cum sacris dogmatibus fidei nutriebatur, iuuenescens uirtutibus et uirago ab illis appellata, de quibus Dei Spiritus ad Christum in Canticis dicebat: Unguentum effusum est nomen tuum, propterea adolescentule dilexerunt te , de panibus patris sui, id est, Christi comedat, si enim matrem Ecclesiam unusquisque nostrum, et patrem Christum habet.  Omnis alienigena comedendi ex eis non habet potestatem, id est, qui aliena Christo et legibus eius et glorie agit. Eius enim lex est: Non dabitis sanctum canibus, neque mittatis margaritas uestras ante porcos . Sequitur:

Qui comederit de sanctificatis per ignorantiam, addit quintam partem cum eo, quod comedit, et dabit sacerdoti in sanctuarium, nec contaminabunt sanctificata filiorum Isrel, que offerunt Domino, ne forte sustineant iniquitatem delicti sui, cum santificata comederint: Ego Dominus, qui sanctifico eos. Sancta sanctorum sunt proprie Christi mysteria, quia ipsius est corpus, de quo Gabriel ad uirginem dicebat: Spiritus sanctus superueniet in te, et uirtus Altissimi obumbrabit tibi, ideo quod nascetur ex te  sanctum, uocabitur Filius Dei . Sed et Isaias: Sanctus Dominus, et in altis habitat [Al., Sanctum nomen eius in excelso] , in sinu uidelicet Patris. Ab hoc enim non solum alienigenas et inquilinos et mercenarios sacrificio prohibuit, sed nec per ignorantiam percipere precipit.

Per ignorantiam autem percipit, qui uirtutem eius et dignitatem ignorat, qui nescit quia corpus hoc et sanguis est secundum ueritatem; sed mysteria quidem percipit, nescit autem mysteriorum uirtutem. Ad quem Salomon dicit, uel magis Spiritus qui in eo est: Quando sederis, ut comedas cum principe, diligenter attende, que posita sunt ante te . Aperte et ipse compellens et cogens eum, qui ignorat, addere quintam partem; hec  enim quinta addita intelligere nos intelligibiliter diuina et mystica facit. Quid sit autem quinta, ipsa te uerba legislatoris docere possunt; ait enim: Addit quintam partem cum eo quod comedit. Et quomodo eius quod iam comedit et consumpsit addere quis quintam potest: neque enim aliud aut aliunde, sed de ipso et cum eo; uel sicut Septuaginta, super ipsum iubet addi quintam. Ergo quintam eius super ipsum sermo est, qui prolatus est ab ipso Christo super Dominicum mysterium; ipse enim liberat nos ab ignorantia, remouetque nos additos carnale quidpiam et terrenum de sanctis arbitrari, sed diuine ea et spiritaliter accipi sancit, quod quinta proprie nominatur, quia qui in nobis est diuinus Spiritus, et  sermo quem tradidit, quinque qui in nobis sunt componit sensus. Et non solum nostrum gustum producit ad mysterium, sed et auditum et uisum et tactum et odoratum; ita ut nichil in eis minoris rationis, et infirme menti proximum, de his uidelicet, que ualde superna sunt, suspicemur. Quicunque ergo sanctificata per ignorantiam comederit, ignorans eorum uirtutem sicut diximus, addit quintam eius super eo uel cum eo, et dabit sacerdoti in sanctuarium: sanctificationem enim mystici sacrificii, et a sensibilibus ad intelligibilia translationem siue commutationem ei, qui uerus est sacerdos, uidelicet Christo, oportet dari, id est, ipsi de eis miraculum cedere et imputare, quia per eius uirtutem et prolatum ab eo uerbum, que uidentur tam sanctificata  sunt, quam cunctum carnis excedunt sensum.

Recte ergo addidit: Nec contaminabunt sanctificata filiorum Isrel, que offerunt Domino, ne forte sustineant iniquitatem delicti sui, cum sanctificata comederint. Qui enim Christo suorum ministeriorum sanctificationem imputant, et addentes sibimetipsis quintam que prolata est, uidelicet uerbum eius, quod nostros producit sensus ad sublimiora, non contaminant Sancta sanctorum, ut pote qualia oportet de eis intelligentes, sed nec inducunt super se, iniquitatem delicti in comedendo Sancta sanctorum; nec enim ut ad communem cibum, sed sicut ad mysticum et terribile et celeste accedunt: ad quem, qui temere accedunt, non simpliciter peccant, iniquitatem delicti sui portare dicuntur.  Delictum autem proprie a legislatore dicitur peccatum, quod in Deum committitur, et ea, que ad hoc pertinent in sacrificiis, que pro delictis offeruntur, pridem ostendimus. Unde et nunc, cum dixisset: Ne forte sustineant iniquitatem delicti sui, recte subdidit: Ego Dominus, qui sanctifico eos; hoc ostendens, quia delictum, id est, impietas in Deum, incompetens sanctorum perceptio appellatur, tendit enim ad Deum sanctificantem.



CAPUT XIX. Hostie que offeruntur Domino, ut acceptabiles sint immaculate erunt.

 Locutus est Dominus ad Moysen, dicens: Loquere ad Aaron et ad filios eius, et ad omnes filios  Isrel, dicesque ad eos: Homo de domo Isrel et de aduenis qui habitant apud uos, qui obtulerit oblationem suam, uel uota soluens, uel sponte offerens, quidquid illud obtulerit in holocaustum Domini ut offeratur per uos, masculus immaculatus erit ex bobus, et ex ouibus, et ex capris. Si maculam habuerit non offeretis, neque erit acceptabile. Homo qui obtulerit uictimam pacificorum Domino uel uota soluens, uel sponte offerens, tam de bobus quam de ouibus immaculatum offeret: ut acceptabile sit, omnis macula non erit in eo.  Non solum sacerdotes a pollutione mundos esse, sed et oblationes que a populo offeruntur precipit: ut tu cognoscas, qui es fidelis Deo, et qui oblatio ei per holocaustum intelligibilis sacrificii factus es, quia omni pollutione mundam esse comuersationem  tuam oportet, et impollutam, quemadmodum sacerdotes, studeas, quia et Christus, que ut agerent apostoli precepit, hec omnia eos tradere discentibus precepit gentibus. Ait enim: Euntes docete omnes gentes, baptizantes eos in nomine Patris et Filii et Spiritus sancti, docentes eos custodire quecunque mandaui uobis . Siue ergo, qui secundum confessionem, siue secundum omnem conditionem suam, holocaustum Deo promisit, uitam uidelicet perfectam, hoc est uerum holocaustum, a pollutione munda debet esse eius oblatio, neque enim aliter suscipietur. Offeret autem per confessionem, sicut Septuaginta dicunt, qui in quacunque necessitate constitutus, et ex ea compunctus conuersationem quamdam Deo per uotum  pollicetur.

Secundum supradictorum autem editionem electionem inuenimus dictam, ubi nos sponte dicimus. Utramque enim hanc oblationem, siue eam que ex necessitate, siue eam que sponte fit, proponit Psalmista dicens: Reddam tibi uota mea, que distinxerunt labia mea. Et que locutum est os meum in tribulatione mea. Et rursus: uoluntaria oris mei beneplacita fac, Domine . Horum primum quidem predictum uotum siue confessionem, sine aliqua dubietate intelligimus, electionem autem siue spontaneam oblationem, hoc quod secundo loco dictum est. Oportet autem siue operator mandati sit, qui offert holocaustum , siue simplex , siue  ex pecoribus , masculum esse quod offeret, id est, cum mente uirili et forti et stabili, et cum ualenti fide atque inconcussa offerri, ut offerens talis sit qualis ille quem Salomon in Prouerbiis dicebat: uirum fidelem labor est inuenire . Idem est, et si sacrificium pacificorum offeret quis, id est, non illam que perfecta est in philosophia uitam, ueluti ea que est in non possidendo, uel in uirginitate, de quibus Dominus dicebat: Non omnes capiunt uerbum hoc : sed mediocrem que nobis procurat omnimodo salutem, et si non assequitur ea que ad prophetarum et apostolorum mensuram tendunt: Stella enim a stella differt in claritate, secundum quod Paulus dicebat , sed et hic masculum necesse est  offerat immaculatum. Hec et filii Isrel, et aduene uidelicet, et qui nunc ad fidem uenerunt, adiectique sunt nobis ex errore exteriori, similiter custodiant. Ex quo enim aliquis uitam promiserit Deo perfectam et consummatam, non iam pretendere, quod tempus multum in errore fuerit poterit, quia nec tempore uirtus eget ut discatur, mox enim ut eam affectauerimus, et quemadmodum utamur discimus; uerumtamen et ouem sensibilem si offeras Deo, aut bouem, aut capram, aut aliquid huiusmodi, ut uerbi gratia, sacerdotibus primitie dentur, aut ut pauperes ex eo pascantur, aut sanctis aliquod ministerium fiat, aut diuini templi constructio, uel aliquod aliud opus quod ad ipsum pertinet Deum: et propterea  holocaustum dicitur, pollutione careat etiam hec oblatio. Sed que sit hec pollutio, lex tacuit, nobis dans intelligere ueram pollutionem et cauere; est autem hec, ex rapina et iniustitia, aliaue auaritia offerre, abominabile est enim apud Deum, et non acceptum ei. Sequitur ergo:

Si cecum fuerit, si fractum, si cicatricem habens, si papulas aut scabiem uel impetiginem, non offeretis ea Domino, neque adolebitis ex eis super altare Domini. Bouem et ouem, aure et cauda amputatis, uoluntarie offerre potest; uotum autem ex his solui non potest. Omne animal quod uel contritis, uel tonsis, uel sectis ablatisque testiculis est, non offeretis Domino, et in terra uestra hoc omnino non facietis. De manu alienigene non offeretis panes Domino Deo  uestro, et quidquid aliud dare uoluerint, quia corrupta et maculata sunt omnia, non suscipietis ea.  Aliud hic uidetur legislator innuere multa consideratione dignum. De his enim que offeruntur altario nunc ei sermo est. Sunt autem qui mysticum et sanctorum officium sortiuntur. Per sanctionem ergo anteriorem mundam esse a pollutione populi oblationem precipiens, quod necessario in uniuscuiusque conuersatione intellectum est, nunc dinumerat quos non oporteat altario offerre. Et primum dicit ex eis, cecum. Qui enim ignorantiam habet Dei, quomodo ministrabit Deo? Nec ipse dignitatem sciens eius ad ministerium uocatur, nec aliis ualens exponere: unde et negligens circa eos erit, nesciens diuinorum quibus ministrat uirtutem?  Quales erant quidam Iudeorum, de quibus Deus apud Isaiam dicebat: uidete, quoniam omnes nescierunt, uniuersi canes muti non ualentes latrare . Confractum uel contritum, secundo loco posuit. Cuius enim manus aut pedes, actiones uidelicet et ad Deum itinera confracta contritaue sunt, nec hic quidem altari ministrare dignus est, cui conuenit illud, quod Psalmista ait: Contritio et infelicitas in uiis eorum . Sed nec qui linguam incisam, secundum Septaginta, habet, id est, si quis per sordidam uitam fiduciam docendi perdidit. Cui ait Dauid: Peccatori autem dixit Deus: Quare tu enarras iustitias meas . Papulas habens uel scabiem detractor intelligitur, quia pessimus eius morbus, et asperrimum est eius uulnus.  Nullo enim medicamine facile potest mitigari. Impetiginem habens, fornicator est; maculat enim suum corpus, propter quod Paulus dicebat: Qui autem fornicatur, in corpus suum peccat .

Nullum ergo horum deputari ad ministerium altaris, spiritus legislatoris uult, et propterea ait: Non offeretis ea Domino, nec adolebitis ex eis super altare Domini. Siue secundum Septuaginta: Non offerent hec Domino, et non dabitur de eis super altare Domino. Sacrificium autem pacificorum non addit, quemadmodum superius, ut omnimodo intelligas de his qui mysteriis ministrant dici. Hi etiam holocaustum esse opus habent, uitam perfectam et consummatam agentes. Quid autem his addidit:  Bouem et ouem, aure et cauda amputatis, uoluntarie offerre potest, uotum autem ex his solui non potest. Omne animal, quod uel contritis, uel tonsis, uel sectis ablatisque testiculis est, non offeretis Domino. Disciplina ergo multa, et que decebat legislatorem ad huius distinctionem sermonis usus est, quam et in superioribus custodiri oportet. Aurem autem amputatam habet, qui inobedientie morbo languet, qui detractionibus gaudet, qui delectatur turpibus auditibus, qui bonos sermones auersatur. Caudam amputatam habet, qui de nouissimis non cogitat, quia cauda est extrema pars corporis. Sunt ergo proprie caudam amputatam habentes, qui ea que sunt nouissima, abiecta ac uilia et minima pendunt; qui nichil sibimet in futuris  seculis thesaurizant, qui futuris non prouident, qui dicunt: Manducemus et bibamus, cras enim moriemur . Contritis testiculis est qui paulatim crescente malitia conterit suam in uirtutibus prolem, et signa per que uir possit agnosci, qui et recte reprobatur, quia sibimetipsi in talibus nocuit. Tonsis testiculis est, qui illatis sibi tentationibus tribulationibusque cessit, animeque sue fortitudinem perdidit [Al., prodidit]. Non enim oportet hoc perpeti, nec omnino cedere imminenti hosti atque affligenti. Sectis ablatisque testiculis est, qui una actione praua nimisque impia, et stante sicut cultrum et auferente, quemadmodum nimis effera et direptrix manus, semetipsum abscidens, et auferens a coniunctione Dei, que  est in uirtutibus, secundum quod diximus, priuatus prole, et si quis uirilis cognitionis quorumdam ipse se subiecit. Alter est siquidem qui paulatim conteritur, et alter qui subito semetipsum atque una mala actione prole uirtutum priuat; quemadmodum Simon pecuniis emere donum Dei existimans, et effectus a sorte eius alienus. Sed unam harum macularum quispiam uel nunc dictarum uel que pridem dinumerauimus habens, haud mandatorum est operator: et propterea uitulus, ut simplex et ouis ex hoc appellatur, secundum quod Septuaginta edunt, pro eo quod nostra translatio habet uoluntarie offerre potest. Occides ea tibimetipsi, ut non omnimodo illos auersemur, nec in parte inimici deputemus, sed doceamus eos et exhortemur: Nunquid  qui cadit non adiiciet ut resurgat?  aut qui auersus est, non reuertetur? Occidi autem dicuntur mortificari peccato, per admonitionem ut iustitie uiuant. He autem occisiones nobis fiunt. Nobis enim illis licet commisceri, sed pro uoto non offeramus ea Deo, id est, ad ministerium eius mysticum non eos ordinemus. Ergo quamlibet predictarum macularum habentes, si penitentiam egerint super ea, et occisi fuerint, mortificatione peccati, suscipiamus quidem eos, et ut membrum communis corporis habeamus, quia Christus uenit in hunc mundum peccatores saluos facere . Altario autem offerri eos non licet. Hac, ut puto, distinctione et Paulus scribens ad Corinthios usus  est: Scripsi uobis in epistola: Non commisceri fornicariis: non utique fornicariis mundi huius, aut auaris, aut rapacibus, aut idolis seruientibus, debueratis enim ex hoc mundo exisse. Nunc autem scripsi uobis in epistola: Non commisceri. Si quis frater nominatur aut fornicator est, aut idolis seruiens, aut auarus, aut detractor, aut ebriosus, aut rapax, cum huiusmodi nec cibum sumere . Fratres nominans illic eos qui altario ministrant, quia maxime eos qui doctrine sortiti sunt dignitatem, et quibus preesse populis creditum est.

Hi enim si quid tale habuerint, modis omnibus oportet societatem eorum auersari, quia super populum abundare uirtutibus hi qui presunt necesse habent, et ipsi maxime esse sine macula. Nam quomodo  alios emundare a pollutionibus possunt? De quibus etiam hec legislator precepit.

Et in terra uestra hoc omnino non faciatis, et de manu alienigene non offeratis panes Domino Deo uestro, et quidquid aliud dare uoluerint quia corrupta et maculata sunt omnia non suscipiatis ea. Nec nos ergo in terra nostra quibusdam talium macularum studium demus. Est autem terra nostra bona conuersatio, que precepta est per diuinas Scripturas, quam a Deo colere percepimus. Sed nec alienigene, uidelicet qui doctus est et adiectus est deforis talia dona offerente medii simus, quia corruptio in eis est, nos autem Deo incorrupto seruimus; maculam habent, nos autem in Ecclesia ministramus, cui dictum est ab Sponso: Tota pulchra es, proxima mea, et macula  non est in te . Et de qua Paulus dicebat: Ut exhiberet sibi gloriosam Ecclesiam non habentem maculam aut rugam, aut aliquid huiusmodi . Propter quod nichil maculam habens a nobis offertur.



CAPUT XX. Bos, ouis et capra septem a partu diebus cum matre sint; offerri possunt die octauo, hostie pro gratiarum actione eodem die comedi debent, etc.

 Locutusque est Dominus ad Moysen, dicens: Bos, ouis et capra cum genita fuerint, septem diebus erunt sub ubere matris sue; die autem octauo et deinceps offerri poterit Domino. Siue ille bos, siue illa ouis non immolabuntur, una die, cum fetibus suis. Mater omnis animalis utique natura est, sub hac omne genus hominum  peccatorum et iustorum septem diebus est, ab octauo autem iam non. Nam etsi operator quis sit mandatorum uel simplex uel peccator, aut ex peccatore, septem diebus, id est, per omne presens seculum, oportet eum sustinere quecunque natura desiderat; quemadmodum et de Saluatore dicere presumpsit Paulus, ostendens quia ex nostra natura secundum carnem factus absque peccato, omnia passus est que erant nature. Quia autem pueri communicauerunt sanguini et carni similiter, et ille participauit iisdem. Sed quando uitam presentem egressi fuerimus, et in die bona mortuorum resurrectionis constituti fuerimus, ex tunc et deinceps omne uidelicet seculum futurum non iam sub matre que dicta  est erimus, neque enim his naturalibus necessitatibus subiacebimus: Octaua autem die offerri poterit. Quod Septuaginta sic edunt: Dona autem et hostias Domino, id est, perfecta et integra hi qui in hac uita preparauerunt oblationem suam. Sciendum est autem, quod quoniam mutabilis est nostra uita, mutationesque multas et uoluntates suscipit, octaua die oblatio accepta in seculo scilicet futuro fit, propter quod dixit Salomon: Ante mortem ne laudes quemquam hominem . Cum autem hec ita se habeant, matrem rursus Ecclesiam et gratiam que in ea est intelligamus. De qua Salomon in Prouerbiis dicit: Audi, fili, disciplinam patris tui, et ne dimiseris legem matris tue. Quando ergo aliquis gratia Euangelii generatus fuerit, secundum quod ait Paulus:  In Christo enim Iesu per Euangelium ego uos genui , sub intelligibili matre Ecclesia uel gratia septem dies, totam uidelicet presentem uitam, que in septem diebus uoluitur, erit legibus eius et sanctionibus obediens, sic enim octaua die in tempore resurrectionis, donum erit et hostia Domino, quia huiusmodi non solum animas, sed et corpora sacrificium sanctum placitumque suscipit. Tu autem, propter hec et quod sequitur disce. Siue ille bos, siue illa ouis, non immolabuntur una die cum fetibus suis. Hic nominibus ipsis aliud rursus ostendit. Non oportet enim eos, qui Pascha euangelicum celebrant, quod nobis Ecclesia tradidit, legale Pascha peragere. Quod bouem et ouem legislator dicens significauit: quia hec precepit Moyses in die paschali,  quod traditum est Iudeis immolare, ait enim: Et immolabis Pascha Domino Deo tuo, oues et boues, sicut Deuteronomii liber ostendere potest. Fetus autem horum, siue paschalis huius, siue ueteris Testamenti, et eius que in figuris est traditionis, Dominice Pasche per figuram significationem habet; sed illud precedebat in typo, istud sequebatur in ueritate: propter quod et Christus primum celebrauit figuratum Pascha, post cenam autem intelligibile tradit, et angustante eam tempore, pro die horam immutauit, uel magis etiam diem. Si enim ad uesperam quarte decime diei, cena Iudaice paschalis festiuitatis celebratur. Post hoc autem Christus propriam tradidit cenam. Post uesperam ergo quarte decime diei tradidit. Quod autem post uesperum est tempus, alterius diei initium  omnimodo est. Oportebat enim hoc fieri ad ostensionem temporis, quia quando uetus finem sumpsit, tunc nouum incepit. Aut forte uetus illos lex significat, de quibus et Isaias dicebat: Puer natus est nobis, Filius datus est nobis : in Christo enim hec, et que sequuntur, dicta sunt. Hic ergo fetus siue secundum Septuaginta filiis, non eadem die, in qua uitulus et ouis Iudaice festiuitatis occidebatur. Quartadecima enim die Pascha celebrantes, in crastinum Iesum crucifixerunt. Sequitur:

Si immolaueritis hostiam pro gratiarum actione Domino, ut possit esse placabilis, eodem die comedetis eam, non remanebit quidquam in mane alterius diei: ego Dominus. Custodite mandata mea, et facite ea:  ego Dominus. Ne polluatis nomen sanctum meum, ut sanctificer in medio filiorum Isrel: ego Dominus, qui sanctifico uos, et eduxi de terra Aegypti, ut essem uobis in Deum: ego Dominus.  Sicut satisfactionem non habet, si quis inchoante Nouo Testamento ueteribus seruiat, et euangelica predicatione currente, secundum litteram uiuat, iniuria est enim eius, qui utraque sanxit, si non temporibus ab eo distinctis obediamus: sic sine ulla uenia est putare quempiam uel omnino cogitare, quia in futuro tempore operandum aliquid eorum que nunc nobis ad operandum precepta sunt, conseruatur: Si immolaueritis, inquit, hostiam pro gratiarum actione Domino, euangelicam ei conuersationem promittentes. Hec est enim gratiarum actionis hostia Domino,  quia quecunque ad laudem eius et gloriam pertinent, peragit. Quod demonstrat Dominus apostolis, dicens: Luceat lux uestra coram hominibus, ut uideant bona uestra opera, et glorificent Patrem uestrum, qui in celis est . Immolatur Domino, ut possit esse placabilis; quod Septuaginta ediderunt, acceptum uobis immolabitis, id est, ad suscipiendum digne predictam conuersationem agamus, perficientes eam et non imminutam relinquentes, propter quod et subdidit: Eodem die comedetis ea, non remanebit quidquam in mane alterius diei. In tempore enim hoc, in quo hoc predictum est sacrificium, permittimur comedere illud, id est, operari et complere debemus. Nihil autem de eis in mane relinquere, ut aliquid remaneat reliquiarum  nostre conuersationis incorrectum neque inconsumptum aliquid de uirtutibus et inoperatum in futuro seculo custodiamus, quando iam non est licitum operari. Qui recte mane dicitur, id est, quia nox presens uita, propterea que in ea nunc est nebula nominatur. Ego Dominus: custodite mandata mea, et facite ea. Ego Dominus, qui hic quidem legem constituo, ibi autem iudico: qui intelligibilia talenta meis seruis in presenti seculo ad operandum dedi, in futurum autem rationes cum eis pono et talentorum operationem exigo. Ego Dominus: ne polluatis nomen meum sanctum. Pollutio enim est creatoris et blasphemia, si in eodem nos ordine uel actu, quo nunc sumus resuscitet. Quid enim commutat mundum hunc, si in eisdem doloribus et laboribus  erimus? Ut sanctificer in medio filiorum Isrel. Non dixit sanctificor, sed sanctificer: futurum ostendens tempus, in quo in medio uerorum filiorum Isrel sanctificatur; Aegypti enim exitum non frustra memoratus est, illud demonstrans, quia quemadmodum, qui egressi sunt de Aegypto, non iam ea que Aegypti sunt agebant; sic et quando nos Deus eduxit de presenti uita, non iam agere ea que in ea sunt possumus: est enim Aegyptus intelligibilis, presens mundus, quia Aegyptus contenebratio interpretatur. Tenebris enim et secundum quod diximus nebula, siue caligine presentia sunt repleta, in tantum ut Ioannes de Domino diceret: Lux in tenebris lucet, et tenebre eam non comprehenderunt . Propter  quod nos Dominus Deus, uidelicet ex intelligibili Aegypto hac educit, ut sit noster Deus: non quia nunc non est, sed quia non omnes eum confitemur, neque cognoscimus: tunc autem confitebimur, tunc omnes subiiciemus, tunc erit Deus omnia in omnibus.



CAPUT XXI. In quo preceptum de obseruandis feriis, et oblationibus in illis offerendis.

 Locutus est Dominus ad Moysen, dicens: Loquere filiis Isrel, et dices ad eos: He sunt ferie Domini, quas uocabitis sanctas. Sex diebus facietis opus; dies septimus, quia sabbati requies est, uocabitur sanctus. Omne opus non facietis in eo: sabbatum Domini est, in cunctis habitationibus uestris.  Si subtiliter attendas hec que dicta sunt in presentibus legislatoris uerbis, inuenies eum non solum contemplationi legis, sed et in littera ipsa intentionem interponentem spiritus. Dicens enim: He sunt ferie Domini, quas uocabitis sanctas, he sunt festiuitates mee, mox subdidit: Sex diebus facietis opus. Oportet quidem hoc tacere, dicere autem que sequuntur: Dies septimus quia sabbati requies est, uocabitur sanctus. Sed feriis connectens, sex diebus facietis opus, ostendit quia prima feria siue festiuitas apud legem operari est, operari autem bona. Propterea enim ait: Sex diebus facietis opus, quia omnia bona ualde, quecunque Deus in sex diebus constituit.

Secunda autem festiuitas precedentibus his operibus,  septime diei requies est, quam festiuitatem nemo celebrare, qui non operatus est bona opera et digna Deo, poterit. Nam nec frustra: Deus quippe erat qui loquebatur, qui frustra non loquitur. Prius ait: Sex diebus facietis opus, et post hoc: Dies septimus, qui sabbati requies, est uocabitur sanctus. Sed ad ostensionem, ut si quis ad imitationem Dei bona agit, et consequitur, hoc enim est in sex diebus operari, hic intelligibili requiescit sabbato, de quo Paulus dicebat: Timeamus, ne forte relicta pollicitatione intreundi in requiem ipsius uideatur ex uobis aliquis deesse . Qui enim ingressus est in requiem eius, etiam ipse requieuit ab operibus suis, sicut et a suis Deus.

Adiiciens autem nimis subsequenter, in cunctis habitationibus  uestris, ut et per hoc significaret de seculo futuro se loqui. Presens enim mundus peregrinatio est, habitatio autem est que sequitur. Nemo enim nostrum de illis mansionibus seu habitationibus migrat, quas semel sortiti fuerimus. Sequitur:

He sunt ergo ferie Domini sancte, quas celebrare debetis temporibus suis. Mense primo quartadecima die mensis ad uesperum Phase Domini est, et quintadecima die mensis huius solemnitas Azymorum Domini est. Septem diebus azyma comedetis, dies primus erit uobis celeberrimus, sanctusque. Omne opus seruile non facietis in eo, sed offeretis sacrificium in igne Domino, septem diebus: dies autem septimus erit celeberrimus et sanctior, nullumque seruile fiet in eo.  Age nunc, si licet, Iudeos interrogemus cuius rei gratia non quartadecima die festiuitatem agere iussit, in quo Pascha imaginarium fiebat, sed memoriam quidem facit eius. Festiuitatem tamen prima azymorum, que erat post illam, fieri definiuit, manifestum est autem ex his quia scire eum is qui legem accipit, quid intersit inter figuram et ueritatem desiderat, et quia figuras scire quidem, quoniam deducunt ad ueritatem: dignum est festiuitatem agere tunc, quando ueritas que in figuris continetur, aduenerit. Memoriam siquidem facit quartedecime, quia figuram habebat. Festiuitatem autem agere quintadecima precepit, quia in ipsa uerum est Pascha, de quo Paulus dicebat: Pascha nostrum immolatus est Christus . Sed ipsos iam sermones  discutiamus: He sunt ferie Domini sancte, quas celebrare debetis temporibus suis. Quare non dixit ferie Domino, sed ferie Domini; aut forsan illud auditorem legis contestans, quia non simpliciter festiuitates has, de quibus est sermo, celebrari Deo lex precepit, sed quia eius sunt proprie. Quia quemadmodum festiuitates imperatoris sunt, in quibus uictorias et trophea contra hostes erexit, Saluauit gentes, ciuitates acquisiuit: sic et Christi, in quibus nostrum genus saluauit, et nostram captiuitatem conquisiuit, et hereditatem ex gentibus sibimetipsi, regale sacerdotium, gentem sanctam, populum acquisitionis constituit . Dicens, temporibus suis, non dixit sic de festiuitatibus eorum: non illis, qui seruiunt figure, sed fidelibus,  et suscipientibus festiuitatem, has competere festiuitates ostendens: quarum una est, de qua hec dicit: Mense primo quartadecima die mensis ad uesperam, Phase Domini est. Primum mensem, tempus Dominice passionis recte dicimus, in quo conueniunt maxime et hec ad Moysen uerba a Deo dicta: Mensis hic uobis principium mensium, primus erit uobis in mensibus anni .

Initium enim et ingressus noue uite et nunc a nobis inchoate conuersationis est, uespertina tempora, in quibus Dominus aduenit, dici, Ioannes docuit: Dixit enim, Filioli, nouissima hora est. Ad uesperum Pascha dominicum factum est: qui passus non mox tempora finiuit, sed reliquit nouissime hore et uespertine reliquias, in quibus oporteat  predicationem currere, et in quo omnem terram penetret salutare uerbum. Sed et ad uesperum siue medio uespertinorum Pascha proprium preueniens, crucem suam Christus celebrauit; die enim imaginarie festiuitatis paschalis, que erat quartadecima, post cenam supersensibile uerum Pascha, quod ad eius mysterium pertinebat discipulis tradidit. Ergo et nox erat iam quando panem Iudas de cena illa accipiens ad Domini traditionem exibat. Sequenti autem die, que fuit quintadecima, Pascha crucis implebat; propter quod in quintadecima die mensis huius festiuitatem hanc agere legislator precepit, et ipsam celebritatem, solemnitatem azymorum Domini predicauit. Si enim celebrare eius Pascha proprie  et uere uolumus, azymi ab omni malitia esse debemus, et multo magis a Iudaico errore et uetustate; unde et postquam Paulus dixit: Pascha nostrum immolatus est Christus, subdidit: Ergo epulemur, non in fermento ueteri, neque in fermento malitie et nequitie, sed in azymis sinceritatis et ueritatis . Et non ad tempus, sed omni nostra uita a fermento malitie mundi esse debemus, et propterea ait: Septem diebus comedetis azyma: per septenarium numerum de omni nobis uita precipiens. Et dies primus erit uobis celeberrimus, et sanctus; omne opus seruile non facietis in eo. Illud enim omnimodo seruile esse opus, spiritus innuit, de quo ait Dominus: Amen, amen dico uobis, qui facit peccatum, seruus est peccati . Si enim uerum celebramus  Pascha, peccati seruitium fugiamus, quia Christus, qui pro nobis passus est, a peccato nos et seruitute eius liberauit. Non quia prima die omne opus seruile non fieri precepit, aliis autem diebus ideo opera agi seruilia precepit; uide enim quid subdidit: Sed offeretis sacrificium in igne Domino, siue ut Septuaginta: Offeretis holocaustomata Domino septem diebus: dies autem septimus erit celebrior et sanctior, nullumque opus seruile facietis in eo.

Holocaustomata ergo septem diebus offerri precipiens, abstineri etiam ab omnibus operibus seruilibus in eis precepit. Quomodo enim quis holocaustum Deo offerat, diabolo dignus, aut seruilia agens? Deinde non solum primam, sed et septimam propterea nominauit, ut in prima et septima, totam  comprehenderet uitam humanam: illa enim initium, ista autem finem habet, in qua omnia comprehenduntur. Sequitur:

Locutusque est Dominus ad Moysen, dicens: Loquere filiis Isrel, et dices ad eos: Cum ingressi fueritis in terram quam ego dabo uobis, et messueritis segetes terre uestre, feretis manipulos spicarum primitias messis uestre ad sacerdotem, qui leuabit fasciculum coram Domino, ut acceptabilis sit pro uobis; altero die sabbato sanctificabit illum atque in eodem die quo manipulus consecratur cedetur agnus immaculatus anniculus in holocaustum Domino. Et libamenta offerentur cum eo, due decime simile consperse oleo in incensum Domino, odoremque suauissimum: liba quoque uini quarta pars hin, panem et  polentam et pultes, non comedetis ex segete usque ad diem quo offeratis ex ea Deo uestro, preceptum est sempiternum in generationibus cunctisque habitaculis uestris. Numerabitis ergo ab altero die sabbati in quo manipulum obtulistis primitiarum, septem hebdomadas plenas, usque ad alteram diem expletionis hebdomade septime, id est, quinquaginta dies, et sic offeretis sacrificium nouum Domino ex omnibus habitaculis uestris, panes primitiarum duos de duabus decimis simile fermentate quos coquetis in primitias Domini, offeretisque cum panibus septem agnos immaculatos anniculos, et uitulum de armento unum, et arietes duos. Et erunt in holocaustum cum libamentis suis in odorem suauissimum Domino. Facietis et hircum  pro peccato, duosque agnos anniculos hostias pacificorum. Cumque eleuauerit ea sacerdos cum panibus primitiarum coram Domino, cedent in usum eius. Et uocabitis hunc diem celeberrimum atque sanctissimum: Omne opus seruile non facietis in eo. Legitimum sempiternum erit in cunctis habitaculis et generationibus uestris. Quidam autem Iudeorum inueniuntur Pentecostes festiuitatem celebrare, a prima enim azymorum, non autem a die in qua manipulus primitiarum, in crastinum, secunda uidelicet die, computantes, celebrari sibimet Pentecosten predicant. Propter quod eis Dominus improperans quod etiam secundum litteram non implerent legem, dicebat: Et nemo ex uobis facit legem. Ecclesia autem facit, sicut nunc ostenditur,  Locutusque est Dominus ad Moysen dicens: Loquere filiis Isrel, et dices ad eos: Cum ingressi fueritis terram, et cetera.

Terram a Deo datam euangelicam doctrinam et conuersationem frequenter docuimus: ipsa enim terra dicitur propter fructus uirtutum que ex ea oriuntur, ab ipso autem data est; neque enim mediatore ad hanc usus est, sed proprio eam annuntiauit ore. Quando ergo ingressi sunt et messuerunt segetes eius, hi qui susceperunt salutare uerbum: illi enim sunt et messores intelligibilis segetis, ad quos Dominus dicebat: Messis quidem multa, operarii autem pauci. Rogate ergo Dominum messis ut mittat operarios in messem suam . Quibus etiam uerbi mysterium credidit, tunc enim messis  sic matura erat, ut Dominus diceret: Leuate oculos uestros et uidete regiones, quia albe sunt ad metendum olim.

Manipulum autem primitiarum, intelligibilis sacerdos Christus corpus proprium offerebat: quia enim capitulum siue summa messis uerbi uidelicet Saluatoris, et diuine predicationis, mortuorum erat resurrectio, uerus manipulus et uere primitie nostre messis tunc intelligibilis sacerdos Christus corpus proprium a mortuis suscitauit. De quo Paulus dicebat: Nunc autem Christus resurrexit a mortuis primitie dormientium . Sed quando hoc factum est? Altera die prime offeret illud sacerdos. Esse autem primam diem dominice passionis ea que ante hoc diximus ostenderunt, in qua Dominus  suam hostiam non sine ratione dispensauit. Sed quia prima azymorum hec et prima paschalis festiuitatis dicebatur, altera autem dies passionis, resurrectio fuit. Primum enim manipulum primitiarum sacerdotem ostendit offerentem, post hoc autem ait: Atque in eodem die quo manipulus consecratur, cedetur agnus immaculatus anniculus in holocaustum Domino; uolens nos in die qua celebramus Domini resurrectionem, et manipuli intelligibilem oblationem celebramus, non obliuisci Dominici sacrificii, ex quo nobis est oblatio manipuli: sed cedere agnum immaculatum anniculum in holocaustum Domino, intelligibilem agnum Domini traditionem immolantes mystice et offerentes. Ipsius autem ut  sacrificium cedentis memoriam fecit, neque enim aliter, sed per eius mediationem et uirtutem a sensibili ad intelligibilia transferuntur, ea que in illo sacrificio peragunt. Et quod hoc est sacrificium: Due decime simile consperse oleo. Oportet enim scire perfectam humanitatem et perfectam diuinitatem contemplari, id est, in unum conuenire, in oleo, id est, per eam, quam circa nos habet, compassionem: sed enim sacrificium odor suauitatis Domino inuenitur, sapientibus nobis de eo quod digna sunt.

In quibus autem sacrificium et per quos agitur, quomodo celebratur intelligibilis agni oblatio, quod sequitur, ostendit: neque enim in sanguine, nec per irrationabilia animalia, sacrificium a nobis Deus  suscipit, secundum quod sequentia demonstrant. Ait enim: Liba quoque uini quarta pars hin, panem et polentam; quia dubium futurum erat forsan a quibus mysterium sacrificii, quod per Christum est, quod superius diximus celebratur. Habes ecce intelligibilis Melchisedech oblationem, que in pane et uino perficitur, in qua quarta pars hin, in libris uini offertur; ut per quartam euangelicam traditionem, que in libris quatuor est, per libationem uero, Dominicum sermonem significaret, cum ait: Hic est sanguis meus qui pro uobis effundetur , sine imminutione enim significare, legislatori uisum est, Christi mysterium, propter quod et subdidit: Et polentam et pultes non comedetis ex segete usque ad diem quo offeratis ex  ea Deo uestro. Preceptum est sempiternum in generationibus, cunctisque habitaculis uestris. Oblatio enim presentium donorum quam esse mysterium Unigeniti ostendimus, reconciliauit nos Deo, et cibum nobis noue polente et pultum prestitit. Hec autem legislator dicens, et resurrectionis describens secundum modum quem oportebat gratiam, de Pentecoste quam nos celebramus sermonem connectit dicens: Numerabitis ergo ab altero die sabbati, in quo obtulistis manipulum primitiarum, septem hebdomadas plenas, usque ad alteram diem expletionis hebdomade septime, id est, quinquaginta dies, et sic offeretis sacrificium nouum Domino. Quia huius Pentecostes neque tempus, neque numerus a populo Iudeorum custoditur, sufficienter in superioribus ostensum  est. A nobis autem cum contemplatione et ad litteram custoditur. Planius enim legislator intentionem suam demonstrare uolens, ab altero die sabbati numerari precepit, quinquaginta dies, Dominicum diem procul dubio uolens intelligi. Hic enim est altera dies sabbati: in hac enim resurrectio facta est, qua hebdomades numerantur septem usque ad alteram diem expletionis hebdomade. Dominica rursus die Pentecostes celebramus festiuitatem, in qua sancti Spiritus aduentum meruimus, non frustra eo septem hebdomadarum aduentum custodientes, sed ut nos cognosceremus, quia nichil uetus, nichil seculare precepit Deus agere, nichilque corruptioni ueteri proximum qui eum cupiunt percipere.  Et nouum sacrificium Domino tunc offerri iussit: adueniens enim spiritus, totam nostram uitam renouauit, quando confirmauit Christi traditionem, et stabiliuit conuersationem quam in illis perfecit. Ait enim: De meo accipiet, et annuntiabit uobis . Propter quod non in alia hebdomadis die aduenit, sed in qua resurrectio facta est, et manipulus intelligibilis oblatus est, ut et hoc probaret, quia noua conuersatio, que nos renouauit, liberando a corruptione uetustatis, resurrectione Christi et sancti Spiritus aduentu correcta est. Manifestat autem oblatio ipsam speciem hostie quam precepit fieri: Et sic offeretis sacrificium nouum Domino, ex omnibus habitationibus uestris; panes primitiarum duos ex duabus decimis simile fermentate,  quos coquetis in primitias Domini, et offeretis cum panibus septem agnos immaculatos anniculos, et uitulum de armento unum, et arietes duos. Nouum sacrificium dicens, legis sacrificia, ut uetera, exclusit: euangelica autem pro illis introduxit. Deinde addens, de habitationibus uestris, Ecclesiam significauit, eique offerri que dicta sunt aptauit. Neque enim dixit, ex omnibus habitaculis, sed ex omnibus habitaculis uestris, ut absolute ostenderet aliquod habitaculum precipuum, de quo ait Dauid: Beati qui habitant in domo tua ; et rursum: Unam petii a Domino, hanc requiram, ut inhabitem in domo Domini omnibus diebus uite mee. Et panes quidem primitiarum duos, id est, legem et Euangelium: panes enim sunt cibum animarum fidelium  continentes.

Sunt autem et primitiarum, siue ut Septuaginta, separati: quoniam omni quidem sapientia sunt precipui, ab ea autem, que exterior est separati uidelicet et seiuncti. Sunt ergo ex duabus decimis simile fermentate, ex doctrina, que perfectam Dei diuinitatem et perfectam humanitatem tradit. Nec aliter coqui, nisi per talem doctrinam possunt, sed primitiarum sunt Domino. Primus enim Dominus cum legem perfecit, et Euangelium, et post hoc docuit: Audistis quia dictum est antiquis, non occides; ego autem dico uobis, omnis qui irascitur fratri suo sine causa, reus erit iudicio ; coniunxit enim hic legem Euangelio, propter quod eius primitie dicuntur. Quod et Lucas confirmans, primitias ueras  nobis ostendens, scripsit: Primum quidem sermonem feci de omnibus his, o Theophile, que cepit iehsu facere et docere .

Offerre autem cum eis septem agnos immaculatos anniculos precepit, dona significans que sunt spiritus de quibus Salomon in Prouerbiis dicebat: Sapientia edificauit sibi domum, erexit columnas septem . Planius autem Isaias tradidit: Et requiescit super eum spiritus Domini . Nec tacuit que, uel cuius numeri essent dona, subintulit enim: Spiritus sapientie et intellectus, spiritus consilii et fortitudinis, spiritus scientie et pietatis, et implebit eum spiritus timoris Domini. Agnos autem hec appellat dona, ad ostensionem, quia Spiritus  sanctus unum est cum Christo. De quo dictum est: Ecce agnus Dei, ecce qui tollit peccata mundi. Unde nemo potest dicere, Christus iehsu, nisi in Spiritu sancto . Ergo non extra rationem, cum septem agnis uitulum ex armento, presens continet oblatio, sed euidenter significat illum ex armento Abraham, Isaac, et Iacob et Dauid secundum carnem factum: huic arietes duos immaculatos coniunxit, excellentia mandata et uirtutes, quas sequi alias uelut oues oportet. In his enim, ut pote intelligibilem inimicum uentilantibus munimen et indemnitatem habent. Que sunt autem hec? Si uis perfectus esse, uade, uende omnia que habes et da paupeperibus, et ueni, sequere me .

Maximum quippe mandatum est uendere que habet  et dare pauperibus; maximum etiam sequi Christum, ut cum despectu quippiam possidendi, etiam omnia agere secundum uoluntatem Domini studeamus: hoc est enim eum sequi. Hec ergo mandata ut pote propter immaculatam uitam et perfectam constituta, arietes appellantur, quia arietes omni gregi excellentiores sunt. Horum sacrificia et libatio, scientie uidelicet et correctio, odor suauitatis est Domino illi, de quo Paulus dicebat: Deo autem gratias qui semper nos triumphat in Christo Iesu, et odorem scientie sue manifestat per nos, quia Christi bonus odor sumus . uerumtamen non usque ad hec oblationem Pentecostes constituit: dicit autem et reliqua, quia maxime spiritui, cuius predicta festiuitas est, perfectio competit. Quid ergo ait? facietis  et hircum pro peccato; penitentie introducens sermonem. Duosque agnos anniculos, hostias pacificorum; illa Pauli mandata significans: Pacem sequemini cum omnibus et sanctimoniam, sine quibus nemo uidebit Deum : que quia per Apostolicam linguam expressa erant, offerri ea precepit cum panibus primitiarum quos esse Christi doctrinam diximus. In sequentibus autem rursus addit: Cumque eleuauerit ea sacerdos cum panibus primitiarum coram Domino, secundum Septuaginta autem sic: Et separabit ea sacerdos separatione cum panibus primitiarum ante Dominum, cum duobus agnis, significans cui Domino; cedentque in usus eius, id est, sacerdoti offerenti ea, uidelicet Christo. Ipse enim noster sacerdos, ipse noster etiam Dominus  est, ipsius sicut panes primitiarum, sic et agni mandatorum predictorum sunt. Ipse enim erat qui in Paulo loquebatur: ipse omnia que dicta sunt obtulit; pacem enim de qua Paulus mandat, primus Dominus discipulis annuntiauit, et sanctimoniam sicut Sanctus sanctorum super omnes custodiuit.

Nam ipse erat de quo Gabriel uirgini dixit: Propterea et quod nascetur ex te sanctum, uocabitur Filius Dei. uerumtamen, si uis diei de quo sermo est comprehendere excellentiam, confirmationem eorum que de eo dicta sunt respice: Et uocabitis hunc diem celeberrimum atque sanctissimum: omne opus seruile non facietis in eo; legitimum sempiternum  erit in cunctis habitaculis et generationibus uestris.

Quid ergo in ea est, quod in his excellet? Ecce enim et alios dies sanctos appellat, sed et de hoc primum inquit: Et appellabitis hunc diem celeberrimum; et post hoc: Atque sanctissimum, ut in eo cognosceres, quid et cum aliis commune, et quid in se proprium haberet: in ipso enim gentium uocationem non predicari solum, sed et operari cepit, quando Parthi, et Medi, et Elamite, et qui habitant Mesopotamiam, Iudeam et Pamphiliam, omnesque relique gentes quas Lucas dinumerauit, audire apostolos linguis suis magnalia Dei loquentes , predicantesque ceperunt. Nullum ergo opus seruile in illo die faciamus, id est, quod ad  seruitutem pertinet: sed legitimum sempiternum in cunctis habitaculis et generationibus nostris seruemus, nichil seruile operandum in tempore, quo ad nos uenit Spiritus: Quia ubi spiritus Domini, ibi libertas, sicut Paulus scribit . Sequitur:

Postquam autem messueritis segetem terre uestre, non secabitis eam usque ad solum, nec remanentes spicas colligetis, sed pauperibus et peregrinis dimittetis eas: Ego Dominus Deus uester. Quia pietate plena sunt que nunc lege precipiuntur apertum est, propter quod ea custodiri et secundum litteram oportet, sed maius eorum lucrum contemplatio possidet. Tu autem hoc in eis nota, quia cum similia his superius precepisset, non tamen eadem sanciuit.  Hoc autem uerborum ipsa immutatio demonstrat. Ibi etenim ait: Non complebitis messionem uestram. Hic autem: Non secabitis eam usque ad solum, ut differentiam ipsam ex permutatione uerborum intelligamus. Terram fidelium esse predictam a lege Dei conuersationem, frequenter ostendimus. Huius messio post resurrectionem Saluatoris a mortuis et aduentum sancti Spiritus floruit. Et non quidem omnem scientiam quam habituri sumus, quando ad ipsum Deum uenerimus, tradit uerbum predicationis. Sunt autem que relinquit, ut pote que nunc nobis releuari non possunt, et propterea legem hanc in predictis festiuitatibus interposuit, et ait: Postquam messueritis segetem terre uestre, non secabitis eam usque ad solum. In eo quod dicit, non secabitis  eam usque ad solum, ea significauit que nobis ad plenam scientiam et perfectam desunt, propter quod et subdidit: Nec remanentes spicas colliges, ut non contendamus, neque frustra conemur ea que nostram fugiunt scientiam.

Et propterea que de messura cadere dicuntur, colligere nec possumus, sed relinquamus ea Christo: quem significans, legislator addidit: Pauperibus et peregrinis dimittes eas. Siue secundum Septuaginta, pauperi et proselyto relinques ea. Et quis est hic? Audi quod sequitur: Ego Dominus Deus uester. Pauper autem et hic dicitur, quia propter nos pauper factus est cum diues esset, ut illius paupertate nos diuites essemus. Sed et aduena, quia et si in propria uenit,  sui tamen eum non receperunt . Huic ergo eas relinques, solus autem scit que nobis remanent, propter quod nec colligere possumus, que ut ipse colligat, separata sunt, teste Paulo, qui dicit: O altitudo diuitiarum sapientie et scientie Dei, quam incomprehensibilia sunt iudicia eius, et ininuestigabiles uie eius. Sequitur:

Locutusque est Dominus ad Moysen dicens: Loquere filiis Isrel: Mense septimo prima die mensis erit uobis sabbatum memoriale, clangentibus tubis, et uocabitur sanctum. Omne opus seruile non facietis in eo, et offeretis holocaustum Domino. Septenarium numerum euidentem gerere et indubitabilem consummationis figuram, siue uniuscuiusque nostram, siue generalem, multa quidem et alia ostendunt,  illud autem maxime, quia Deus in die septima cessauit ab operibus suis, dans nobis et ipsa requiem nostram coniicere, de qua Paulus ait: Qui enim ingressus est in illam requiem, requieuit ipse ab omnibus operibus suis, quemadmodum et a suis Deus. Sed initium consummationis temporum Domini est aduentus, propter quod illud nouissimam horam Ioannes Euangelista appellauit, ait enim: Filioli, nouissima hora est. Sed et Iacobus: Ecce iudex ante ianuam stat. Hoc tempus, primam septimi mensis, sicut principium consummationis recte lex appellauit. Est autem nobis requies, quia nos operibus malis carere fecit, et a iugo graui liberauit. uenite enim, inquit, omnes qui laboratis et onerati estis, et ego uos reficiam . Et rursus: Discite  a me quia mitis sum et humilis corde, et inuenietis requiem animabus uestris.

Hoc et memoriale tubarum est: predicat enim Saluatoris resurrectionem, que memoriale est communis mortuorum resurrectionis, que in uoce tubarum magnarum et terribilium efficietur in iussu Dominico in uoce archangeli, in tuba Dei, sicut Paulus docuit. Hoc tempus uocabitur sanctum Domino, quia uocationem que in sanctificatione est possidet, ex qua adoptio que ad eum pertinet uocatis efficitur. Omne opus seruile non facietis in eo, et offeretis holocaustum Domino.

Non est enim iam tempus opera seruilia agere, quia sufficit preteritum tempus ad uoluntatem gentium, in quo gesta sunt opera seruilia, et debemus quemadmodum  exhibuimus membra nostra arma iniquitatis, ad iniquitatem, ita exhibere membra nostra arma iustitie in sanctificationem: hoc est enim uerum holocaustum. Sequitur etiam:

Locutus quoque est Dominus ad Moysen dicens: Decimo die mensis huius septimi, dies expiationum erit celeberrimus, et uocabitur sanctus, affligetisque animas uestras in eo, et offeretis holocaustum Domino. Omne opus non facietis in tempore diei huius, quia dies propitiationis est, ut propitietur uobis Dominus Deus uester. Omnis anima que afflicta non fuerit in die hoc peribit de populis suis; et que operis quippiam fecerit, delebo eam de populo suo, nichil ergo operis facietis in eo; legitimum sempiternum erit  uobis in cunctis generationibus et habitationibus uestris, sabbatumque requietionis est, affligetis animas uestras. Die nono mensis, a uespere usque ad uesperum, celebrabitis sabbata uestra. Ostendere propitiationem nobis, a peccatis uidelicet liberationem in humilitate et afflictione anime acquiri, legislator desiderat. Hanc autem agere a uespera debemus, id est, ex ipsa penitentia sic incipientes, quia et Christus initium sue predicationis penitentiam fecit; sed penitentie uitam bonam superedificare, perfectamque, et uirtutibus consummatum necesse habemus, et propterea subdidit: Et offeretis holocaustum Domino: omne opus non facietis in tempore diei huius. In holocaustomate quidem consummatam uitam et perfecte inherentem Deo, in non  faciendo autem omne opus terrenorum operum abstinentiam ostendit.

Ergo et nimis consequenter addidit: Quia dies propitiationis est, ut propitietur uobis Dominus Deus uester, utraque hec ostendens, quia et hoc est tempus ad propitiationem nobis a Deo donatum, in quo peccata nostra ueniens Dominus diluit, et quia in quo hec exspectamus tempore, nichil debemus terrenorum agere. Deinde legem protrahens, et Christo aduocationem prebens, qui dixit: Discite a me quia mitis sum et humilis corde, et inuenietis requiem animabus uestris , ait: Omnis anima que afflicta non fuerit in die hoc peribit de populis suis, neque enim sequitur Christum qui hec sanciuit, et in tantum semetipsum humiliauit, ut Paulus de  eo diceret: Humiliauit semetipsum factus obediens usque ad mortem, mortem autem crucis , sed et qui operis quippiam fecerit, delebo eum de populo suo.

Nihil ergo operis facietis in eo, legitimum sempiternum erit uobis in cunctis generationibus et habitationibus uestris. Sic hoc dixit, tanquam si populo Iudeorum preceptum sit; sic autem se non habet, omnibus enim lex communis est, quia et ad omnes Dominus dicebat: Operamini non cibum qui perit; nichil uolens nos operari terrenum. Bene ergo et sapienter custodiam uocationis perducere ad maiorem contemplationem uolens, addidit: Sabbatum requietionis est, uel sicut Septuaginta: Sabbata sabbatorum erunt uobis, ut per hoc intelligibile intelligamus sabbatum,  quod Iudeorum excedebat infirmitatem, quemadmodum et Sancta sanctorum, propter quod eis nec sabbata erant, sed et Canticorum cantica: non intelligunt enim eorum que ibi scripta sunt uirtutem. Et omne quod secundum legem Anagogen recipit, hoc excedere Iudeorum mensuras intelligamus. Iam autem uide quibus sermonibus usus est: Et affligetis animas uestras, die nono mensis a uespero usque ad uesperum celebrabitis sabbata uestra.

Recapitulat enim humilitatis uerbum, quia frequenter illud Christus docuit, quasi coronam autem illam et basim uirtutem, atque subsistentiam apostolis constituit. Inquisitus enim, quis maior est in regno celorum, respondit, quicunque humiliauerit se,  et reliqua. Quod autem dixit: A uespero usque ad uesperum, aperte uolentis est semper superfluorum et uanorum uacationem studeri, unde et Dominus nec causam dicere concedit: precepit enim neque de tunica, neque de ueste litigari, sed nec cogitari quid comedatur, aut quid bibatur, aut quid uestiatur; uerum ipse docens et sabbatorum annuntians sabbatum, in quo omne opus cessat, et sola que Dei sunt ostenduntur, sola corriguntur que utilia sunt atque expediunt anime. Sequitur:

Et locutus est Dominus ad Moysen dicens: Loquere filiis Isrel: A quintodecimo die mensis huius septimi, erunt ferie tabernaculorum septem diebus Domino; dies primus uocabitur celeberrimus atque sanctissimus. Omne opus seruile non facietis, et  septem diebus offeretis holocausta Domino. Dies quoque octauus erit celeberrimus atque sanctissimus et offeretis holocaustum Domino: Est enim cetus atque collecte: omne opus seruile non facietis in eo. Hic superare sapientiam seculi et transitorium eius nosse, et temporale, non solum ait legislatorem significare, sed et oportere oculum habere ad seculum futurum.

Hoc ergo et per numerum et per tabernacula, sine aliqua dubitatione, inuenies figuratum. Quintadecima siquidem die inchoari festiuitatem precepit. Ex septem autem et octo hic est numerus compositus, quorum unus quidem presens seculum, alter autem figurat futurum. Unde et festiuitatem septem diebus consummari precipiens, alios rursus dies celeberrimos  atque sanctissimos commemorauit, et nec denumerauit eam cum septem; sed posuit sequentem et semotam ab aliis, sicut futurum seculum sequitur quidem presens, aliud autem quam hoc est. Septem ergo diebus festiuitatem tabernaculorum appellauit: quicunque enim, ut tabernaculo, presente mundo utitur, hic festiuitatem in eo habere et letari propter futuri exspectationem potest. Et quicunque scit, quia si terrena domus habitationis huius dissoluatur, edificatio non manu facta eum in celis suscipit. Primam autem septem dierum celeberrimam atque sanctissimam appellauit: qui enim scit presentibus tanquam tabernaculo uti, prima dies, id est, initium et principium a sanctificatione uocationis incipit. Propterea et nimis consequenter ait:  Omne opus seruile non facietis, quia nulli in seculo seruiunt qui tanquam tabernaculum et transitoria ea que in eo sunt intendunt.

Sed et septem diebus holocausta offerri precepit, ostendens oportere per omne tempus perfectam conuersationem sequi; quando ergo sic presentem uitam percurrimus, tunc celeberrimum atque sanctissimum octauum diem, seculum uidelicet futurum habemus, uocante nos in preparata sanctis bona eo qui nos et in hac conuersatione uocauit. Nam Septuaginta sic ediderunt: Dies octauus uocalis, sanctus erit. Tunc ergo offerimus holocaustum Domino, que hic preparauerimus: Est enim cetus atque collecte, uel sicut Septuaginta, egressus est, quia hinc exitus, illic  habitatio est, sicut Paulus ait: Cupio dissolui et esse cum Christo . Omne opus seruile non faciemus, quia sicut angeli Dei tempore illo erimus. Sed et hoc nota quomodo eadem de primo et octauo dicit, quia unum quodammodo utreque uirtutes sunt: resurrectionis quippe dies, que est substantia futuri seculi, initiumque eius et basis.

Primus quidem sicut principium in Christo conuersationis et exordium futurorum est, octauus autem, ut qui presenti succedit seculo, quem septimus numerus figurare dicitur.

He sunt ferie Domini, quas uocabitis celeberrimas atque sanctissimas, offeretisque in eis oblationes Domino, holocausta et libamenta, iuxta ritum uniuscuiusque diei, exceptisque sabbatis Domini donisque uestris,  et que offeretis ex uoto, uel que sponte tribuetis Domino. uide illas Apostolicas uoces: Semper gaudete, sine intermissione orate, in omnibus gratias agite. Consona uidentur esse hec presentibus Mosaice sanctionis uerbis. Ecce enim festiuitates quasdam precipuas legislator exponens, quas et celeberrimas atque sanctas nominauit, permiscuit eis quotidiana libamina et sacrificia: He sunt enim, inquit, ferie Domini quas uocabitis celeberrimas atque sanctissimas. Et cum oporteret hanc aut illam dicere, non sic dixit, sed subdidit: Offeretisque in eis oblationes Domino holocausta et libamenta iuxta ritum uniuscuiusque diei. Et ipse nos gaudere et festiuitatem agere et sine intermissione orare uult: hoc est enim quotidiana libatio, et sacrificium siue holocaustum, que  tunc offerre possumus, quando corpora nostra hostiam uiuam Deo exhibuerimus, et membra nostra que sunt super terram mortificauerimus, paratique fuerimus ire ad Deum, cum Paulo dicentes: Ego enim iam delibor, et tempus resolutionis mee instat. Nam propter hoc addidit: Exceptisque sabbatis Domini, donisque uestris, et que offertis ex uoto, uel que sponte tribuitis Domino, aperte illud tradens, quia super declinationem malorum , et super alias iustitias quas Deo secundum tempus promittimus: aliquando enim ei ieiunium, aliquando possessionum oblationem, uel in periculis uenientibus nobis uel uoluntarie promittimus.

A quinto decimo ergo die mensis septimi quando congregaueritis omnes fructus terre uestre, celebrabitis  ferias Domini septem diebus. Die primo et die octauo erit sabbatum, id est, requies. Sumetisque uobis die primo fructus arboris pulcherrime, spatulasque palmarum, et ramos ligni densarum frondium, et salices de torrente, et letabimini coram Domino Deo uestro, celebrabitisque solemnitatem eius septem diebus per annum. Legitimum sempiternum erit in generationibus uestris, mense septimo festa celebrabitis, et habitabitis in umbraculis septem diebus. Omnis qui ex genere est Isrel manebit in tabernaculis, ut discant posteri uestri quod in tabernaculis habitare fecerim filios Isrel cum educerem eos de terra Aegypti, ego Dominus Deus uester. Locutusque est Moyses super solemnitatibus Domini, ad filios Isrel.  A quintodecimo ergo die mensis septimi. Esse mensem septimum completionem siue plenitudinem temporum diximus: quintusdecimus autem ut pote ex septem et octo constans, euangelicam predicationem que ex presenti uita et futura consistit significat, hanc componens, illam preparans, quando congregauerimus omnes fructus terre, ab operibus uidelicet terrenis cessantes, festa celebremus septem dies, id est, totam nostram demus uitam in diuina festiuitate celebranda. Die autem primo requies, et octauo die requies. Non iam septimo cum numero septem dierum festiuitatem agi proposuisset, sed octauo. Primum quidem, quia his qui secundum litteram legem tenent, festiuitatem celebrare non licet: nouo enim segregatus est populo, qui scit legem  secundum spiritum accipere, et octauum honorare, quem diximus significare mortuorum resurrectionem. Secundo, quia unam uirtutem habent et primus et octauus, qui enim octauus ipse et primus, quia ipse est principium futuri seculi, deinde primus dies, qui est initium facte predicationis in fine seculorum, requiem continet: requiescere enim nos facit, cum nos a peccatorum laboribus liberat, per donum baptismatis. Hic autem legislator cum festiuitatem predicasset, septem dierum, primum eius diem requiem appellauit. Tacet autem sequentes dies, ut per hoc significet oportere uirtutibus operam dare. Deinde ad octauum diem transferat requiem, ostendens quia fidelis et seruientis legi Dei uera requies futuri seculi est: quid ergo nos in tota uita operari,  et unde inchoare operationem oportet.

Sumetisque uobis die primo, fructus arboris pulcherrime, spatulasque palmarum, et ramos ligni densarum frondium, et salices de torrente, et letabimini coram Domino Deo uestro, celebrabitisque solemnitatem eius septem diebus. Quod oporteat per omnem uitam uirtutibus operam dare, quas in fructibus et ramis predictorum lignorum significauit, ipse numerus septem dierum absque ulla dubietate confirmat. Quia uero ex ipsa inchoare debemus uocatione, ex qua predicta est Christi intelligibilis requies, que prima est festiuitatis dies, manifestum est, quem diem quidem superius appellauit requiei: nunc autem in eo, fructus arboris pulcherrime sumere precepit, illos uidelicet quos in primo psalmo  Dauid cantauit: Et erit sicut lignum quod plantatum est secus decursus aquarum, quod fructum suum dabit in tempore suo . Sumere autem et palmarum spatulas, id est, iuuenescentia iustitie genimina: Iustus enim sicut palma florebit, ut Dauid dixit : sed quia de palma nichil est, quemadmodum nec de eis qui iuste uiuunt, quod respui possit: sume et ramos ligni densarum frondium. Omnes quidem uirtutum fructus, maxime autem misericordiam: oportet enim eam esse continuam et permanentem, quod Ecclesiastes commendans: Oleum, inquit, de capite tuo non deficiat . Et in Prouerbiis: Non dicas, uade et reuertere et crastina dabo tibi, cum statim possis  dare. Sume et salices; et secundum Septuaginta, at non ramos, id est, continentie castique [] coniugii; salix enim continentiam signat, quia fructum non facit, sicut nec continentes qui sunt ueri eunuchi, qui castrauerunt se propter requiem celorum, fructum quemlibet sensibilem faciunt; ad quos Deus per Isaiam prophetam dicit: Non dicat eunuchus, quia lignum aridum ego sum, quia dabo eis in domo mea, et in muris locum, et nomen melius quam a filiis et filiabus, nomen sempiternum dabo eis .

Dicimus autem salicem gerere etiam orationis, necnon penitentie figuram: sic ergo et illud quod a Dauid dictum est, intelligamus: Super flumina Babylonis illic sedimus et fleuimus dum recordaremur  tui, Sion. In salicibus in medio eius suspendimus organa nostra . Orationis enim et penitentie lacryme. De quibus ait Isaias: Sicut salices super preterfluentes aquas . Sed hec de torrente sumere, de presenti uidelicet uita, torrens enim propter transitum, siue decursum, simul autem et propter hiemem quam habet diuersarum tentationum atque tribulationum recte nominatur: ita ut Dauid de Christo diceret, qui et ipse de mundo et de eius tribulationibus, ut pote similis nobis effectus gustauit: De torrente in uia bibet, propterea exaltauit caput : exaltauit enim in cruce pendens, crucifigitur autem, quia ex nostro torrente bibere semel elegit.

Qui ergo hec agit, septem diebus, totum uidelicet  tempus, letari potest: sed letari ante Dominum, non impiorum et peccatorum gaudio: Non est enim gaudere [pax] impiis dicit Dominus , quippe qui in uoluptatibus et corruptionibus festiuitatem habent: sed in Domino letari. Quid est autem coram Domino letari? id est, in eo credere et pro eo pati. Celebrabitisque festiuitatem eius septem diebus per annum, legitimum sempiternum erit in generationibus uestris. Mense septimo festa celebrabitis, et habitabitis in umbraculis septem diebus, ut toto presenti seculo, quemadmodum tabernaculo utamur. Sic enim id Ezechias appelauit dicens: Quieuit generatio mea, ablata et conuoluta est a me, quasi tabernaculum pastorum. Non enim transitum uel decursum eius ignoramus, diuitias congregantes uel  domos magnas edificantes. Sed quemadmodum Paulus ait intendamus: Quia tempus breue est, ut ementes sicut non ementes simus, et possidentes quasi non possidentes, et utentes mundo hoc ut non utentes, preterit enim figura huius mundi.

Omnis qui ex genere est Isrel, manebit in tabernaculis, ut discant posteri uestri, quod in tabernaculis habitare fecerim filios Isrel cum educerem eos de terra Aegypti. Ego Dominus Deus uester. uides quia figure he populo Iudeorum, et imagines maiorum mysteriorum data sunt? Et propterea habitare in tabernaculis, et tabernaculorum festiuitatem celebrare iussi sunt, ut non obliuiscerentur liberationis Aegyptie, sed hoc quidem secundum litteram. Spiritaliter  autem, ut reminiscamur, quia de intelligibili Aegypto liberati sumus, id est, ab intelligibilis Pharaonis seruitute, que est secundum corruptionem laterum presentis seculi, qua si quis plene carere uult, in tabernaculis habitet, Deum suum imitans dicentem: uulpes foueas habent, et uolucres celi nidum: Filius autem hominis non habet ubi caput suum reclinet . Manebit autem omnis qui ex genere Isrel est, siue secundum Septuaginta, indigena, id est, uere nobilis, uerus Isrelita, Abrahe heres, qui patriam et genus et domos paternas reliquit, et in tabernaculis cum Isaac Iacob coheredibus promissionis habitat.

 Quia autem non septem tantum diebus habitare in tabernaculis uerum Isrelitam legislator uult, sed per hunc numerum omnem uitam significat, filii Ionadab, filii Rechab, et ea que de eis scripta sunt per Ieremie prophetiam docent. Habet enim sic: Et obediuimus uoci Ionadab filii Rechab patris nostri in omnibus, que precepit nobis, ita ut non biberimus uinum cunctis diebus nostris, nos et mulieres nostre, filii et filie nostre, et non edificaremus domos ad habitandum et uineam et agrum et sementem non habuimus, sed habitauimus in tabernaculis et obedientes fecimus iuxta omnia que precepit nobis Ionadab pater noster .



LIBER SEPTIMUS.



CAPUT PRIMUM. De oleo offerendo ad concinnandas lucernas in tabernaculo Domini.

 Locutus est Dominus ad Moysen dicens: Precipe filiis Isrel, ut offerant tibi oleum de oliuis purissimum ac lucidum ad concinnandas lucernas iugiter extra uelum testimonii in tabernaculum federis, ponetque eas Aaron uespere usque in mane coram Domino, cultu rituque perpetuo, in generationibus uestris: Super candelabro mundissimo ponentur semper in conspectu Domini. Candelabrum dicimus esse Euangelicam conuersationem in qua Christus lucerne modo splendere uirtutes fecit. Nemo enim, inquit, accendens lucernam ponet eam sub modium, sed super candelabrum, ut luceat omnibus qui in domo  sunt . His lucernis oleum additur eleemosyna, quia et ieiunium et uirginitas et oratio et iustitia et omnis actio bona, per misericordiam dilectionis pauperum irrigantur, et custodiuntur inexstinguibiles: quod manifestant lampades quinque fatuarum uirginum, que quia dilectionis pauperum minus habuerunt oleum, a sponso excluse sunt . Sed oportet oleum esse oliuarum purissimum, ut non ex iniustitia neque ex rapacitate dilectioni pauperum seruiamus, neque ad ostentationem; de oliuis autem est, si ex bonis laboribus et ex iustitie pecuniis uel possessione perficiatur, he enim oliue umbrose et fructuose recte appellantur: lucidissimum autem, ut non pro gloria humana eleemosynam faciamus. Oportet ergo lucernam hanc  semper accendi extra uelum uidelicet corporis Christi, hoc enim esse intelligibile uelum per multa precedentia demonstratum est: In tabernaculo autem federis siue ut Septuaginta, testimonii, id est, in celo, in quo habitare Deum manifestum est, Utrumque ergo a legislatore dictum est: si enim quecunque facimus pauperibus, hec tanquam sibi facta is, qui propter nos factus est pauper, imputat, recte ante corpus Dominicum lucerne eleemosyne incenduntur; sed tamen et in celo, ibi enim suos thesauros, misericordes premittunt. Propter quod succendat eam Aaron, siue secundum Septuaginta,  et filii eius: Christus enim qui est uerus sacerdos, pauperum compassionem cepit, imitantur autem eum, quicunque eius lucrari adoptionem uolunt. Ponetque eas Aaron, uel sicut Septuaginta, incendent eas Aaron et filii eius a uespere usque mane, id est, sine cessatione, quia et Salomon dicebat: Oleum de capite tuo non deficiat , ut oporteret eleemosyne lucernam incendere continue ostendens. Et hoc ipsum coram Domino, sicut ipse Dominus dixit: Te autem faciente eleemosynam, nesciat sinistra tua quid faciat dextera tua, ut eleemosyna tua sit in abscondito, et pater tuus qui uidet in abscondito reddet tibi .

Hanc legem habeamus cultu, rituque perpetuo, in generationibus nostris. Super candelabro mundissimo,  id est, Euangelicam conuersationem, secundum quod iam diximus. Ab omni enim hec ironia et hypocrisi munda est, ut pote lucernas eleemosyne ante Dominum, et non ante homines incendens. Usque mane autem incendamus, in presenti uidelicet seculo, quando enim mane illuxerit futuri seculi, iam non est tempus orationis, et eleemosyne, quod aperte significans Salomon ait: Ne dicas amico tuo, uade et reuertere, et crastino dabo tibi, cum statim possis dare, nescis enim quid superuentura pariat dies : id est, festina, et non differas, ne forte deducaris ad loca in quibus operari tempus non habes, sed rationes illic necesse sit reddi, de his que hic operati fuerimus. Preterea nobis soluere tempus est legislatoris intellectum: candelabrum  mundum quidem, quia peccatum non habuit, nec dolus inuentus est in ore eius, candelabrum autem, quia ipse est lux uera, que illuminat omnem hominem uenientem in hunc mundum . Super hoc incenditur lucerna Spiritus sanctus: igneus enim est substantia et operatione, unde in specie ignearum linguarum super discipulos descendit. Huic purissimum oleum offerre, id est, uitam mundam, debemus, scientes quod non omnium est incendere illum, sed solius intelligibilis Aaron et filiorum eius: Christus enim ipse plenus erat Spiritu dicens: Spiritus Domini super me, propter quod unxit  me , super quem in specie columbe de celo descendebat; sed et: Ignem ueni mittere super terram, et uolo ut accendatur . Cum huius lucerne ignem significaret, dicebat, nam et ipse filiis suis tradidit, quando insufflans apostolis dicebat: Accipite: Spiritum sanctum, et cetera . Sed lucerna ista aliter non incenditur nisi per uitam mundam et per conuersationem lucidissimam siue claram, qui autem talis non est, spiritus in eo exstinguetur: neque enim sine causa Paulus contestabatur: Spiritum nolite exstinguere , in nobis esse incendere eius operationem, et exstinguere, aut studentes ea quibus incendatur, aut negligentes euidenter ostendens.



CAPUT II.  De simila exhibenda, ad faciendos panes propositionis.

 Accipies quoque similam et coques ex ea duodecim panes, qui singuli habebunt duas decimas, quorum senos altrinsecus super mensam purissimam coram Domino statues, et pones super eos thus lucidissimum, ut sit panis in monumentum oblationis Domini. Per singula sabbata mutabuntur coram Domino, suscepti a filiis Isrel federe sempiterno, Eruntque Aaron et filiorum eius, ut comedant eos in loco sancto, quia Sancta sanctorum est, de sacrificio Domini iure perpetuo. Memento mystice mense, de qua nulli sumere preceptum est, excepto intelligibili Aaron, id est, Christo: ipse enim eam primus initiauit, sed et filiis eius, qui ab eo facti sunt christi et induti sunt eo, quam tamen comedere in loco  sancto iussi sunt. Est uero et Sanctum sanctorum, ut sanctificationem habeant precipuam, et indispicabilem. Illi panes fient ex duabus decimis: Dei enim et hominis sunt eiusdem, in utroque perfecti. Ponuntur seni altrinsecus, mystica mensa ponitur quidem hic, ponetur etiam in futuro seculo. Sex autem panes, positio una, quia perfectus quidem numerus, sicut et mysterium ipsum perfectum et perfectos facit eos qui hoc fruuntur, in sex autem diebus hec uisibilis facta est creatura, sextaque die homo productus est, propter quem Christus mysticam preparauit mensam. uerumtamen et omnes simul recte duodecim panes sunt, quia primi Dominicam cenauerunt apostoli, qui erant duodecim numero.  Possumus uero et aliter  dicere: Omnis sermo Dei panis est, sed est differentia in panibus; est enim aliquis sermo qui ad communem proferri possit auditum, et edocere plebem de operibus misericordie ac totius beneficentie, et iste est panis qui communis uidebitur. Est uero alius qui secreta contineat, et de fide Dei uel rerum scientia disserat; iste panis mundus est, et ex simila confectus; iste in conspectu Domini semper ponendus est, et super mensam mundam proponendus; iste solis sacerdotibus sequestratus est, et filiis Aaron eterno munere condonatus. uerum ne putes hec nos propriis sensibus excogitata narrare, et non diuinis obseruasse uoluminibus, proferam tibi de Scripturis quomodo apud diuersos  uiros panis diuersitas pro merito uniuscuiusque seruata est. Refertur in Genesi  quod Abraham patriarcha angelos suscepit hospitio, similiter autem et Lot; sed Abraham, qui meritis precellebat, panes ex simila apposuisse describitur, quos et eucrifias [] id est, occulta sacre conditos, nominauit: Lot uero, eo quod non habuit similam, ex farina panes hospitibus apposuit, non quod ita pauper esset ut non habuerit similam, qui in diuitiis non inferior patruo scribitur, sed utriusque meritorum differentia per hec designatur indicia, quod is quidem cui erant a Domino mysteria reuelanda, et ad quem dicebatur: Num celabo a puero meo Abraham quod facturus sum? qui imbuendus erat et edocendus de occultis et secretis  Dei, ille panes ex simila scribitur habuisse; ille uero ad quem nichil sacramenti deferebatur, sed ratio presentis salutis et uite, panes communes ex sola farina scribitur habuisse confectos. Et tu ergo, si habes scientiam secretorum, si de fide Dei, de mysterio Christi, de sancti Spiritus unitate potes scienter cauteque disserere, panes ex simila offeres Domino; si uero communibus uteris ad populum monitis, et moralem scis tantummodo locum tractare qui ad omnes pertinet, communem te obtulisse noueris panem. Sed uideamus iam que sit confectio in istis panibus propositionis qui ante Dominum poni semper iubentur. De duabus, inquit, decimis sit panis unus; duas quidem decimas dixit, sed cuius mensure sint iste decime non comprehendit,  cum utique consequens fuisset, si de quantitate simile uolebat agnosci, ipsam cuius duas decimas sumi iubebat, nominare mensuram. Que ergo ista res est, cuius mensura et modus nec comprehendi potuit, nec nominari? Decimus numerus ubique perfectus inuenitur, totius enim numeri ex ipso ratio et origo consurgit. Competenter igitur auctor et origo omnium Deus sub hoc numero uidetur ostendi. Iam si in Ecclesia de solo Patre loquar, et ipsius solius laudes proferam, unius decime panem feci; aut si de Christo solo fecero sermonem, et ipsius enumerauero passionem, et resurrectionem predicauero, unius decime obtuli panem. Si uero dixero quia Pater semper cum Filio eius, et ipse facit opera sua, uel etiam si dixero quia Pater in  Filio est, et Filius in Patre, et qui uidet Filium, uidet et Patrem, et quia Pater et Filius unum sunt, ex duabus decimis simile munde obtuli unum panem, panem uerum qui uitam dat huic mundo . Heretici non faciunt de duabus decimis unum panem, negant enim creatorem Deum Patrem Christi esse, neque uetus et Nouum Testamentum unum faciunt panem, et unum Patrem in utroque Instrumento profitentur; nos autem in Lege et Euangeliis unum atque eumdem inesse sanctum Spiritum dicimus, et isto quoque modo ex duabus decimis unum panem propositionis offerimus. Qui ergo separant Christum a creatore Deo Patre suo, heretici et Iudei, qui solum Patrem recipiunt, et uerbum sapientiam  eius Christum non recipiunt, non faciunt ex duabus decimis unum panem. Nos autem mensure quidem ipsius, id est, substantie nomen uel rationem comprehendere aut inuenire non possumus: confitentes tamen Patrem et Filium, unum facimus panem ex duabus decimis, non ut panis unus ex una decima fiat, et alius ex alia, ut sint ipse due decime separate, sed ut sint due iste decime una massa et unus panis. Quomodo due decime una massa fit? quia non separo Filium a Patre, nec Patrem a Filio: Qui enim uidet me, inquit, uidet et Patrem . Fiunt ergo panes singuli ex duabus decimis, et proponuntur duabus positionibus, id est, duobus ordinibus. Si enim una positio fieret, confusus et permistus esset sermo de  Patre ac Filio, nunc autem unus quidem est panis, una enim est uoluntas, et una substantia, sed due sunt positiones, id est, due personarum proprietates: illum enim Patrem qui non sit Filius, et hunc dicimus Filium qui non sit Pater, et hoc modo duas decimas in uno pane seruamus, et duas positiones ante Dominum profitemur. Sed reuera magni, ut ita dicam, cuiusdam pictoris, et ualde artificis est, diligenter istas seruare mensuras, et ita temperare de Patre et Filio sermonem, coniungere ubi oportet, et rursum ubi competit separare, ut neque due mensure aliquando desint, neque unquam non unus panis appareat. Duodecim ergo panes ex ista simila fieri mandantur, secundum numerum tribuum que tunc erant carnalis Isrel, in quo mihi uidetur forma totius  nature rationabilis contineri: duodecim namque putantur esse generales ordines rationabilis creature, quorum figura erat in illis duodecim tribubus, in quibus erat unus quidam ordo regalis, qui Iudas nominatur; alius erat ordo sacerdotalis, et Leui appellatur; erat et alius erat ordo Iude uicinus, qui Beniamin dicitur, in quo ordine templum Dei et altare collocatum est; alius ordo Issachar, et Zabulon, et Ephraim, aliique quos nominatim designat Scriptura diuina, quorum rationem non est huius temporis explicare. Est tantum uniuscuiusque tribus uel ordinis panis ante Dominum, et licet sit aliqua tribus que non ex libera, sed ex concubina Isrel descendat, et ex parte libera, ex parte seruilis sit, tamen pro omnibus ex duabus decimis panis proponitur  ante Dominum, et in uniuersis due decime similaginis constant. Proponi autem iubentur ante Dominum super mensam mundam. Quis est nostrum qui ita habeat mensam mundam, ut panes super eam Domino offerantur? In istius corde, in istius mente Domino panes offeruntur. Ad huius potentis mensam si sedeas cenaturus intelligibiliter, intellige que apponuntur tibi , hoc est spiritaliter aduerte que dicuntur ab eo, ut et tu facere possis quod additur. Ait enim: Sciens quia talia te oportet preparare. Super hos, thus lucidissimum ponitur, siue, ut Septuaginta, etiam sal, sed thus prius; gratiarum enim actionem, id est, oblationem, que principatum tenet in Dominica cena significat thus, non solum  quia immolatur Deo, sed quia et multas, sicut dicunt medici, sanat oculorum egritudines. Sal autem apostolorum doctrinam significat, ad quos dicitur: uos estis sal terre . Recte autem in multis locis mystice mense ipsi apostoli et doctrina eorum ponuntur, quia quemadmodum ipsis Dominus, sic ipsi nobis diuine cene communionem tradiderunt. Duodecim ergo panes in mensa tabernaculi, duodecim sunt apostoli, et omnes doctrine illorum sequaces in Ecclesia, qui quoniam usque ad consummationem seculi populum Dei alimoniis uerbi reficere non desinunt, panes duodecim propositionis nunquam de mensa Domini recedunt. Et bene iidem panes, non de qualibet farina, sed de simila fieri iubentur, quia nimirum quicunque aliis uerbum uite ministrant,  primo ipsos necesse est uirtutum frugibus operam dare, quatenus ea que predicando admonent, etiam faciendo commendent. Bene etiam iidem panes seni altrinsecus super mensam statui precipiuntur, propter concordiam scilicet caritatis et societatis; nam et Dominus binos ad predicandum discipulos misisse perhibetur, figuraliter insinuans quia sancti doctores nunquam ab inuicem uel in assertione ueritatis, uel in affectu dilectionis discrepant. Et thus lucidissimum super panes ponitur, in monimentum oblationis Domini, quando pie sanctorum actioni ac doctrine oratio pure superadditur, quo per hec utraque rite sociata, semper memoria sacre oblationis in conspectu summi arbitri appareat. Bene autem per singula sabbata panes coram  Domino mutari mandantur: panes namque per sex dies operando in mensa Domini fuerant positi; sabbato nouis mutantur, cum doctores quique sancte Ecclesie, completo tempore sui sancti laboris, eterna in celis quiete remunerantur, et alios post se in idem opus laborandi in uerbo sub eiusdem spe retributionis relinquunt. Coquebantur autem panes ante sabbatum, ut Iosephus scribit, duo et duo diuisim ante sabbatum, et sabbato mane oblati super sacram mensam ponebantur seni, ad alterutros conuersi, duabus pateris aureis superpositis thure plenis, que permanebant ad aliud sabbatum, et tunc pro illis alii deportabantur; illi uero sacerdotibus exhibebantur, et thure incenso in igne sacro in quo omnia holocausta fiebant, aliud thus super alios panes adiiciebatur. Imponebantur  ergo panes sabbato in mensa Domini, ea utique intentione ponentium, ut transacto sabbato ibidem per septem operandi dies manerent, his quoque transmissis, altero superueniente sabbato, in refectionem summi sacerdotis et filiorum eius consummarentur: quia nimirum in primordio nobis Deo deuote conuersationis accipienda requies, et uita eterna promittitur, ea tamen conditione, ut per labores et opera bone uite temporalis ad eam pertingere debeamus.  Solumque Aaron et filios eius huius cibi esse participes precepit, comedere non ubique, sed in loco sancto; sit autem nobis locus sanctus, prius quidem aula Dei, deinde nostra corpora, quando sunt a pollutionibus munda,  ita ut et nobis conueniant hec Pauli uerba, templum enim Dei sanctum est, quod estis uos. Insuper eleuans eius gloriam et mysterii dignitatem efferens in sublime, addidit: Sanctum sanctorum est, de sacrificio Domini iure perpetuo. Ergo sancta est quidem oratio, sancta diuine Scripture lectio et interpretationis eius auditio; sancta sunt, ut breuiter dicam, omnia que in Ecclesiis Dei secundum legem eius dicuntur et aguntur. Sancta autem sanctorum de sacrificio Domini, de omnibus uidelicet que offeruntur et aguntur ad eius gloriam, mensa est quam de sacrificio suo Christus proponit.



CAPUT III. De blasphemo quomodo ex Domini precepto morti  adiudicatus sit.

 Ecce autem egressus filius mulieris Isrelitidis, quem pepererat de uiro Aegyptio inter filios Isrel, iurgatus est in castris cum uiro Isrelita. Cumque blasphemasset nomen Domini, et maledixisset ei, adductus est ad Moysen.  Miseruntque eum in carcerem, donec nossent quid iuberet Dominus. Qui locutus est ad Moysen dicens: Educ blasphemum extra castra, et ponant omnes qui audierunt manus suas super caput eius, et lapidet eum omnis populus.  Duos ergo Scriptura proposuit litigantes, unum ex integro Isrelitam, qui litigauit quidem, sed non peccauit; istum uero cuius peccatum designat, maxima ex parte istum  esse Aegyptio genere indicat aduersum quem litigat Isrelita: et forte competenter et rationabiliter litigat. Nam et in Exodo Isrelita superat, et Aegyptius cadit. Igitur et ego hodie si ueritatem defendam, si pugnem pro ecclesiastica fide aduersum eum qui ex parte quidem credit Christo, et recipit Scripturas, sed non integre sensum earum, nec fideliter recipit, litigo aduersum eumdem qui ex matre quidem Isrelita est, ex patre uero Aegyptius. Si qui ergo et fidei credulitate et professione nominis Christianus est et catholicus, iste ex utraque parte Isrelita est: qui uero professione quidem Christianus est, intellectu autem fidei hereticus et peruersus est, iste matrem quidem Isrelitidem, patrem uero Aegyptium habet. Quomodo ergo hoc accidit? Cum  Scripturas quis legit, et litteram quidem sequitur, intellectum uero repudiat spiritalem, hic matrem quidem Isrelitidem habet, id est litteram, sensum uero quia spiritalem non sequitur, sed carnalem, iste est ei Aegyptius pater, et ideo aduersum catholicum litigat eum qui ex utraque parte Isrelita est, quia et secundum litteram Isrelita est, et secundum spiritum Isrelita non est, sicque secundum litteram quidem Isrelita est, secundum spiritum uero Aegyptius. Quid ergo est utrisque litigantibus necessarium? Ille qui carnalem sequitur sensum, tanquam de Aegypto genus ducens, nomen nominat et maledicit: nominat enim nomen Dei, et cum maledicto nominat, negat enim eum creatorem esse  mundi, negat esse patrem Christi. Nos uero qui ex utroque genere Isrelite sumus, et litteram et spiritum in Scripturis sanctis defendimus, et litigamus aduersum eos qui ex media parte Isrelite uidentur, et dicimus quia neque secundum litteram maledici oportet, neque secundum spiritalem intelligentiam blasphemari, maledicus enim non solum in Deum, sed etiam in proximum, apostoli Pauli sententia a regno Dei excluditur. uide enim quomodo dicit Apostolus: Nolite errare, neque fornicarii, neque adulteri, neque molles, neque masculorum concubitores, neque fures, neque auari, neque maledici, regnum Dei possidebunt . uidete inter que crimina, inter adulteros, inter masculorum concubitores, inter auaros, quos alibi dicit, idolis seruientes,  etiam maledicos posuit, et a regno Dei cum illis pariter exclusit. uideant ergo si qui os suum quotidiana pene consuetudine hoc uitio insuescunt, quid eis periculi immineat; putantes aut leue et facile hoc esse peccatum, non facile cauent: sed considerent Apostolum, quomodo maledicum a regno Dei excludit, et Deus per Moysen, quomodo maledicum puniri iubet. Unde et ego ualde admiratus sum quod in hoc loco quem habemus in manibus Scriptura non aperte designauit quia iste qui ex Aegypto genus ducit maledixerit Deum, sed tantum posuit quia nominans maledixerit, et reliquit in medio, uel de Deo, uel de homine suspicandum. Unde mihi uidetur idcirco noluisse aperte de Deo pronuntiare, ne de hominibus uideretur dedisse licentiam,  et ideo uel de Deo, uel de homine siluisse, ut de utroque caueretur. uerum quoniam sententiam Apostoli proposuimus qua dicit maledicos a regno Dei excludendos, aliquid exposcit iste sermo solatii, ne omnimodis desperationem uideamur indicere his qui quotidiana pene maledicendi consuetudine rapiuntur, et ori suo adhibere custodiam uel ostium negligunt. Promissionis future non unus est modus, neque simplex species, sed sicut docuit ipse Dominus in Euangelio cum beatos dicit pauperes spiritu, et ipsorum affirmat esse regnum celorum, et iterum beatos dicit mites, nec tamen eis celorum regna, sed terre hereditatem promittit; dicit beatos et pacificos, sed ne ipsis quidem regnum celorum dedit, filios tamen eos Dei esse pronuntiat, et cum diuersis  diuersa repromittat, omnes beatos dicit qui ad promissa perueniunt, non tamen omnibus celorum regna concessit. Potest ergo fieri ut aliquis in ceteris forte operibus et actibus emendatus sit et perfectus, subripiatur ei tamen in oris uitio lapsuque sermonis; huic, etiamsi secundum Apostoli sententiam negantur regna celorum non tamen alterius beatitudinis abscinditur locus: uerumtamen eo magis si qui in ceteris perfectus est, laborare etiam in hoc debet, ne ei subripiens praue consuetudinis uitium, celorum regna, quod est omnium beatitudinum culmen, eripiat, quamuis Dominus dixerit: In domo Patris mei mansiones multe sunt . Possumus adhuc addere etiam illud quod natura peccati similis  est materie que igni consumitur, quam edificari Paulus apostolus a peccatoribus dicit, qui supra fundamentum Christi edificant ligna, fenum, stipulam . In quo manifeste ostendit esse quedam peccata, ita leuia, ut stipule comparentur, cui utique ignis illatus diu non potest immorari; alia uero feno esse similia, que et ipsa non difficulter ignis assumat, uerum aliquanta tardius tanquam in stipulis immoretur; alia uero esse que lignis conferantur, in quibus pro qualitate criminum diutinum et grande pabulum ignis inueniat. Ita ergo unumquodque peccatum pro qualitate uel quantitate sui penarum iusta persoluit. uerumtamen, quid opus est fidelibus et his qui cognouerunt Deum de penarum qualitatibus cogitare? Quid opus est ligna,  quid fenum, quid uel ipsam stipulam fundamento Christi supraponere? Cur non aurum magis uel argentum, uel pretiosos lapides, pretioso supraponimus fundamento, ubi cum ignis accesserit, nichil inueniat quod absumat? Nam si accesserit ad stipulam, ex stipula fauillas reddet et cineres; si uero accesserit ad aurum, aurum purius reddet. Hec nobis dicta sint pro his qui negligunt oris maledici consuetudinem resecare, qui etiamsi non ex corde maledicant, etiamsi non uoto et animo iniquo proferant maledicta, tamen immunditiam labiorum secundum Isaie  uerbum et inquinamenta oris incurrunt. Iste tamen, qui licet matre Isrelitide, Aegyptio tamen progenitus est patre, exiit, et nominans nomen maledixit, de quo ego puto quod nisi  exiisset, non litigasset aduersum uerum Isrelitam, nec nominans maledixisset. Exiit enim a ueritate, exiit a timore Dei, a fide, a caritate, sicut superius diximus. Quomodo si per hec quis exeat de castris Ecclesie, etiamsi per episcopi uocem minime abiiciatur, sicut e contrario interdum fit ut aliquis non recto iudicio eorum qui presunt Ecclesie depellatur et foras mittatur, sed si ipse non ante exiit, hoc est, si non ita egit ut mereretur exire, nichil leditur in eo, quod non recto iudicio ab hominibus uidetur expulsus, et ita fit ut interdum ille qui foras mittitur, intus sit, et ille foris sit qui intus retineri uidetur.

 Non oportet ergo Isrelite mulierem, et sapientiam spiritalis Scripture, exteriori  sapientie coire, ita ut et subiiciatur, et eum qui ex eis nascitur, uidelicet eum qui ex utraque docetur, non solum filium Isrelitidis, sed et filium Aegypti esse, cum sapiat uidelicet que Aegyptii sunt, et exteriori sapientie se coniungat, et ea que illinc sunt dogmata obtinere uelit. Si autem aliquando hoc fiet, et quispiam talis fuerit inter filios intelligibilis fidelis Isrel et in castris, quod est Ecclesia ; et qui est ex Isrelitide et Isrelita rixentur, qui magnus est et mundus, et qui se sapientie Dei totum dedit et qui dicit sicut Paulus: Sapientiam loquimur inter perfectos, sapientiam autem non huius mundi, nec principum  seculi huius qui destruentur ; rixentur autem de uerbis aut dogmatibus contendentes, et blasphemauerit filius mulieris Isrelitidis nomen (fit enim hoc quando is qui sapientia exteriori lesus est, mentionem facit Christi; uide enim quia nimis subtilitatem sequens legislator ait: Cumque blasphemasset nomen; quod autem tacet, necdum enim quando hoc sanciebatur erat notum, quia necdum natus erat is qui ex uirgine et Spiritu sancto incarnatus est, de quo dixit Gabriel: Et uocabis nomen eius Iesum, ipse enim saluum faciet populum suum a peccatis eorum [Luc. I]; Paulus autem quantum sit hoc nomen ostendens ait: Et dedit ei Deus nomen super omne nomen, ut in nomine Iesu Christi omne genu flectatur celestium, terrestrium, et infernorum  [Philip. II]]; quando ergo is qui in sapientia confidit et intendit exteriori, que dicit paruum magnum et maximum et gradus, quod impossibile est, exquirit in Diuinitate, blasphemauerit nomen Christi , extra castra necessario expellitur, et ab Ecclesia educitur. Qui autem audierunt ponent manus suas super caput eius, ostendentes per caput quia caput uiri Christus, caput Christi Deus est, quia qui Filium blasphemauit, et Patrem in illo blasphemauit. Et lapidabit eum populus uniuersus, qui occidunt, et disperdunt eum qui blasphemauit: sed et hec uerba huius sanctionis opportune nota, quomodo adduxerunt eum ad Moysen. Ipse autem non ex auctoritate agit, nec profert contra eum sententiam, sed  misit eum in carcerem ut diiudicaret per preceptum Domini; nam Mosaica lex odio quidem habet etiam ipsa filium blasphemantis, quod manifestum est ex eo quod frequenter Trinitatis insinuat mysterium, non quidem aperte, nec sic plane de ea loquitur sicut Euangelium; et propterea eum ad iudicium mandatorum Domini reseruauit. Quorum autem? Illorum uidelicet qui dicunt: Qui non credit in Filium, iam iudicatus est . Et rursus: Si non credideritis quia ego sum, moriemini in peccatis uestris ; multaque alia talia in euangelicis preceptis dicta. Sequitur porro:

Et ad filios Isrel loqueris: Homo qui maleaixerit Deo suo, portabit peccatum suum; et qui blasphemauerit nomen Domini, morte moriatur. Lapidibus opprimet  eum omnis multitudo, siue ille ciuis, siue peregrinus fuerit. Qui blasphemauerit nomen Domini morte moriatur. Nouum hic et quod conturbet aures multorum, secundum editionem uero LXX sic precepit: Homo homo quicunque maledixerit Deo, peccatum accipiet: qui autem nominat nomen Domini, morte moriatur. Et blasphemando Deum nominare nomen Domini grauius est, nam ille quidem peccatum accipit solummodo, ille autem et penam mortis sustinet. Que enim differentia est inter Dominum et Deum? non hic iste ipse est qui dixit: Audi, Isrel, Deus, Deus tuus, Dominus unus est; et rursus: Diliges Dominum Deum tuum ex toto corde tuo? Quomodo ergo qui quidem maledicit Deo peccatum accipit,  qui autem nominauerit nomen Domini morte morietur? Aut cuius rei gratia omnino pene submittitur, qui nominat nomen Domini? Inuenies enim Isaiam exsultantem in hoc et dicentem: Domine, extra te alium nescimus, nomen tuum nominamus. Quod ergo nomen Domini quis nominans, sub maledicto et sub pena mortis efficitur? Siquidem aliquod latens nomen, et quod nos ignoramus legislator nunc dicit, quod in Scriptura sacra non est manifestatum, quomodo quispiam hoc nominet quod non didicit, nec ad medium proferre potest? uide autem quid nobis Deus per Moysen manifestauerit: Cumque descendisset Dominus per nubem, stetit cum eo Moyses inuocans nomen Domini, quo transeunte coram eo ait, Dominator Domine Deus misericors et clemens  . Non autem hoc nobis manifestaret si nos hoc non nominare uoluisset. Sed aliud nunc per presentia legislator demonstrat: illam enim blasphemiam quam sciendo quis committit, hanc sub penam maximam esse et non uenialem uult; et hoc dicit aperte quod in Euangeliis Dominus ait: Omne peccatum et blasphemia dimittetur hominibus, qui autem dixerit contra Spiritum sanctum non dimittetur ei, neque in hoc seculo, neque in futuro . Blasphemiam Spiritus eam que in scientia Dei committitur blasphemiam appellans, quia scientia donum est specialiter Spiritus, ita ut Paulus diceret: Huic datur quidem per Spiritum sermo sapientie, alii sermo scientie . Quamobrem et nunc intelligis maledicere quidem Deum qui non sciendo  blasphemat. Unde nec blasphemare eum Symmachus, sicut filium mulieris Isrelitidis, scripsit, sed detrahere; dixit enim, homo qui detraxerit Deo suo. Et per hoc maxime ostenditur quia per nimiam ignorantiam ea de Deo que de homine habet, in quibus locum habet detractio, dicere; uerumtamen et sic peccatum accipit, quia dum deberet scientiam habere, non habet. Nominare autem nomen Domini in maledicendo ait eum qui in scientia blasphemat; hi autem proprie Dominum nominant qui eius scientiam conquisierunt per Spiritum: Nemo enim potest dicere, Dominus iehsu, quemadmodum Paulus ait, nisi in Spiritu sancto . Quia ergo scientes blasphemant, recte sunt sine uenia, siue a patribus scientiam habent, et appellantur propter hoc ciues,  siue modo eam didicerunt, et propterea sunt peregrini. Cum nominant ergo nomen Domini, recte morientur, id est, cum nominant et blasphemant. uides enim quia et ille Isrelitice mulieris filius, quia nominauit nomen et blasphemauit, penam sibi superinduxit? Sed et in hac sanctione hoc quod uidetur dubium, Aquila planius edidit; ait enim: uir quando blasphemauerit Deum suum, et acceperit iniquitatem sibi, et denominans nomen Domini, morte moriatur. Non dixit nominans, sed denominans, ut hunc de quo nunc sermo est, simul blasphemare et nominare ostenderet. Ergo eum qui blasphemat et nominat nomen Domini, uidelicet Spiritum , hunc mori  et occidi legislator precepit: est autem is qui sciendo blasphemat, sicut semel diximus.



CAPUT Iu. De lege talionis percutientis aut interficientis proximum.

 Qui percusserit et occiderit hominem, morte moriatur. Qui percusserit animal, reddet uicarium, id est, animam pro anima. Qui irrogauerit maculam cuilibet ciuium suorum; sicut fecit, fiat ei: fracturam pro fractura, oculum pro oculo, dentem pro dente restituet, qualem inflixerit maculam, talem sustinere cogatur. Qui percusserit iumentum, reddet aliud. Qui percusserit hominem, punietur. Aequum iudicium sit inter uos, siue peregrinus, siue ciuis peccauerint, quia ego sum Dominus Deus uester. Qui percusserit et occiderit hominem, siue secundum LXX, qui percusserit  animam hominis morte moriatur. Et quis hominis percutit animam, nisi qui eum illicitat ad impietatem, qui eum ad blasphemos trahit sermones, in quibus meretur pessimam peccati mortem, que uera est mors anime? Propter quod morte mori, hunc qui talis est precepit. Hic tamen animam dicens hominis, animalem maxime hominem dicit, id est, eum qui non potest intelligere que sunt Spiritus. De quo ait Paulus: Animalis autem homo non percipit ea que sunt Spiritus . Stultitia enim est illi, et non potest intelligere quia spiritaliter exanimatur, quem qui percusserit, morte moriatur. Sed et si percusserit animal, uidelicet eum qui pecoris modo uiuit, de quo ait Dauid: Homo cum in honore esset non intellexit, comparatus est iumentis insipientibus similis  factus est illis , reddet uicarium, id est, animam pro anima. Nec enim quia peccatorem aut popularem, et non habentem discretionem subtilem de Deo, errare fecit, uenia omnino dignus est, si autem non sic percusserit ut perfecte eum ad impietatem perduceret, et ex toto eum errare faceret a Deo, omnino autem quedam ei dixerit aut egerit, et maculam peccati irrogauerit, secundum hoc et penam sustinebit. Ait enim: Qui irrogauerit maculam cuilibet ciuium suorum; sicut fecit, fiat ei: fracturam pro fractura, siue ut LXX, contritionem pro contritione, oculum pro oculo, dentem pro dente. Siue enim uirtutem quam habuit ciuis siue proximus, ille mala docens, aut suadens, aut scandalizans, aut detrahens, aut calumnians contriuit,  siue oculum eius, uidelicet scientiam, unum quodlibet predictorum agens, cecauit, aut dentem, uirtutem uerborum excusserit ; necessario ergo eorum que dicta sunt aliquid nocens similem et ipse sustinet maculam, in iudicio uidelicet futuro. Si enim alterius uirtuti nocuit, aut contriuit, ipsius conteretur, si scientiam obscurauit, eius scientia  pro nullo habebitur, si uero doctoralibus nocuit, et eius sermones infructuosos ei atque inutiles iudex efficiet. Propter quod et Paulus dixit: Qui autem conturbat uos, portabit iudicium quicunque est ille ; siue paruus, siue magnus, siue scientiam habens plurimam; siue paruam, siue nunc didicerit, siue prius, siue ciuis fide, siue peregrinus. Cum autem hec ita se habeant, necessaria erat Iudeis et littere sanctio, quia non capiebant audire: Si quis te percusserit in dexteram maxillam tuam, prebe illi et alteram . Sed cum essent maleuoli, unusquisque hoc proximum exacturus erat, et non ipse agere. Recte ergo eis oculum pro oculo, dentem pro dente dare dicebatur, ut metu alterne pene a uiolentiis et homicidiis abstinerent. Sequitur:

 Locutusque est Moyses ad filios Isrel: et eduxerunt eum qui blasphemauerat extra castra, ac lapidibus oppresserunt, feceruntque filii Isrel sicut preceperat Dominus Moysi. Audiuimus nunc quemadmodum de castris eduxit eum qui blasphemauit, lapidibusque eum opprimi precepit; propterea indignationi et opus addidit, et legem tibi etiam experimento ipso confirmatam ostendit, ut et tu blasphemare Deum timeres, et fugeres illud timens peccati magnitudinem quod non solum principes, sed omnem multitudinem, uindicare precipit. Communis enim debet esse omnibus contra blasphemos pugna, quia communi nostro benefactori, communi nostre uite, ex quo omnes et esse et bene esse habemus, detrahere tentant, eius quidem glorie nichil nocentes, nos autem  ab eo separare et expellere uolentes.



CAPUT u. De requie anni septimi post ingressum in terram sanctam.

 Locutusque est Dominus ad Moysen in monte Sinai, dicens: Loquere filiis Isrel, et dices ad eos; Quando ingressi fueritis terram quam ego dabo uobis, sabbatizes sabbatum Domino. Sex annis seres agrum tuum, et sex annis putabis uineam tuam, colligesque fructus eius: septimo autem anno sabbatum erit terre, requietionis Domini: agrum non seres, et uineam non putabis. Que sponte gignit humus non metes, et uuas primitiarum tuarum non colliges quasi uindemiam: annus enim requietionis est terre; sed erunt uobis in cibum, tibi et seruo tuo, ancille et mercenario tuo, et  aduene qui peregrinantur apud te: iumentis tuis et pecoribus omnia que nascuntur prebebunt cibum. Terram quam et Deo nobis dare placet, et nobis expedit accipere, ex qua ueram uitam conquirere possumus, id est conuersationem bonam, que est secundum eius legem atque mandata que nobis dedit. De qua ait Dauid: Doce me facere uoluntatem tuam, quia tu es Deus meus; Spiritus tuus sanctus deducet me in terra recta . Hanc si intrauerimus, sex annis serere nostrum agrum, et putare uineam, et colligere fructus qui in ea nascuntur possumus, id est, usque dum in hac uita et in creatura hac uisibili sumus, quam sex dierum numerus recte significat, quia in sex diebus constituta sunt que uidentur  omnia. Septimo autem anno sabbatum et requies erit terre; quando enim intelligibile nostrum uenerit sabbatum, id est, presentis seculi requies, de qua ait Paulus: Ergo relinquitur sabbatismus populo Dei , quem signat dies septima, quia septima die requieuit Deus ab omnibus operibus suis, uidelicet uisibilibus, propterea tunc operationis non est tempus: et ideo nec agrum legis tunc serere, nec euangelicam uineam putare possumus. Ager enim a nobis lex recte intelligitur, quia senior filius, qui iunioris populi emulus est, qui imaginem populi Iudeorum gerit, de agro, uidelicet operatione legis, reuerti dicitur; uinea autem euangelica sine aliqua dubietate predicatio est, Christus enim ei occasionem et materiam dedit, qui dixit: Ego sum uitis,  uos autem palmites, et Pater meus agricola est . Nec ergo colere legalia aut euangelica mandata post exitum de hac uita aut transitum poterimus; sed nec ea que sponte nascuntur metere, id est, nec quecunque naturalis lex ad operationem hominibus suggerit, hec est enim que sponte gignitur, quia extra meditationem librorum et omnem doctoralem auditum suggerit et exhortatur que sunt utilia, et cogitationes nobis adiuuantes animam prestat. Sed nec uuas primitiarum, siue ut Septuaginta, uuam sanctificationis uindemiare tunc necesse habemus. Et que sit sanctificationis uua sciunt qui imbuti sunt Christi mysteriis. Sed erunt uobis in cibum, tibi et seruo tuo, ancille et mercenario tuo, et aduene qui peregrinatur apud te, iumentis tuis et pecoribus tuis.  Quecunque enim nunc operati fuerimus, horum ibi fructum percipimus, et illud psalmi nobis aptabitur: Beati omnes qui timent Dominum: labores manuum tuarum quia manducabis, beatus es, et bene tibi erit . Beatitudinem enim describit futuri seculi, in qua beatum est eum quidem quemdam cibum inuenire: Beatus enim, ille ait, qui comederit panem in regno celorum . Multo magis autem beatum est, et seruos habere, et ancillas et mercenarios, et aduenas, iumenta et pecora, siue secundum Septuaginta, et bestias. Species enim hec discipulatum prebentium nobis in sancta Dei conuersatione sunt diuerse, serui quidem et ancille quotquot nobis ad discipulatum semetipsos subdiderint, uel a nobis empti fuerint de exteriori seruitio; mercenarii autem  nostri, qui a nobis inuitati sunt, non tamen tantum subiecti ut et serui et ancille nominentur: aduene, siue ut LXX, inquilini, adiacentes nobis, neque enim dixerunt inquilinos, sed inquilino adiacenti ad te, quotquot in uita ista per philosophiam quasi inquilini sunt, non tamen exterioribus adiacent, sed nobis, qui in terram bonam ingressi sumus, et possidemus eam, et que ad eam pertinent. Sed et si quem idiotam siue popularem iuuabimus, hi enim sunt iumenta. Insuper et si quem infidelium uel impiorum, qui recte pecora, uel sicut LXX, bestie nominantur mansuete, facientes relinquere siluas, et ad terram uenire nostram fecerimus. Secundum editionem uero LXX, ubi legitur: Cum introieritis in terram quam  ego dabo uobis, et requieuerit terra quam ego dabo uobis sabbata Domini: sex annis seminabis agrum tuum, et sex annis putabis uineam tuam, et congregabis fructum eius. Anno autem septimo sabbati requies erit terre sabbata Domino.  Queritur quomodo intelligendum sit, cum introieritis in terram quam dabo uobis, et requieuerit terra, sex annos seminabis agrum tuum, et cetera, quasi tunc fieri preceptum sit quando terra requieuerit, cum propterea terra requiescat, quoniam hoc fit. Requiem enim terre septimo utique anno uult intelligi, quo iussit nichil in ea quemquam operari per agriculturam. Sed nimirum longum hyperbaton facit obscuritatem huic sensui: uidetur ergo hic esse ordo uerborum: Cum introieritis in terram quam ego dabo uobis, et requieuerit  terra quam ego dabo uobis, sabbata Domini, que ab se surgunt, agrum tuum non metes, et uuam sanctificationis tue non uindemiabis: annus requiescendi erit terre. Et erunt sabbata terre esca tibi, et puero tuo, et puelle tue, et mercenario tuo, et inquilino qui applicitus est ad te, et pecoribus tuis et bestiis que sunt in terra tua, omne quod nascetur ex eo in escam. Interposuit autem exponendo quomodo terra requiescat, et ait: Sex annis seminabis agrum tuum, et sex annis putabis uitem tuam, et congregabis fructum eius. Anno autem septimo sabbata, requies erit terre, sabbata Domini. Agrum tuum non seminabis, et uitem tuam non putabis. Et per hoc quod ait, non putabis, omnem culturam eo anno prohibitam debemus accipere. Neque enim si putanda  non est, aranda est, aut adminiculis suspendenda, uel quodlibet aliud, quod ad culturam eius pertineat, adhibendum; sed quomodo solet a parte totum intelligi, ita per putationem omnis cultura significata est; et per agrum atque uineam, cum et illum seminari, et hanc putari prohibuit, omnis agri genus intelligendum est. Neque enim in oliueto uel quolibet alterius generis agro aliquid operandum est, de quibus tacuit. Quod uero ait, et erunt sabbata terre esca tibi, et puero tuo, et puelle tue, et cetera, satis aperuit, nec Dominum agri prohibitum uesci eis, que non adhibita cultura illo anno sponte nascantur, sed fructus redigere prohibitum. Sic ergo permissus est aliquid inde in escam sumere, quomodo transiens, ut  hoc solum caperet quod statim uescendo consumeret, non quod in usus reponeret.



CAPUT uI. De obseruatione Iubilei et legitimis eius.

 Numerabis quoque tibi septem hebdomadas annorum, id est, septem septies, que simul faciunt annos quadraginta nouem: et clanges buccina mense septimo decima die mensis propitiationis tempore in uniuersa terra uestra. Sanctificabisque annum quinquagesimum, et uocabis remissionem cunctis habitatoribus terre tue: ipse est enim iubileus. Reuertetur homo ad possessionem suam, et unusquisque rediet ad familiam pristinam, quia iubileus est, et quinquagesimus annus. Non seretis neque metetis sponte in  agro nascentia, et primitias uindemie non colligetis ob sanctificationem iubilei, sed statim oblata comedetis. Anno iubilei redient omnes ad possessiones suas. Hic interrogandi sunt Iudei: Si septimam, sicut ipsi dicunt, diem legislator honorans, uacare in ipsa ab agri operibus aliisque talibus precepit, cuius gratia et quinquagesimo anno cessare ab operibus precepit? Si enim hebdomade hebdomadarum ad nouem et quadraginta numerari annos colliguntur, non oportebat quinquagesimum uacare, nisi forsan aliquid significaret, et mysteria lex exponeret, que necdum tempus erat aperte propter auditorum infirmitatem aperiri. Que sint autem hec, audi: Duplex quedam infertur a Deo omnium uisibilium consummatio, una quidem uniuscuiusque nostrum, alia autem communis  humani generis, ipsorumque horum que hanc que nunc est conuersationem constituunt. Sed nec quando omnes, et hoc nimis scienter legem dans Deus nobis innuit his et superioribus uerbis: in superioribus quidem, uniuscuiusque finem insinuans, his autem consummationem totius generis humani mundique uisibilis. Numerabis ergo tibi septem hebdomadas annorum, siue, ut Septuaginta, septem ergo numerabis tibi requies annorum; sabbata autem pro requiebus reliqui interpretum ediderunt. Et quid hoc est? Septem enim ait hebdomadas annorum septies, et sunt septem hebdomades annorum quadraginta nouem anni; quia enim in hebdomade dierum totum seculum humanum diuiditur, quando hic ipse in semetipso multiplicatus fuerit, et tota seculi completa  fuerit uolubilitas, cuius tempus Creator definiuit, diu semetipsum uoluens ad finem peruenit. Et propterea ille finis temporis hebdomadarum recte appellatur, qui quadragesimus nonus annus est. Sed oportet etiam sequentem quinquagesimum, sicut ait hic legislator, succedere, in quo mortuorum fit resurrectio; post enim finem resurrectio sequitur, que quomodo et quemadmodum proueniat dicit quidem Paulus, similiter autem et legislator presentibus subdidit uerbis, ait enim: Et clangetis buccina mense septimo in uniuersa terra uestra, illam tubam significans de qua Paulus scribit Thessalonicensibus: Quia ipse Dominus in iussu, in uoce archangeli, in tuba Dei descendet de celo, et mortui qui in Christo  sunt resurgent incorrupti ; oportet enim mortuorum resurrectionem suscitantem eos precedere tubam. Unde in quadragesimo et nono anno, in quo communem diximus consummationem fieri, tuba cani precipit. In mense autem septimo, decima mensis propitiationis tempore clanges buccina in uniuersa terra uestra, recte precipit, per propitiationem manifestans, quia propter bonitatem erga nos, et clementiam erga omne genus humanum, communis resurrectionis dispensat mysterium, misericordiam impendens Adam, qui per inobedientiam in terram reuerti iussus est. Si enim non misertus propitiatusue fuisset, non eum a corruptione terrena liberasset. Dixit autem, omnem terram, quia totius erit humani generis resurrectio; per septimum autem  mensem et decimam diem, eum qui hec egit, uidelicet Christum, intelligens, mense enim septimo etatis mundi uenit, cuius mensem primum dicimus eum qui fuit in paradiso; secundum, usque ad diluuium; tertium, usque ad Abraham; quartum, usque ad tempus quo descensum est in Aegypto; quintum, usque ad captiuitatem in Babyloniam; sextum, usque ad aduentum Christi; septimum, ipsum Domini aduentum. Nam etsi non omnes he differentiam quamdam inter se etates habent, tamen temporum signa sicut menses habent; sed decimam diem propter imperfectionem addit, perfectus quippe numerus est decimus: propitiationem nostram per crucem atque passionem Christus peregit, unde et ouem quam Moyses precipit immolari, perfectam esse et decima  die separari precepit, huius gerentem imaginem de quo nobis nunc sermo est. Quid autem his addidit?

Sanctificabisque annum quinquagesimum, et uocabis remissionem cunctis habitatoribus terre tue. Septuaginta autem addunt, annus remissionis erit uobis significatio hec, et sanctificabitur, id est, in sanctimonia hunc exspectate, et sancta de eo cogitate, sed et sanctimoniam in eo corrigite, reminiscentes illum qui dixit, Pacem sequimini cum omnibus et sanctimoniam, sine qua nullus uidebit Deum. Sed et omnibus qui sunt in terra remissionem annuntiemus prolate contra nos propter Adam sententie, significatio hec est; signum est enim mortuorum resurrectio Christi uictorie, per quam uicit inimicum, omnia subiiciens sibi, et destruens mortem, quemadmodum Paulus  ait: Oportebat enim eum regnare donec ponat inimicos sub pedibus suis, nouissima autem inimica destruetur mors . Sed significatio hec per euangelicam predicationem efficitur, Christus enim adueniens eam significauit atque predicauit: tunc reuertetur homo ad possessionem suam, et unusquisque redibit ad familiam pristinam. uel, sicut LXX, ad patriam suam; possessio enim nostra est et indemptio [adeptio] futuri seculi, quia illam non ad tempus, sed in perpetuum possidemus, et nec nunc quidem huius, nunc autem illius, sed semper eiusdem est firma, et que non possit auferri possessio, de qua Dominus dicebat: Thesaurizate uobis thesauros in celo, ubi nec tinea nec erugo corrumpunt, nec fures effodiunt et furantur . Sed ad familiam  pristinam redimus, uel sicut Septuaginta, ad patriam nostram ambulabimus; manifesta est enim quedam amantium hospitalitatem patria, siue familia, cui Abraham preest; manifesta castorum, cui Ioseph princeps est; manifesta zelatorum, cui Elias primatum tenet: quarum hereditatem percipimus, quando horum que hic sunt remissio et significatio, contra mortem uictoria peracta fuerit, in quinquagesimo anno, qui post hebdomadem hebdomadarum, id est, post communem finem ueniet, sicut semel ostensum est; tunc non possunt seminari, neque meti sponte in agro nascentia; nec primitias uindemie colligi; neque enim tempus est in quo nobis per operationem conquiramus aliquam sanctimoniam, quam in  hac uita non conquisiuimus in seculo futuro, sed frui his que hic operati fuerimus. Sequitur:

Quando uendes quidpiam ciui tuo, uel emes ab eo, ne contristes fratrem tuum, sed iuxta numerum annorum iubilei emes ab eo, et iuxta supputationem frugum uendet tibi. Quanto plus anni remanserint post iubileum, tanto crescit pretium; et quanto minus numeraueris temporis, tanto minoris et emptio constabit, tempus enim frugum uendet tibi. Nolite affligere contribules uestros, sed timeat unusquisque Deum suum, quia ego Dominus Deus uester. Esse aliquam uenditionem, cuius sine argento contractus prouenit, aperte nos Isaias docuit, cum ait: Omnes sitientes uenite ad aquas, et qui non habetis argentum properate, emite et comedite . Propter quod sic  dicebat Petrus condemnans Simonem: Pecunia tua tecum sit in perditionem, quia donum Dei estimasti pecunia possideri. Bonum et uere beatum est, quod spiritale est, non tamen cuius possessionem fas sit pecunia adipisci. Talem et nunc uenditionem et possessionem spiritalem lex proponit. Ait enim: Quando uendes quidpiam ciui tuo, uel emes ab eo, id est, aliquam doctrinam; aut dederis, aut acceperis, id est, aut docueris, aut edoctus fueris: hec est enim bona possessio que ad possessionem futuri transmittit seculi. Bene autem coniunxit: Quando uendes quidpiam ciui tuo, uel emes ab eo; alterutrum enim sunt diuitie, alterutrum possessio, discipuli atque doctoris, quod demonstrat Paulus Corinthiis scribens: Quia gloria uestra sumus, sicut et uos nostra in die  Christi Iesu . Ne contristet ergo homo fratrem, id est, ut non super uirtutem discipulis ingeramus, sed que eis sunt possibilia, id est, uirginitatem ei cui possibilis est, illi uidelicet de quo ait Paulus: Qui statuit in corde suo firmus, non habens necessitatem, potestatem autem habet sue uoluntatis, et hoc indicauit in corde suo custodire uirginem suam ; coniugium ei qui non capit uirginitatis uerbum; idem enim dixit: Et qui tradit nuptui uirginem suam benefacit, et qui non tradit melius facit; et rursus: Si quis autem turpem se uideri existimat super uirgine sua, quod sit superadulta, et ita oportet fieri; quod uult faciat, non peccat si nubat: Et rursus: Melius est nubere quam uri. Idem et de omni uirtute eam que secundum possibilitatem est, nos  ipse Deus exigit, et in alterutris ministrare uult; nam Phariseos reprehendebat ut pote grauia aliis precipientes, ait enim: Alligant onera grauia et importabilia, imponunt ea in humeros hominum . Nimis ergo consequenter legislator addidit, sed iuxta numerum annorum iubilei, emes ab eo; uel, sicut LXX, secundum numerum annorum post significationem possidebis a proximo: significationem, secundum quod iam dictum est, aduentum Dominicum intelligens, et que ad eum pertinens annuntiata est euangelica predicatio, que nobis futuram contra mortem uictoriam, requiemque futuri seculi significauit. Ex quo ergo significatio hec fit nemo durum portat iugum, nec onus graue gerit;  sed secundum numerum annorum, id est, secundum suam uirtutem, quia anni hominis etatem ostendunt, ex qua manifestus sit quis, quid possit secundum corpus; quod magis explanans subdidit, iuxta supputationem frugum uendet tibi, secundum quod habet uirtutem operari et fructificare, reddat magistro fructum discipulus. Quanto plus anni remanserint post iubileum, tanto crescit pretium. Et quanto minus numeraueris tempus, tantum minoris et emptio constabit. Tempus enim frugum uendet tibi. Si potest multa operari, multum fructum exiges; si autem pauca, paruum: nam hic quidem trigesimum, alter autem sexagesimum, alter uero centesimum fructum ferre exigitur. Nec negligenter hoc a legislatore, sed ex opere studetur, nam ait iterum:  Nolite affligere contribules uestros, sed timeat unusquisque Deum suum, quia ego Dominus Deus uester. Non affliget homo contribulem, id est, non ei graue onus imponat, et supra uirtutem eius: sed timeat unusquisque Deum suum, qui dicit, tollite iugum meum, quia suaue est; et onus meum, quia leue est . Ego Dominus Deus uester, id est, qui de uirginitate apostolis precepi et dixi: Non omnes capiunt uerbum hoc, sed qui potest capere capiat . Sic unumquemque inde exigit secundum uirtutem suam. Et hoc quidem lucrum est contemplationis spiritus. Habet autem et littera non paruam instructionem: compati enim proximo, et in contractibus sensibilibus, et nullatenus grauem quempiam neque onerosum uult esse, nec de pauperum necessitatibus  negotiari, nec studere seu festinare possessiones eorum sibi conquirere, domum domui coniungere, agrum agro apponere; sed tribuere opus habentibus, et que paulatim dederunt de fructibus recipere, qui de agris colliguntur, ipsum enim debitum donare, et neque hoc quod mutuum datum est recipere, perfecte hoc uite est, quam non omnes capiunt, qui autem capiunt, beati sunt. Sequitur:

Facite precepta mea, et iudicia mea custodite, et implete ea, ut habitare possitis in terra absque ullo pauore, et gignat uobis humus fructus suos quibus uescamini usque ad saturitatem, nullius impetum formidantes. Nullatenus enim nos uacare licet, infirmi sumus a legis operatione, sed operari procul dubio etiam secundum uirtutem uult, uirtutem enim nostram  conscientia nostra conuincit, sicut ait Paulus: Cogitationum inuicem accusantium uel excusantium . Omnes ergo iustitias Dei, omnia eius iudicia prius custodiamus, et postea faciamus; custodiamus non corrumpentes intentionem eorum, sed districte custodientes et immutabiliter, ueluti si quis eleemosynam operari uelit, non proximo nocens operetur, neque si pauper est, ipse rapiat diuitum pecunias, ut prebeat pauperibus; Deus enim eleemosynam ex iustitia offerri uult. Hoc autem et in unoquoque mandato dicimus, ut prius eius intentionem et finem custodiamus et sic in eorum operationem proficiamus; tunc enim in terra intelligibili confidenter habitabimus, in diuina uidelicet lege  spiritalis Scripture et bone conuersationis, quam nobis Deus possidere et colere precipit, quando eius intentionem non fuerimus transgressi; tunc gignit fructus suos quibus uescamur usque ad saturitatem; et nullius impetum formidemus; qui enim custodit intentionem legis et qui operatur, hic eius colliget fructus, et comedet eos ad saturitatem, et sine formidine in ea inhabitat, quia legislatoris intentionem non transgreditur, nec conscius sibi est contra legem in lege Dei conuersari. Sequitur:

Quod si dixeritis: Quid comedemus anno septimo, si non seuerimus neque collegerimus fruges nostras? Dabo benedictionem uobis anno sexto, et faciet fructus trium annorum; seretisque anno octauo, et comedetis ueteres fruges usque ad nonum annum, donec noua  nascantur, edetis uetera. ualde dignum est, ut prius iuuemur, id est, de utilitate littere hoc intendendum est, atque huiusmodi lucrum sectandum; duorum enim annorum uacationem terre precipiens non uult deficere, neque conturbari eos qui legem percipiebant, quid comedant, aut unde comedant, sed ait: Dabo benedictionem meam uobis. Quam uero? quia non in solo pane uiuit homo, sed in omni uerbo quod procedit de ore Dei . Quomodo ergo Christi mandatum quidam tanquam impossibile et laboriosum accusant quod dixit: Non cogitetis in crastino. Ecce enim etiam lex similia precipit, et de integris tribus annis iubet non cogitare eos qui uirtutem legislatoris intendunt. Preterea per tres annos uniuscuiusque nostrum consummationem et  communem retributionem que est post resurrectionem necessario intelligimus. In unoquoque enim horum comedemus quecunque hic operati fuerimus. Propter quod ait: Quod si dixeritis: Quid comedemus anno septimo? id est, uniuscuiusque nostrum consummationem; manifestum est enim quia et in communi, in qua resurrectio fit, et in retributionem eumdem cibum habebimus. Audi quod tibi de his Deus responsum per legem dat: Dabo benedictionem meam uobis anno sexto, et faciet fructus trium annorum. Benedictio Patris Filius est, ipse enim maledictum illatum Ade disperdidit, propter quod et in eo oportere nos benedici Dauid psalmista et propheta docuit: Benedictio Domini super uos, benediximus uobis in nomine Domini . Nomen  Domini Filium dicens euidenter, quia quemadmodum nomen manifestat unumquemque, etiam qui non uidetur, sic et Christus apparens cognosci fecit Patrem in semetipso, quamuis inuisibilem. Hic in sexto anno uenit tanquam in perfectione, hanc enim senarius numerus significat, quod ut in nouissimo tempore rursus reformatio proueniret: in cuius dierum numero homo formatus est: quamobrem quemadmodum formationis sexta dies, sic sextus annus reformationis recte appellatur. Quod autem illic sextus dies, sextus autem hic annus dicitur, hoc ideo fit quia multa inter formationem nostram et reformationem temporum decurrerunt spatia. Ergo non frustra sexti anni legislator mentionem fecit:  in hoc enim Christus ueniens, dedit nobis acquirere fructus, quibus in propria nostrorum uniuscuiusque consummatione, et in communi resurrectione atque retributione nutriri possimus, prestans generi humano abundanter fructificare uirtutes, et tantum ut hi qui circa horam undecimam conducti sunt ad operandum, cum illis qui mane conducti fuerint, denarii acciperent mercedem. Sequitur:

Terra quoque non uendetur in perpetuum, quia mea est, et uos aduene et coloni mei estis; unde cuncta regio possessionis uestre sub redemptionis conditione uendetur.  Et terra non uenundabitur in profanationem, alii codices habent, in confirmationem, quam mendositatem in alterutris prius in Greco accidisse arbitror, propter uerbi similem  sonum; enim profanatio dicitur; autem confirmatio. Sed ille sensus apertus est, et terra non uenundabitur in profanationem, id est, ne quis auderet terram quam accepit a Deo uendere profanis, qui ea utantur ad impietatem cultumque deorum alienorum atque falsorum. Illud autem subobscurum est, non uenundabitur terra in confirmationem, quod puto non intelligendum, nisi ne ita uenditio confirmetur, ut eam non recipiat uenditor tempore remissionis, sicut preceptum est. Quod uero sequitur, utrique sensui potest congruere, siue legatur: Et terra non uenundabitur in profanationem, siue in confirmationem. Secutus quippe adiunxit, Mea enim est terra, propter quod proselyti et incole uos estis ante me,  et per omnem terram possessionis uestre mercedem dabitis terre, alii autem codices habent, redemptionem dabitis terre. Sensus ergo hic est: Non uenundabitur terra in profanationem, id est, illis qui ea utantur in iniuriam Creatoris; aut in confirmationem, id est, ut eam emptor perpetuo possideat, nec certo secundum Dei preceptum interuallo annorum restituat uenditori. Mea enim est, inquit, terra, unde secundum meum preceptum ea uti debeatis. Atque ut ostenderet suam esse non ipsorum, quid ipsi in ea essent, consequenter adiunxit dicens: Propter quod proselyti et incole uos estis ante me, hoc est, quamuis proselyti, id est, aduene sint uobis, que ex alienigenis adiunguntur genti uestre, ut incole, id est, non in terra propria manentes:  tamen etiam uos omnes ante me aduene estis et incole. Hoc Deus dicit, siue Isrelitis, quod aliarum gentium terram quas expulit, eis dederit; siue omni homini, quoniam ante Deum qui semper manet, et sicut scriptum est, celum et terram implet, utique presentia sua, omnis homo aduena est nascendo, et incola uiuendo, quoniam compellitur migrare moriendo. Si attenuatus frater tuus uendiderit possessiunculam suam, et uoluerit propinquus eius, potest redimere quod ille uendiderat, sin autem non habuerit proximum, et ipse pretium ad redimendum potuerit inuenire, computabuntur fructus ex eo tempore quod uendidit, et quod reliquum est, reddet tempori; sicque recipiet possessionem suam,  quod si non inuenerit manus eius ut reddat pretium, habebit emptor quod emerat usque ad annum iubileum: in ipso autem omnis uenditio redit ad Dominum et possessorem pristinum.  [Ex Hesychio.] Uniuscuiusque ergo hominis possessio, bona conuersatio est, quam sortiti sumus a Deo, de qua Paulus dicebat, unusquisque in qua uocatione uocatus est, fratres, in eadem maneat , apud Deum, hic enim uirginitatem, ille autem castum coniugium, alter uitam iustitie, alius autem silentium remotionemque causarum, hic sacerdotium, ille pauperum patrocinium, alter alia, unusquisque secundum propriam uirtutem possidet, sed quando per desidiam cogitationes nostre infirmate fuerint, tunc ex parte de propria cadimus possessione.  Si attenuatus frater tuus, siue secundum Septuaginta, si ad paupertatem peruenerit frater tuus, qui est tecum, fratrem nostrum et qui nobiscum est, intellexit confidelem, in cuius cogitatione quando uenerit peccatum in paupertatem labitur, et pauper uere est, qui diuitias perdidit spiritales, factus qualis ille de quo Dauid dixit: cum eum qui in cogitationibus peccatorum constitutus erat exponeret hominem: Egens sum ego, et in laboribus a iuuentute mea, exaltatus autem humiliatus sum et confusus . Quando ergo hic qui talis est, partem proprie boneque possessionis, que ei sorte obuenerat uendiderit, cogitationem peccati suscipiens, uendit enim hic aduersario suam mentem, quemadmodum Deus Iudeis dicebat: Ecce peccatis  uestris uenundati estis , ueniet affinis et propinquus eius, secundum spiritum cognatus et confidelis, et legem cognationis operibus ostendens, et liberabit uenditionem fratris sui, illud implens quod Paulus scribebat: Fratres, si comprehensus fuerit homo in aliquo delicto, uos qui spiritales estis huiusmodi instruite in spiritu mansuetudinis, considerans teipsum, ne et tu tenteris; alter alterius onera portate, et sic adimplebitis legem Christi . Si enim inuicem onera nostra exhortationibus, commonitionibus, opportunisque consiliis portauerimus, liberare fratrem a paupertate possumus et redimere, quam ipse ex negligentia possessionem cum deberet uendidit, et modo quodam fit communis possessio, si autem alicui non fuerit proximus  uel propinquus, forsitan enim non ostendit opportuno tempore erga alium compassionem, ipse semetipsum saluare debet, et propriam substantiam redimere, et propterea ait: Sin autem non habuerit proximum, et ipse pretium ad redimendum potuerit inuenire, computabuntur fructus ex eo tempore quo uendidit, et quod reliquum est, reddet emptori, sicque recipiet possessionem suam. Quis ergo nostrum idoneus est, aut potest ex desidia aut prauitate mentem uenditam liberare, ut non ex toto pereat abalienante, nisi uita bona et actio repellens quecunque inuenti fuerimus in mente peccantes? Oportet ergo cogitare quantum tempus predictas mentes ei qui solet eas cogitationibus malis emere, et in seruitutem  redigere uendiderimus, et si uerbi gratia, desiderium nostrum auaritie cogitatus inuasit, nos recuperemus mentem nostram, ut eas etiam que de iusto sunt pecunias, et possessiones despiciamus, si gastrimargie captiuitatem suggessit, nos intentionem ieiunii districti, et omnium ciborum continentiam recuperemus, sic enim possessionem nostram recipere maiori inimico quem deuicerimus possumus. Sin autem hoc factum non fuerit, quid eueniat, disce, et si non inuenerit manus eius ut reddat pretium: oportet enim sicut diximus, quando non preueniens quis propinquus spiritalis commouerit, quando malas cogitationes sine lesione repellimus, subsequi cogitationem et actionem ex qua liberari possimus, quecunque reperti fuerimus male alienasse:  Habebit emptor, quod emerat usque ad annum iubileum; in ipso enim omnis uenditio redit ad dominum et ad possessorem pristinum. Si ergo neque per fraternam doctrinam, neque per aliquam uirtutem, nostras cogitationes emendauerimus, et receperimus quod de nostra possessione alienatum est, dominabitur eius qui eam per negligentiam nostram possedit, usque ad opus enim peccatum perducitur, et non aliter intelligibilem nostram possessionem recipimus, nisi in tempore iubilei; siue ut Septuaginta, remissionis, qui perfectus est annus, qui omnes in se horas habet, et omnium modorum circuitum; peractum peccatum, et per multum tempus manens, non aliter fas est corrigi, et liberare mentem in qua dominatus est is, qui male nostra  conquisiuit, nisi per perfectam penitentiam, in qua ieiunium, et oratio et cilicium, et eleemosyna et lacryme peraguntur; per hec enim remissio nobis plena conquiritur.

Qui uendiderit domum intra urbis muros, habebit licentiam redimendi, donec unus impleatur annus. Si non redemerit, et anni circulus fuerit euolutus, emptor possidebit eam, et posteri eius in perpetuum, et redemi non poterit, etiam in iubileo: sin autem in uilla fuerit domus que muros non habet, agrorum iure uendetur; si ante redempta non fuerit, in iubileo reuertetur ad dominum. Aedes Leuitarum que in urbibus sunt, semper possunt redimi; si redempte non fuerint, in iubileo reuertentur ad dominos, quia domus urbium Leuitarum pro possessionibus sunt inter  filios Isrel: suburbana autem eorum non ueneunt, quia possessio sempiterna est. Si ad unum hoc intentionem legislator habuisset, ut possessiones non caderent ab aliis ad alios, erat quippe etiam hoc utile, quia de sufficientia, secundum quod diximus lex curam gerit, cuius putas rei gratia, quando non fuerint intra annum, sicut ait, redempte, proprie esse conquirentium iusse sunt, sed nec hoc simpliciter, sed imo subtilem quamdam custodiens diuisionem, quecunque enim intra muros sunt munitarum ciuitatum, intra annum redimi solummodo liceret, quecunque autem in non muratis, licentiam haberi liberandi eas semper permisit, leuitarum autem domos, siue in muratis, siue in non muratis  sint, semper redimi precepit, agros autem uendere omnes prohibuit. Hec autem distinctio, tam infructuosa est ad faciem littere quam ostendit, quia lex fuit quidem quando habuit iuuamen de littera, non tamen semper, nec de omni, propter quod ei contemplatio spiritalis necessaria est, utilitas autem hinc intendenti perpetua, et de omni mandato legis prouenit. Iam nunc ergo presentis sanctionis discutiamus uirtutem, in precedentibus uniuscuiusdam possessionem, proponens ait enim: Si attenuatus frater tuus uendiderit possessiunculam suam, specialem uniuscuiusque conuersationem procul dubio exposuit, hic autem non iam de conuersatione speciali, sed totius Synagoge uel Ecclesie loquitur, in quibus Iudeorum quidem Synagoga in eo quod  manet usque nunc apud conquirentem inimicum et aduersarium seruiens, Ecclesie autem gentium quodammodo libertatem accipiunt, sed et Iudeorum collegiorum, quomodo quedam per quosdam intelligibiles leuitas, id est, apostolos saluentur, nimis secundum quod Deum decet exponit dicens: Qui uendiderit domum intra urbis muros, habebit licentiam redimendi, donec unus impleatur annus. Hec de Iudeorum Synagoga intelligamus, que inhabitabatur quidem: propterea enim eam Deus per Moysen, et ut habitaretur constituit, licet ipsa hec non custodierit ab his, in quibus inhabitanda erat. Propter quod et Dominus Iudeis dicebat: Domus mea, domus orationis uocabitur, uos autem fecistis eam speluncam latronum . Erat autem  in ciuitate murata in Hierusalem, habebat enim murum legem: hanc uendidit quispiam non tamen dicit uenditorem, neque propinquum, neque proximum, sicut supra appellauit; neque enim unus erat hanc uendens, sed totus Iudeorum populus male uiuens qui neque frater, neque cognatus dignus erat appellari. Unde eum etiam populum Sodomorum et Gomorrhe Deus per Isaie prophetiam appellauit: Audite, inquit, uerbum Domini, principes Sodomorum; auribus percipite legem Dei nostri populus Gomorrhe . Alibi autem ad eos rursum propheta dicebat: Cui debitori uendidi uos? ecce uenditi estis in iniquitatibus uestris . Sed licebat eis hanc uenditionem redimere in anno, in quo Christus omni generi humano maxime populo  Iudeorum redemptionem peccatorum predicauit, quem annum, nunc quidem legislator innuit: aperte enim Isaias exhibuit: Spiritus Domini super me, eo quod unxit Dominus me, ad annuntiandum mansuetis misit me, ut mederer contritos corde, ut predicarem captiuis indulgentiam, et clausis apertionem, ut predicarem annum placabilem Domini, et diem ultionis Deo nostro. Si autem redempta non fuerit usque dum impleatur annus, confirmabitur domus que est in ciuitate que habet muros uiri emptoris, posterorumque eius in perpetuum, et redimi non poterit, etiam in iubileo . Dominatus est enim Iudeorum Synagoge, qui emit eam inimicus, et posteris eius in perpetuum; omni uidelicet  presenti tempore, hoc enim appellatur per eius posteros uel generationes, quod Septuaginta edunt, quia presentis temporis potestatem habet contra eos qui coniunguntur ei, et redimi non poterit etiam in iubileo, siue ut Septuaginta, in remissione. Qua remissione? nisi utique illa quam eis Dominus crucifixus dixit: Pater, dimitte illis, quia nesciunt quid faciunt. Sed peccatum renouauerunt post datam remissionem malitiosi effecti, et preterito non sufficiente peccato, addiderunt alia deteriora que circa sepulcrum, et post resurrectionem, et post in celos ascensionem, contra ipsum Christum, et contra chorum apostolorum presumpserunt.

Sin autem in uilla fuerit domus que muros non habet, agrorum iure uendetur, si ante redempta non  fuerit, in iubileo reuertetur ad dominum. Domos ergo que in uilla sunt, quod Ecclesie gentium debeant intelligi, Isaias nobis propheta demonstrat dicens: Lauda, sterilis que non paris, decanta laudem et hinnire que non pariebas, quoniam multi filii deserte magis quam eius que habet uirum, dicit Dominus . Ergo que in uilla, siue ut Septuaginta in aulis sunt domus, gentium Ecclesie intelliguntur. Quod adhuc planius in posterioribus eiusdem prophetie ostenditur: Fige non parcas, extende funes tuos et paxillos tuos conforta, adhuc ad dexteram et sinistram extende, et semen tuum gentes hereditabit, et ciuitates desertas inhabitabit. Ecce desertas ciuitates sine muro, uidelicet eas que sunt gentium appellauit: neque enim habebant legis  murum, et deserte erant errore idolorum, quorum domus in uillis, quas Septuaginta in aulis dixerunt, quas et esse Ecclesias diximus, agrorum iure uendentur; uel secundum Septuaginta ad agrum terre estimabuntur. Cuius agri? Illius utique quem Dominus dicit: Simile est regnum celorum thesauro abscondito in agro, quem qui inuenit homo abscondit, et pre gaudio illius uadit, et uendit omnia que habuit, et emit agrum illum . Dicit autem agrum euangelium, in quo thesaurus, Christus est mysterium. Huius ergo agri iure uendentur, uel ad hunc agrum estimabuntur, quia ei sunt proxime, non legi, quamobrem semper redimi possunt, uel secundum Septuaginta liberate per omnia erunt. Ex quo enim Dominus uenit, usque ad secundum aduentum  eius, per partes gentes redimuntur, et per remissionem euadunt, quam ipse omni generi humano per crucem procurauit, crux enim est uera remissio.

Aedes leuitarum que in urbibus sunt, semper possunt redimi, si redempte non fuerint, in iubileo reuertentur ad dominos, quia domus urbium leuitarum pro possessionibus sunt inter filios Isrel. Non frustra Leuitas quispiam dicat appellari apostolos, sed quia de Leuitis dictum est: In terra eorum nichil possidebis, nec habebis partem inter eos, ego pars et hereditas tua in medio filiorum Isrel, hoc autem in apostolis proprie impletum est, qui dicebant confidenter ad Dominum: Ecce nos reliquimus omnia, et secuti sumus te; quid putas erit nobis?  . Horum ergo edes que in urbibus sunt, siue secundum Septuaginta domus ciuitatum eorum possessiones quotquot eos secuta sunt, fide et conuersatione, Iudaica collegia recte intelliguntur, quia prius propter eos ire ut ad oues que fuerant perdite domus Isrel a Christo iussi sunt. Ergo ad sortem eorum pertinebant illi atque possessionem, semperque poterant redimi; et hoc historia Actuum apostolorum demonstrauit, multa enim Iudeorum per apostolos ab errore dixit liberata collegia. Non solis autem licuit apostolis hanc peragere redemptionem, sed et discipulis eorum: sed tamen hanc secundum illorum oportebat effici doctrinam, ut illis imputaretur qui exordium facto prebuerunt, qui posuerunt dogmata. Si redempte non fuerint, in  iubileo reuertentur ad dominos. Quare autem hoc dictum sit, sequitur: Quia domus urbium leuitarum pro possessionibus sunt inter filios Isrel, id est, propter apostolorum cognationem: intelligibilium enim leuitarum apostolorum possessio in medio filiorum Isrel erat, sicut cognouimus, quia Petrus et Ioannes sortem apostolatus in predicatione eorum qui ex circumcisione erant perceperunt. Sed et alio modo, apostolis possessio in medio filiorum Isrel erat, circumcisionem enim habebant et ipsi, et secundum legem Isrel semper uixerant, propter quod et eorum erant ipse domus ciuitatum, ab ipsis enim erant liberate, et quicunque saluati sunt, per eos saluati sunt. Et cum indigni essent, propter blasphemiam quam commiserunt in crucem,  et quam rursus post resurrectionem presumpserunt, honore tamen apostolorum qui et ante crucem crediderunt, et in cruce, uel etiam post crucem permanserunt, in fide suscepti sunt. Et quia hoc uerum est, disce ab Isaia dicente: Nisi Dominus exercituum reliquisset nobis semen, quasi Sodoma facti essemus, et quasi Gomorrha similes fuissemus . Si enim non relictum esset apostolorum semen, nichil prohiberet in modum Gomorrhe et Sodome omnem plebem Iudaicam perire, sed apostolorum causa non omnes perierunt, quorum uirtutes et possessiones quales erant, in paucis his considera uerbis: Suburbana autem eorum non ueneunt, quia possessio sempiterna est. Quorum? Apostolorum uidelicet: hi enim esse Leuite dicti sunt;  horum suburbana siue agri non uenduntur, id est, conuersationes et uirtutes et doctrine, hec enim agrorum uice colebant, ita ut Paulus de eis diceret: Quis plantauit uineam, et de fructu eius non edet?  Et rursus: Dignus est operarius mercede sua . Et rursum: Nunquid de bobus cura est Deo? An de nobis utique dicit, quia debet in spe qui arat arare, et qui seminat in spe fructus percipiendi ? Et rursus: Si nos uobis spiritalia seminauimus, magnum est, si uestra carnalia metamus?  He ergo doctrine separate erant ciuitatibus eorum, que et per ipsos consistebant, et per ipsos saluabantur, et uendi non poterant, quia ad ipsos dicebatur: Gratis accepistis, gratis  date. Unde et Simonem emere uolentem donum Spiritus, eius portione siue sorte priuauit.  Secundum tropologiam uero, hec referamus ad nos, quibus lex Christi si eam sequamur nec possessiones in terra, nec in urbibus domus habere permittit, et quid dico domus? nec plures tunicas, nec multam concedit possidere pecuniam: Habentes enim, inquit, uictum et uestitum, his contenti sumus . Quomodo ergo nos datas de domibus siue intra ciuitatem muratam positis, siue in uicis quibus muri non sunt obseruabimus leges? Inuenimus in aliis Scripture locis, quod sermo diuinus maiore quodam sacramento nominat domum, ut cum dicit de Iacob, et quasi pro laude eius ponit: Erat enim, inquit, Iacob homo  simplex habitans domum . Et iterum inuenio de obstetricibus Hebreorum scriptum: Et quia, inquit, timebant Deum obstetrices fecerunt sibi domos . uidemus ergo quod obstetricibus quidem faciendorum domorum causa fuerit timor Dei: Iacob uero simplicitas et innocentia causam dederit, ut habitaret domum; denique Esau, quia malus fuit, non est scriptum de eo quia habitauerit domum, nec de alio aliquo scriptum est, quia edificauerit sibi domum, qui non habuerit timorem Dei; que est ergo ista domus? et quale edificium est?. Paulus apostolus exponit apertius cum dicit: Domum habemus non manufactam eternam in celis . Hec est ergo domus quam edificare nemo potest, nisi timeat Deum; hec est domus quam exstruere,  uel habitare nemo potest, nisi in simplicitate mentis et puritate cordis. Sed quomodo accidere solet, ut etiam qui bene edificauerit, et domum cibi celestem bene agendo, et bene uiuendo ac recte credendo construxerit, incurrat alicuius peccati debitum et hanc a crudelissimo feneratori uenundari cogatur, ac labores suos transfundere in alium, pietas et clementia legislatoris occurrit, ut intra certum tempus redimi possit: Si tamen inuenerit, inquit, manus tua pretium quod restituas. Quale pretium? Penitentie sine dubio lacrymis congregatum, et manibus, id est, labore boni operis inuentum. Annus autem iste intelligi potest, quem uenit uocare Dominus annum acceptum, quo dimittat confractos in remissionem, et salutem delicta sua confitentibus prebeat . Quod autem dicit domum in ciuitate muratam, recte ut ego arbitror, domus que in celis est dicitur, in ciuitate murata intelligitur, murus est enim huiuscemodi domibus, ipsum celi firmamentum; sed talem domum rari quique habere possunt, illi fortassis qui super terram ambulantes, conuersationem habent in celis; et de quibus dicit Apostolus, Dei edificatio estis . Ceteri autem in uicis habent domos, quibus non est murus: est tamen eis adiacens ager fecundus, illis fortassis qui sibi habitaculum preparant in terra uiuentium, et in illa terra quam mansuetis Dominus promittit dicens: Beati mites, quoniam ipsi hereditatem possidebunt terram . Istas ergo domos, si forte aliquis  sicut supra exposuimus lapsus acciderit, semper est recuperandi facultas. Ut uerbi gratia dicam: Si nos aliqua culpa moralis inuenerit que non in crimine mortali, non in blasphemia fidei, que muro ecclesiastici et apostolici dogmatis cincta est, sed uel in sermonis uel in morum uitio consistat, hoc est uendidisse domum que in agro est, uel in uico cui murus non est; hec ergo uenditio, et huiusmodi culpa, semper reparari potest, nec aliquando tibi interdicitur de commissis huiusmodi penitudinem gerere, in grauioribus enim criminibus, hoc est, in infidelitate perseuerare, corde impenitenti usque ad finem uite in iniquitate perdurare, et de misericordia omnipotenti Dei desperare, quod est blasphemia in Spiritum sanctum, quid de hoc sentiendum sit, ipsius  ueritatis sententia in Euangelio nobis manifestat. Ista uero communia que frequenter incurrimus, semper penitentiam recipiunt, et sine intermissione redimuntur. Quod si sacerdotalis fuerit, inquit, ista domus uel leuitica ubicunque fuerit, siue in ciuitate siue in agro semper habet redemptorem. In hoc loco sacerdotalem sensum et leuiticam intelligentiam quero; non enim inferior esse debet auditor horum si fieri potest, illo ipso qui hec scripsit et sanxit. Quid est ergo quod sacerdos et leuita, domus sue semper habent redemptionem? et ubicunque fuerit habet redemptionem, spiritalem intelligentiam. Sacerdos mens Deo consecrata dicitur; et leuita appellatur is qui indesinenter assistit Deo, et uoluntati eius ministrat. Perfectio ergo in intellectu, et  opere in fide et actibus sacerdos et Leuites accipiendus est, huic itaque perfecte menti si acciderit aliquando domum quam habet non manufactam eternam in celis uendere, et manus alterius dare, sicut contigit aliquando magno patriarche Dauid cum de tecto suo Urie Ethei aspexit uxorem, statim eam redimit, statim reparatur, statim enim dicit: Peccaui; imo uero aliquid adhuc sublimius in hoc sensu debemus inspicere. Quomodo domus sacerdotum et leuitarum, id est, perfectarum mentium semper delicta redimantur, semperque purgentur, si quando Scripturas diuinas legimus, et sanctorum Patrum in his delicta aliqua recensemus, si secundum apostoli Pauli sententiam dicimus, Quia hec omnia in figura contingebant illis, scripta  sunt autem propter commonitionem nostram . Hoc modo semper domus eorum redimitur, quia semper pro culpis eorum purgatio et satisfactio a doctoribus adhibetur ostendentibus ex diuinis Scripturis, formas fuisse hec et imagines rerum futurarum; non quibus arguerentur delicta sanctorum, sed quibus ostenderetur peccatores impios in partem sanctorum, societatemque conscisci. Nunquam ergo sacerdotalis possessio a sacerdote separatur, etiam si ad tempus fuerit ablata, etiam si fuerit distracta; semper redimitur, semper reparatur; uelut si diceret: Charitas que perfecta est omnia patitur, omnia sperat, omnia tolerat: caritas nunquam excidit . Sic ergo et possessio ac domus cunctorum  nunquam cadit, nunquam aufertur, nunquam ab eorum iure separatur. Quomodo enim separari a sacerdotibus domus potest, que edificata est supra fundamentum apostolorum et prophetarum, in qua est ipse angularis lapis iehsu Christus?  Quod autem possit aliquando domus ista distrahi, hoc est, huiusmodi edificatio incidere in peccatum, audi apostolum Paulum, quo modo et alibi dicit: Ut sapiens architectus fundamentum, inquit, posui, alius superedificat; unusquisque autem uideat quomodo superedificet: fundamentum enim aliud nemo potest ponere preter id quod positum est, qui est Christus iehsu. Si quis autem supra fundamentum hoc edificat aurum, argentum, lapides pretiosos, lignum, fenum, stipulam . uides ergo quia potest  supra fundamentum Christi edificari ligna, fenum, stipulam, hoc est opera peccati, que qui edificat, sine dubio uendidit domum suam emptori pessimo diabolo, a quo unusquisque peccantium peccati pretium consequitur, satisfactionem desiderii sui, hoc si forte incurrerit aliquis, quod absit, cito redimat, cito reparet dum tempus est reparandi, dum penitentie locus est, deprecantes in commune, ne eterne domus habitatione fraudemur, sed digni habeamur recipi in eterna tabernacula.



CAPUT uII. De usuris non accipiendis.

 Si attenuatus fuerit frater tuus, et infirmus manu, et susceperis eum quasi aduenam et peregrinum, et uixerit tecum, ne accipias usuras ab eo, nec  amplius quam dedisti; time Deum tuum, ut uiuere possit frater tuus apud te, pecuniam tuam non dabis ei ad usuram, et frugum super abundantiam non exiges: ego Dominus Deus uester qui eduxi uos de terra Aegypti, ut darem uobis terram Chanaan, et essem uester Deus.  In presenti lege duo sunt que mirari legislatoris oporteat, id est, sapientia et pietas: sapientia quidem, quia que sunt sublimia per ea que uidentur humilia exponit; pietas autem que est in custodia littere et contemplationis spiritalis. Littera si quidem pauperis exigit subuentionem, et neque claudi erga eum uiscera petenti mutuum, nec negotiari de paupertate eius superabundantiam exigendo, et usuram percipiendo, et lucrum de pietate captando. Spiritus autem anagoge demonstrat  quomodo oporteat uti eis qui illa paupertate pauperes facti sunt, de qua Dauid clamabat: Cito nos anticipet misericordia tua, quia pauperes facti sumus nimis . Sic ergo secundum ordinem his que dicta sunt intendimus: Si attenuatus fuerit frater tuus et infirmus manu, et susceperis eum quasi aduenam et peregrinum, et uixerit tecum, fratrem uniuscuiusque hic equalem dignitate et conuersatione dicit: hic si in operatione uirtutum infirmatus fuerit, hoc est enim infirmari manu, propter quod Aquila si excederit, inquit, frater tuus et culpauerit manus eius tecum, auxiliari ei, secundum LXX interpretum sensum nos tanquam proselyto et inquilino uult. Proselytus autem noster siue aduena est, qui nunc  ad fidem uenit; inquilinus autem noster, qui necdum propriam domum habet, sed nostra admonitione et diligenti instructione eget ut protegatur, et non quemadmodum sine domo huc et illuc erret; sic ergo auxiliamur infirmo fratri ut uiuat nobiscum, et nullatenus moriatur, a conuersatione Dei alienus effectus, uiuens nobiscum, id est, per nos et per nostram doctrinam, quemadmodum quibusdam cibis bonis confortatus. Oportet autem ei sicut infirmo condescendere, et mederi que secundum uirtutem eius sunt. Propterea subdidit, ne accipias usuras ab eo, nec amplius quam dedisti, ne forte cum infirmus factus sit, et a priori regula imminutus, abundantius ab eo uirtutum operationem exigamus, sed prouocemus eum manumque eius ut infirmi sustentemus,  caputque eum tantummodo legis et diuinorum mandatorum, id est, ut non peccet exigentes; ergo nimis necessarie addidit, time Deum tuum, et, ego Dominus Deus uester. Cuius iugum suaue est, qui hominem modis omnibus quidem non peccare exigit, uirtutes autem exigit secundum possibilitatem. Propter quod de uirginitate sanciens, non omnes capiunt, inquit. Sed et de non possidendo docens: Si uis, inquit, perfectus esse ; in mandato predixit: Si ergo frater tuus uiuit apud te, pecuniam tuam non dabis ad usuram, et frugum superabundantiam non exiges. Sed Paulum imitare dicentem: Factus sum infirmis infirmus . Nihil eos ad uirtutis rationem exigas plus a priore uirtute. Si autem dicas forsitan eos posse, sed infirmos se fingere,  hoc iam non est tuum, sed illius est qui scit quid uere possumus, qui dixit ad illum, qui talentum abscondit: Oportebat te dare pecuniam meam nummulariis, et ego ueniens cum usuris utique exegissem eam . Et non est condemnatus quia usuram non accepit, sed quia pecuniam non dedit; sibimetipsi enim paterfamilias exactionem reseruauit usure. uide ergo quam conclusionem mandato addidit: Ego Dominus Deus uester, qui eduxi uos de terra Aegypti, ut darem uobis terram Chanaan, ut essem uester Deus. Et quid in presenti loco hoc commemorare legislator eguit? Sed modis omnibus illud demonstrare uolens, quia quemadmodum populum de terra Aegypti, et de populo peccatori eduxit, et in terram Chanaan alterius populi rursus peccatoris  introduxit, sed illinc quidem eos eduxit, ut non sub Aegyptiorum si adhuc terram habitarent dominio tenerentur, in terram autem Chananeorum introduxit, quia expulsis gentibus non erant iam in eorum seruitio redigendi, sed et terra emundata carebat malis habitatoribus, sic nos Deus sub dominatione quidem redigi peccatorum non patitur, sed neque eorum societatem, usque dum sunt peccatores amplecti. Quando autem eorum terra emundata fuerit, precipit cum eis esse, et simul habitare, et dare eis nostram pecuniam



CAPUT uIII. Qualiter tractari debeat is qui ex filiis Isrel seruiet alteri.

 Si paupertate compulsus uendiderit se tibi  frater tuus, non eum opprimes seruitute famulorum, sed quasi mercenarius et colonus erit; usque ad annum iubileum operabitur apud te, et postea egredietur cum liberis suis, et reuertetur ad cognationem suam, et ad possessionem patrum suorum, mei enim serui sunt, et ego eduxi eos de terra Aegypti. Non ueniant conditione seruorum; ne affligas eum per potentiam, sed metuito Deum tuum. Multa littera ipsa pietate plena est; sed multo magis spiritalis intellectus. Quantum enim libertas anime melior est a libertate corporis, tantum spiritalis contemplatio his qui eius possunt fructus percipere clariora donat quam littera, quia littera quidem nullatenus nos his que fratribus eueniunt abuti uult, id est, confidelibus; sed uel si quis eorum nobis uenditus fuerit, a qualibet  humilitatis necessitate, nullatenus ab eo seruitium serui exigamus. Quem enim semel fratrem per adoptionem Christi habuimus, quomodo deinceps seruum suum habebimus? Unde et Paulus scribens de Onesimo ad Philemonem dicebat: Propterea recessit ad horam, ut eternum reciperes, non iam ut seruum, sed pro seruo fratrem carissimum, maxime mihi, quanto magis autem tibi et in carne et in Domino. Et rursus: Qui autem fideles habent dominos, non despiciant quia fratres sunt . Insuper autem et Spiritus precepit etiam aliud quando aliquem fratrum et equalem nobis uocatione et conuersatione uenditum, humiliatum tamen in uirtutibus, id est, infirmatum deprehenderimus, et hunc conuerterimus correptionibus exhortantes, nullatenus  eo abuti; sed ut modeste et humiliter ad eum accedamus. Propter quod et in uerbis ipsis intende: Si paupertate compulsus uendiderit se tibi frater tuus, non eum opprimes seruitute famulorum, sed quasi mercenarius et colonus erit. Quia paupertas anime est infirmitas consequendarum uirtutum. Si ergo tibi fideli et colenti Deum, humiliatus frater uenditus fuerit, redemptionem et pretium anime eius, tuam doctrinam et exhortationem suscipiens, et quemadmodum suum dominum existimans, non seruiat tibi seruitute serui, sed subdetur quidem, uerumtamen libertate illa de qua ait Paulus: Libertate qua liberauit nos Christus . Inuenies autem alibi eumdem rursum scribentem: Pretio empti estis, nolite fieri serui hominum . Propter quod  ait legislator: Quasi mercenarius et colonus erit, uel sicut LXX, inquilinus, quia horum uterque subiectus est quidem huic cuius domum habitat, et in agro operatur, propter paupertatem, nec domum propriam, nec agrum habens, non tamen propter hoc aufertur libertatis dignitas: quemadmodum et eum, qui per nos a peccato conuersus est, oportet, si ante peccatum frater noster secundum equalitatem gratie honoremque conuersationis fuit, nam et si propriam nunc domum iustitie, aut agrum proprium uirtutis non habet, cum aliquando habuisset, unde non dixit mercenarius aut colonus, uel inquilinus erit, sed quasi mercenarius et colonus uel inquilinus erit tibi. In nostris enim habitare opus habet  et operari, id est, ad nostras exhortationes regulasque uite, et exempla, que a nobis susceperit; spes tamen est eum ad suam recurrere dignitatem, quando integram et perfectam egerit penitentiam. Hoc enim manifestans legislator subdidit: Usque ad annum iubileum operabitur apud te. Quia post perfectam penitentiam, sicut integre mundatus et propterea perfectus operari et apud se potest, et postea egredietur, sicut aiunt Septuaginta, in remissione, cum liberis suis; non solus enim ipse liber efficitur, sed et que ab eo genite fuerant uirtutes antequam sub uenditionem peccati redigeretur. Propterea et reuertetur ad cognationem suam, et ad possessionem patrum suorum, recipiens conuersationis sortem, et partem gratie, que ab initio sorte perceperat  a Deo, qui proprie noster pater est, de quo ait Paulus: Quia autem estis filii, misit Dominus Spiritum Filii sui in cordibus uestris clamantem, Abba Pater . Cur autem hec sanciens Deus tanta pietate utatur, ipse legis demonstrauit uerbis: Mei enim serui sunt, et ego eduxi eos de terra Aegypti. Ut ergo qui semel eius facti sunt serui, et per eum intelligibili seruitute Aegypti caruerunt, hanc eos perdere dignitatem non uult, nec quia ad modicum quis lapsus est, propterea eum in perpetuum perdere antiquam dignitatem desiderat, ideoque ait: Non ueneant conditione seruorum. Similia dicens Paulo: Pretio empti estis: nolite fieri serui hominum . Sed et hoc addidit Ne affligas eum per potentiam, sed metuito Deum tuum. Oportet enim moderari  nos iugum conuertentium, et timere Deum nostrum, qui dixit: In quo iudicio iudicaueritis iudicabimini, et in qua mensura mensi fueritis, remetietur uobis .



CAPUT IX. Serui et ancille de aliis nationibus sint, non ex filiis Isrel.

 Seruus et ancilla sint uobis de nationibus que in circuitu uestro sunt, et de aduenis qui peregrinantur apud uos, uel qui ex his nati fuerint, in terra uestra, habebitis famulos, et hereditario iure transmittetis ad posteros ac possidebitis in eternum; fratres autem uestros filios Isrel ne opprimatis per potentiam. Gentes que in circuitu nostro sunt que necdum crediderunt, spem tamen fidei et salutis habent,  quia ipsis missum Euangelium est: sicut Paulus in Antiochia ad Iudeos dicebat: Ecce conuertimur ad gentes, sic enim precepit nobis Dominus , de his nobis serui et ancille conquirantur, id est qui per uerbum docentur; unde et eos qui docuerunt dominos appellant, quod demonstrat in Philippis, custos carceris, qui ad Paulum et Syllam dicebat: Domini, quid me oportet facere ut saluus fiam?  Sed et de aduenis, siue ut Septuaginta, filiis inquilinorum qui peregrinantur apud nos, conquiramus. Dicit autem inquilinos hic Iudeos qui habitant quidem in lumine nostro, non tamen ei uolunt oculos mentis accommodare, abscondentes eius lucernam sub modio. Propter quod non simpliciter inquilinos  Septuaginta ediderunt, sed filiorum inquilinorum qui sunt in uobis, quod a Theodotione et Symmacho planius scriptum est: A filiis inquilinorum qui habitant in uobis. De quibus dixit Dauid: Inhabitabunt et abscondent . Cum enim sunt in nobis qui legem ipsam et prophetas, quos et nos habemus, habent, inhabitant tamen non eadem sapientes de lege et prophetis que nos. Suam enim iustitiam constituere querentes, iustitie Dei non sunt subiecti. Sed hoc abscondent, et recte inhabitant, sicut qui semetipsos a libera et fiduciali habitatione excludentes; unde Dominus quia inhabitant propter infidelitatem innuens dicebat: Seruus non manet in domo in eternum , quod est inhabitantium proprium; sed ait legislator,  secundum Septuaginta, et de cognatis ipsorum quicunque fuerint in terra uestra, erunt uobis in possessione. Cognati enim Iudeorum propter infidelitatem heretici sunt, quia non plene sicut et illi sentiunt, et eadem quidem nobis predicant mysteria, non tamen in eisdem rectis et perfectis et integris in Deum dogmatibus. Unde sunt quidem in terra nostra, sed inquilini: Hos habebitis, inquit, in famulos et hereditario iure transmittetis ad posteros, ac possidebitis in eternum. Quoscunque enim ex gentibus et infidelibus aut ex Iudeis, aut ex hereticis lucrati fuerimus, et Deo obtulerimus, seruosque et ancillas acquisiuerimus, impendentes pro eis doctrine pecuniam, hi in nostra perpetua possessione sunt; sed et filiis nostris, id est, discipulis, diuidere eos,  id est, tradere eorum discipulatum possumus. Quod manifestat Paulus, cuius filii quidem erant, sicut discipuli Titus et Timotheus; nam Timotheo dilectissimo filio in fide, et Tito dilectissimo filio secundum communem fidem, ad eos scribens prescribebat; deinde huic Ephesios, huic Cretenses distribuit. Nam illi quidem scribebat: Sicut rogaui te ut remaneres Ephesi, cum irem in Macedoniam, ut annuntiares quibusdam ne aliter docerent . Tito autem: Huius rei gratia reliqui te Crete, ut ea que desunt corrigas, et constituas per ciuitates presbyteros quos ego tibi constitui . Sed et quid restet inter illos quos de foris lucrati fuerimus, et equales nostros fratres qui forsitan humiliati corriguntur, scire etiam nunc nos legislator uolens, hec ad communem orationem  predictorum scripsit: Fratres autem uestros filios Isrel non affligetis per potentiam, non quia alios quos lucrati fuerimus, exterius in seruitutem redigere, aut conterere laboribus precepit; nusquam enim hoc in sanctione hac dixisse uidetur, sed quia non equali potestate in illis et istis uti possumus; aliud est enim infidelis ad fidem perductus, aliud fidelis lapsus, et a nobis admonitus.



CAPUT X. De redemptione eius, qui se uendiderit aduene aut peregrini.

 Si inualuerit apud uos manus aduene atque peregrini, et attenuatus frater tuus uendiderit se ei,  aut cuiquam de stirpe eius, post uenditionem potest redimi qui uoluerit ex fratribus suis, emet eum et patruus et patruelis, et consanguineus et affinis. Quia lex pertinere sibi secundum litteram de libertate indigenarum Isrelitarum ostendit; propterea eum qui in eis deterius propter paupertatem aut aliquam aliam necessitatem egit proselytis uel inquilinis qui de his quidem foris sunt geniti adheserunt, seruire non patitur; sed redimi eum ab aliquo suorum cognatorum precipit. uide quomodo hoc custodiri et secundum anagogen spiritualem oportet. Ait enim: Si inualuerit apud uos manus aduene atque peregrini, siue ut LXX, inquilini, et attenuatus frater tuus uendiderit se ei aut cuiquam de stirpe eius, id est, si hic qui ad fidem ex gentibus aut ex Iudeis,  aut omnino hereticis nouiter nostre fidei coniunctus, clarus est uirtutibus, ita ut potens sit in arguendo et exhortando peccantes; huius enim proprie manus inualescit, siue ut LXX inuenit, quia per suam actionem inuenire, et aliorum conuersationem et exhortationem potest; deinde et frater tuus, qui olim eruditus est in uerbo, sed et qui equalis tibi est secundum sortem conuersationis, hoc est enim frater attenuatus, id est, non inueniens exhortantem, et consilium dantem, aduene siue peregrino uel inquilino se uendiderit, id est, ei qui nouiter ex gentibus, aut de Iudeis, aut secundum quod diximus hereticis credenti, uendatur autem ei illo uerbum doctorale propter conuersationem eius impendente: quia incongruum est eum qui olim in clara scientia  et conuersatione notus fuit, sub eo qui nouiter ad fidem uenit agere, non est enim parua res discipulatus, sed multi temporis uite etiam non modicus decursus, ad perfectionem necessarius recte redimitur. Qui uoluerit ex fratribus suis, emet eum, id est, quispiam eum similis honoris, similisque scientie et conuersationis per suam doctrinam redimat, et faciat non opus habere admoneri ab eis quos ipse debuit admonere, ut pote qui in scientia profecit eos qui adhuc modo geniti sunt. Patruus ergo et patruelis et consanguineus et affinis redimet eum; patres nostri sunt secundum spiritum, qui nos genuerunt per Christi doctrinam. Propter quod et Paulus Corinthiis scribebat: Nam et si multos pedagogos habetis in Christo, sed non multos patres, in Christo  enim Iesu per Euangelium ego uos genui . Quotquot ergo fratres horum, id est sacerdotes, sicut et ipsi sunt, et doctores, aut et filii fratrum, aut discipuli quidem illorum, in eamdem autem quam ille scientiam et doctrinam prouecti, sunt enim, fratres patris dicuntur recte, qui enim consanguinei et affines sunt eius qui eget consilio et exhortatione, id est, ut qui eiusdem dignitatis et conuersationis fuerunt, hi rursus redimunt, Pauli memores uocis: Si quis autem suorum, et maxime domesticorum curam non habet, fidem negauit, et est infideli deterior . Et quia oportet ad omnes quidem bonum ostendere; maxime autem ad domesticos fidei . Hi enim nobis consanguinei per carnem Christi  sunt, quia de carne eius et de ossibus eius sumus. Sequitur:

Si autem et ipse potuerit, redimet se, supputatis duntaxat annis a tempore uenditionis sue usque ad annum iubileum; et pecunia qua uenditus fuerat iuxta annorum numerum et rationem mercenarii supputata. Si plus fuerint anni qui remanent usque ad iubileum, secundum hos reddet et pretium; si pauci, ponent rationem cum eo iuxta annorum numerum, et reddet emptori, quod reliquum est, annorum quibus ante seruiuit, mercedibus imputatis; non affliget eum uiolenter in conspectu tuo. Quod si per hec redimi non potuerit, anno iubileo egredietur cum liberis suis; mei enim sunt serui filii Isrel, quos eduxi de terra Aegypti: ego Dominus Deus uester. Tantum de libertate nostra,  et honestate, et gloriatione in bonis, et confidentia sancti Spiritus agit, ut uumquemque nostrum sub seruitute peccati constitutum uirtutibus precipiat redimi, et correctionibus, si, uerbi gratia, cilicium et cinerem, et lacrymas, et eam que in his est confessionem lucrari uolumus; et quecunque cum his annum continent iubilei siue remissionis, ad huiusmodi enim probationem presentia exposuit. Sin autem et ipse potuerit redimere se, supputatis duntaxat annis a tempore uenditionis sue usque ad annum iubilei. Si enim pauper factus est per peccatum qui prius diues fuit in uirtutibus et correctionibus, recte se semetipsum liberauit, dum sufficiat ad exhortationem propriam, uerumtamen nec hic integrum de se confidat, ut qui semel aut infirmatus est,  exhortatione et consilio egens, computat apud semetipsum, id est, secum tractat et disceptatur. Computabit autem ab anno quo semetipsum uendidit ei, usque ad annum iubilei siue remissionis, a quo uidelicet peccans eguit consilio et doctrina, usque dum integram et omnimodam peragit penitentiam, in qua remissionem accipiens, equalis ei fiat, qui penitus non peccauit. Quid autem tractabit? Quibus uirtutibus et correctionibus eam que per studiosam penitentiam est remissionem apprehendere et precedere possit. Sicut enim qui pecuniam reddit redemptori annum remissionis exspectare opus non habebat, erat autem quinquagesimus, qui iubileus dicebatur: sic qui peccatum ad delendum illud, equales siue pares uirtutes exquirit, precedit  penitentiam actionibus bonis se redimens: quod demonstrat Zacheus, qui cum plurimorum plurima sustulisset, non eguit sacco et cinere, et lacrymis et oratione. Hic enim nobis est annus remissionis, sic omnia habens que nobis fructificent remissionem. Non indiguit autem, quia peccata quidem erant pecuniaria; ipse autem ea que abrepta fuerant promisit reddere in quadruplum, dimidium autem suorum distribuere pauperibus. Propter quod Christus ad eum: Hodie salus domui huic facta est , suscipiens pecunias redemptionis eius dixit. Si autem plus fuerint anni qui remanent usque ad iubileum, secundum hos reddet et pretium; si pauci, ponet rationem cum eo iuxta annorum numerum, et  reddet emptori quod reliquum est annorum quibus seruiuit, mercedibus imputatis. Primum ergo secundum hec reddit pretium, id est secundum ea que peccauit qui semetipsum redimere uult, ut forsitan ex gula peccauit, per ieiunium corrigat; sin autem ex uerbositate, studeat taciturnitatem, si ex incautela oculorum in mulieris concupiscentiam cecidit, agat non uidere mulieres, neque omnino eis obuium fieri. Deinde si uult celerem sibi redemptionem parare, intendat pecuniis conquisitionis sue, uerbo uidelicet et doctrine, quod eum intelligere proprium peccatum, et subdi admonenti fecit, et si uiderit multum minus esse ad annum remissionis, et ad correctionem uidelicet definite ei penitentie, magis operetur uirtutes, et la boriosam lucratur penitentiam.  Si autem hoc rursus parum operatus fuerit, si non per uirtutes, per lacrymas autem et suspiria et similia alia remedia peccato necesse habet. Et non affliges eum in labore in conspectu tuo. Quid autem hoc est? Ut eum qui per uirtutem peccatum respuit, non ei superimponas districte penitentie pondus; semel enim semetipsum bonis operibus redemit. Ergo nimis recte subdidit que sequuntur: Quod si per hec redimi non potuerit, anno iubileo egredietur cum liberis suis. Quis autem equalibus peccato uirtutibus semetipsum non redemit, in anno iubilei siue remissionis id est, in perfecta et districta penitentia, quemadmodum frequenter diximus, et ipsum redimi precepit. Sed et bona opera, que prius quam peccasset egit, filii uniuscuiusque  nostrum sunt. Si autem uis cognoscere que sit perfecta penitentia, Niniuitas intende, qui predicauerunt ieiunium, et induti sunt sacco a maiore usque ad minorem, et exclamauerunt ad Deum intente, et cum toto animo; et auerterunt se unusquisque a uia sua mala, et ab iniustitia que in manibus eorum erat . Sic enim Deus eorum penitentiam suscepit, ut propheta subderet, misertus est Deus super malitia quam locutus fuerat ut faceret eis et non fecit. Et que est causa que penitentiam delere peccata faciat, et facit mundam penitenti profligari redemptionem, ita ut nec opus habeat alium iam admonentem, neque sub iugo alterius agere doctrine? Mei sunt enim serui filii Isrel, quos eduxi de terra Aegypti. Quomodo autem eos eduxit? Suspirantes  uidelicet, sicut liber nobis Exodi demonstrauit, ipse et nunc unumquemque in penitentia suspirantem liberat, et ab intelligibili Aegypto redimit.



CAPUT XI. Ubi prohibet Deus idola facere, uel titulos erigere.

 Ego Dominus Deus uester, qui illa egi et hec precepi, non facietis uobis idolum, et sculptile; nec titulos erigetis, nec insignem lapidem ponetis in terra uestra: ut adoretis eum. Ego enim sum Dominus Deus uester, custodite sabbata mea, et pauete sanctuarium meum: ego Dominus. Non solum nobis quomodo peccantes libertatem habeamus, sed nec aliorum doctrina aut exhortatione egeamus, lex mandat, ut propheticum illud in nobis impleretur uerbum:  Et non docebit unusquisque proximum suum, et unusquisque fratrem suum dicens: Cognosce Dominum, quia omnes scient me, a minore usque ad maiorem eorum; quia propitius ero iniquitatibus eorum, et peccatorum illorum iam non recordabor amplius . Quomodo enim? Hoc erit si non solum ab aperto idolorum cultu quem prohibet legis littera, sed et ab occulto abstineamus: de qua Paulus dicebat: Radix omnium malorum auaritia, que est idolorum seruitus ; quemadmodum nobis etiam nunc legis spiritus abstinentiam mandat. Et non faciemus nobis idolum et sculptile; siue, ut Septuaginta manufictiles domos edificantes et agros aliquos possidentes, nec sculptile in eis figurantes, nostram quodammodo atterentes amore eorum  mentem. Nec titulos nobis siue statuam in his erigamus, uolentes per eam memoriam nostram extendere in futuras generationes; sed nec lapidem insignem erigamus: auri, uerbi gratia, aut argenti cumulum, aut lapidum qui uidentur esse pretiosi: lapides enim et hi de terra equales aliis lapidibus sunt; et sic auarorum uisus in his quemadmodum paganorum in idolis seducuntur, propter quod et insignis lapis dictus est. Nos autem nichil tale patiamur, nec insignes nobis lapides efficiantur diuitie ut secundum intentionem earum uiuamus, secundum intellectum Septuaginta interpretum; et non quecunque preceperint faciamus, et desideriis earum seruiamus, adoremusque eas et colamus, in conseruando eas. Custodiamus autem et sabbata ab  omni alio malo, et abstinentie uocationique studentes, et agentes ut operibus presentis mundi careamus, atque ab eis quiescamus; hoc enim intelligibile et uerum sabbatum est, quod non populi est ingrati, sed ipsius Dei, quemadmodum in Isaia dicebat: Beatus uir qui fecit hoc: et filius hominis qui apprehendit istud, custodiens sabbatum ne polluat illud . Si non distinguere ab illis uolebat, de quibus in initio prophetie dicebat: Neomenias et sabbatum et festiuitates altas non feram . Quod autem Dei est sabbatum, aut quomodo illud non profanare quis potest, subinfert: Quiescite agere peruerse, etc. Ergo a malis abstinere sabbati est impletio; sed et sanctuarium est, paueamus, sanctimoniam studentes, id est castitatem et pudicitiam; hec  est namque uite perfecte et consummate capitulum siue summa: propter quod etiam hoc nouissimum posuit, tunc dicit ad nos Deus: Ego Dominus Deus uester, qui sum quidem sanctus, sed et in sanctis requiesco, interimens et disperdens omnes qui tabernaculum meum polluerint et templum meum pollutionibus uoluptatum uiolauerint.



CAPUT XII. Predicuntur bona custodientibus precepta Domini, et mala uiolantibus.

 Si in preceptis meis ambulaueritis, et mandata mea custodieritis et feceritis ea, dabo uobis pluuiam in temporibus suis, et terra gignet fructum suum, et pomis arbores replebuntur. Et apprehendet messium  tritura uindemiam; et uindemia occupabit sementem, et comedetis panem uestrum in saturitate, et absque pauore habitabitis in terra uestra; dabo pacem in finibus uestris, dormietis et non erit qui exterreat; auferam malas bestias, et gladius non transibit terminos uestros. Persequimini inimicos uestros, et corruent coram uobis, persequentur quinque de uestris centum alienos; et centum ex uobis decem millia, cadent inimici uestri in conspectu uestro gladio; respiciam uos et crescere faciam; multiplicabimini et firmabo pactum meum uobiscum. Comedetis uetustissima ueterum, et uetera nouis superuenientibus proiicietis. Ponam tabernaculum meum in medio uestri, et non abiiciet uos anima mea, ambulabo inter uos, et ero uester Deus, uosque eritis populus meus. Ego Dominus Deus  uester, qui eduxi uos de terra Aegyptiorum ne seruiretis eis, et qui confregi catenas ceruicum uestrarum ut incederetis erecti. Quia autem a Iudeis inuenimus omnimodo hec secundum litteram impleta. Multi enim Dei prophete custodientes eius mandata, et in preceptis eius ambulantes, in multa fuerunt afflictione constituti, nec panem suum cum satietate, sed cum egestate comederunt: quemadmodum Ezechiel cui ab ipso hoc Deo preceptum est. Sed et Paulus eos qui in lege et prophetis iustificati sunt, exponens dicebat: Circumierunt in melotis, et in pellibus caprinis, humiliati, afflicti, quibus dignus non erat mundus . Illud autem magis intendere in his que dicta sunt oportet, quia custodientibus Dei mandata triginta benedictiones in presenti lex posuit.  Sic enim eas numero inuenies unamquamque benedictionem ab alia per coniunctionem in LXX editione discernens; quia tot annorum existens Dominus, de quo ait Paulus: Ut occurramus omnes in uirum perfectum in mensuram etatis plenitudinis Christi . uenit ad baptismum, quatenus donationis perfectionem per etatem quam agens baptizatus est, nuntiaret et ostenderet, et sic perfectus secundum tempus factus, predicare euangelium cepit in quo omnis est uite et donationis plenitudo, et conuersationis retributionisque que hic significauit. Ait enim: Et dabo uobis pluuiam in temporibus suis. Dicit autem uerbum Dei, ut pote descendentem de celo gratie, de quo Moyses sic dixit: Attende celum et loquar, et audias terra uerba ex ore meo, exspectetur  sicut pluuia eloquium meum . Hoc non qualecunque bonum est in tempore suo percipere, sed manifesta est Dei bonitatis ostensio, quemadmodum non accipere auersationis est; propter quod Deus irascens populo Iudeorum, per Isaiam prophetam minatus est, dicens: Et relinquam uineam meam, et non putabitur, nec fodietur, et ascendent in eam sicut in agro inculto spine, et nubibus mandabo ne pluant super eam pluuiam . Quid enim nobis ex accipienda pluuia in tempore proficit, et terra gignit fructum suum, id est corpus nostrum, huius enim boni fructus sunt castitas, sobrietas, abstinentia. Et pomis arbores replebuntur; siue, ut LXX, ligna campi dabunt fructum suum, ligna autem campi  sunt anime motus, ut pote qui sunt motibus intelligibilis nostre terre, uidelicet carnis, sublimiores; horum enim fructus ueritas, iustitia, mansuetudo, compassio et his similia.  Habemus intra nosmetipsos et ligna camporum, que fructum suum producunt. Que sunt ista ligna camporum, dicet fortassis auditor: quid iterum hic seminiuerbius ait? Quid undique uerba conquirit, ut explanatione lectionis effugiat? Quomodo intra nos ligna esse docebit, et arbores? Si non temere obtrectes, iam nunc audies: Quia non potest arbor bona malum fructum facere, neque arbor mala bonum fructum facere . Habemus ergo arbores intra nos siue bonas siue malas, et que bone sunt fructus malos afferre non possunt, sicut  que male sunt, fructus non afferre bonos. uis tibi et arborum ipsarum, que intra nos sunt, uocabula et appellationes expediam? Non est ficus nec malus, nec uitis, sed una arbor iustitia uocatur, alia prudentia, alia fortitudo, alia temperantia nominatur. Et si uis maiorem adhuc arborum multitudinem, disce quibus fortassis digne putabitur, consitus etiam paradisus Dei est. Ergo alia arbor pietas est, et alia arbor sapientie est, et alia discipline est, et alia scientie boni et mali: super omnia uero est et arbor uite, adhibeam testem sapientissimum Salomonem, dicentem de sapientia: Lignum uite est, inquit, omnibus qui amplectuntur eam . Si ergo sapientia lignum uite est, sine dubio et aliud lignum est prudentie, et aliud iustitie. Neque enim  consequenter diceretur ex omnibus uirtutibus, solam sapientiam meruisse que lignum uite dicatur, ceteras autem uirtutes nequaquam similis sortis suscepisse uocabula. Ligna ergo campi dabunt fructum suum: Apprehendet messium tritura uindemiam, et uindemia occupabit sementem.  Quia enim tritura terre colligit fructus, uindemia arborum recte fructus corporis, aut fructus anime comprehendere siue occupare, quia hoc quidem maxime benedictionis est, uno eodemque tempore stabile et fecundum corpus atque animam in uirtutibus possidere. Comprehendet autem siue occupabit uindemia sementem. Congregans enim anima uirtutes suas, mox alias desiderat usque dum illas attigerit diuitias, ad quas Paulus festinauit, et propterea dicebat:  Fratres, ego me non arbitror comprehendisse: unum autem que quidem retro sunt oblitus, in his autem que in priora sunt, extentus, secundum intentionem sequor ad palmam superne uocationis Christi . Propter quod et bonum sequitur semen plenum salutaribus actionibus, ut bene conueniat quod sequitur: Et comedetis panem uestrum in saturitate. Si enim panis noster uirtus est, de qua Dominus dicebat: Operamini non cibum qui perit, sed qui permanet in uitam eternam . Hic illud ad satietatem comedet, id est, operatur, qui in perpetuo eius appetitum habet. Et absque pauore habitabitis in terra uestra, dabo pacem in finibus uestris; uel secundum Septuaginta, et bellum non transibit per  terram uestram: Quod nostra translatio paulo post dicit: Gladius non transibit terminos uestros, et dabo pacem in terra uestra. Si enim corpus stabile fuerit et anima fructificet, securi in terra nostra habitabimus: Quia caro non concupiscet aduersus spiritum . Unde nec bellum per terram transibit, neque enim habebit tempus in resurrectione concupiscentiarum, de quibus ait Iacobus: Unde bella et lites in uobis? Nonne hinc ex concupiscentiis uestris, que militant in membris uestris; quibus destructis, pax in terra nostra, lege Dei refrenata, profligatur. Et dormietis, inquit. In retributionis autem specie etiam hoc Scriptura sacra posuit; dormitio enim ut pote requies mors sanctorum dicitur: iniquorum autem non est ita. Cui testis est Ecclesiastes: Saturitas  autem diuitis non sinit dormire eum .

Propter quod nunc consequenter addidit: Et non erit, qui exterreat. Qui enim sic uixit, quemadmodum in superioribus dictum est, non habebit qui eum terreat tempore mortis, que nobis dormitio est, propter spem mortuorum resurrectionis. Non habebit autem qui exterreat, nichil sibi conscius, de quo terreatur. Auferam malas bestias, uidelicet demones. Bestie enim sunt ex simili malitia, primum sicut latentes, deinde ut uenenum importabile et mortiferum habentes. Persequimini inimicos uestros. Non possunt enim ante faciem eorum, qui secundum legem uiuunt stare. Et corruent coram uobis. Qua morte? que est utique per ieiunium et orationem. Hoc enim modo nostri intelligibiles inimici demones  interimuntur, ut nequaquam ultra contra nos possint reuiuiscere. Unde et Dominus apostolis inquirentibus, cur mutuum et surdum demonium, eiicere minime potuissent, respondit: Hoc genus non eiicitur nisi per ieiunium et orationem. Persequentur quinque de uobis centum alienos , siue, ut Septuaginta, expellent quinquaginta. Centum quinquaginta dicimus spiritalem hominem, quia die Pentecostes Spiritus de celo descendit. Ergo spiritalis ille qualem Paulus dicebat: Spiritalis autem iudicat omnia et ipse a nemine iudicatur , id est, qui scientiam perfectam habet ad subtilem eorum que agenda sunt discretionem, hic quamuis ualidum demonem, uerbi gratia, qui est ex eis supra centum,  et qui Legio appelletur propter multitudinem obedientium ei malorum spirituum et cooperantium, ualet superare atque uincere. Et centum e uobis decem millia. Qui enim non solum scientiam habet subtilem, sed et uitam perfectam atque consummatam, hic duplex quodammodo spiritalis est, et propterea centenario numero honorandus est, sicut duplicem fructum ferens in spiritu atque perfectum: de quo, maiorem Christus non dicit, sed frequenter bonam terram insinuans dicebat: Affert fructum trigesimum, et sexagesimum et centesimum . Hic ergo millia hostium subiicere, omnes uidelicet contrarias uirtutes, ut pote qui uirtutum habet perfectionem, potest. Quomodo autem subiicit? In uerbo utique Dei. Ait enim: Et cadent inimici uestri in conspectu  uestro gladio. Illum dicens quem Paulus sic scribens exposuit: cum enim prius dixisset, inimicorum millia, id est, non est nobis colluctatio aduersus carnem et sanguinem, sed aduersus principes et potestates, aduersum mundi rectores tenebrarum habrum, aduersus spiritalia nequitie in celestibus, subinfert: Propterea accipite armaturam Dei, quam sigillatim dinumerans ait: Et gladium spiritus, quod est uerbum Dei. Respiciam uos: Quid est enim melius quam respici a Deo, cuius respectus salus est? Auersatio mors est. Et crescere faciam, et multiplicabimini: Auget nos quidem, cum parua bona que agimus, maxima facit apparere; multiplicat autem, pauca crescere faciens in multis. An non augens nostras uirtutes et magnificans dicebat: Quandiu fecistis  uni de minimis his, mihi fecistis?  Et multiplicans rursus, Paulum scribere faciebat: Non enim occides, non adulterabis, non concupisces, et si quod est aliud mandatum, hoc uerbo instauratur: Diliges proximum tuum sicut teipsum , multa mandata efficiens hoc unum mandatum, ut nos assequentes illud diuites efficiamur. Nimis ergo opportuna sunt que sequuntur: Firmabo pactum meum uobiscum. Eius quidem pactum sunt predicta, per retributiones autem illud firmat. Quod manifestant que sequuntur. Comedetis uetustissima ueterum; siue, ut Septuaginta, id est, que uobis per legem et prophetas promissa sunt, et uetera ueterum, que per Patriarchas in eorum benedictionibus promisit. Et uetera nouis superuenientibus proiicietis. Que  sunt noua? Euangelica uidelicet. Nam cum maxima sint ea que per patriarchas, legem et prophetas pollicita sunt, tamen per Euangelium promissa maiora sunt: propter quod horum comparatione illa a nobis superflua iudicantur. Ecce enim capitulum, quod totam benedictionem confirmat, infert, id est, que per euangelicam acta sunt et impleta gratiam: Ponam tabernaculum meum in medio uestri, uel, sicut Septuaginta: Constituam testamentum meum uobiscum, quod est hoc, in quo noua promisit, cuius sic propheta Ieremias memoriam facit: Et constituam uobis testamentum nouum, non secundum testamentum quod disposui patribus uestris . His enim coniuncta sunt et que sequuntur maxime: Et non abominabitur anima mea uos.  Animam  suam Deus uoluntatem suam dicit; non enim est animal habens corpus et animam; neque substantia eius eiusmodi est, cuiusmodi creatura eius, que anima dicitur, quam ipse fecit, sicut per se iam ipse testatur dicens: Et omnem flatum ego feci: quod eum de anima hominis dicere, consequentia manifestant. Sicut ergo cum dicit oculos suos et labia sua, et cetera uocabula membrorum corporalium, non utique accipimus eum, forma corporis esse definitum, sed illa omnia membrorum nomina non intelligimus nisi effectum operationum atque uirtutum, ita ut cum dicit, Anima mea, uoluntatem eius debemus accipere. Perfecte quippe simplex illa natura, que Deus dicitur, non constat ex corpore et spiritu, nec  ipso spiritu mutabilis est, sicut anima, sed spiritus est Deus, et semper ei idem esse, apud quem non est commutatio . Hinc autem acceperunt Apollinariste occasionem, qui dicunt animam non habuisse mediatorem Dei et hominum, hominem Christum Iesum, sed tantum uerbum et carnem fuisse, cum diceret: Tristis est anima mea usque ad mortem, sed ipso eius actu qui nobis per euangelicam declaratur historiam sic apparent humane anime officia, ut hinc dubitare dementis sit. Ambulabo inter uos et ero uester Deus, uosque eritis populus meus.  Aperte autem etiam hec a propheta predicta, sicut LXX editio continet, scripta sunt: Hic Deus noster, non reputabitur alius ad eum: post hec in terra uisus est, et cum hominibus conuersatus est : quod non egisset, si nos auersaretur. Non ergo nos abominatus est, sed et inambulare in nobis per carnem uoluit, et fieri noster Deus, cum esset et prius, sed ignotus, quia nos errori coniuncti eramus. Ex quo autem nos proprio emit sanguine, Deus noster factus est, et non suam, plebem suam fecit. Et quis est qui hec fecit? Ego Dominus Deus uester, qui eduxi uos de terra Aegypti ne seruiretis eis.

Quod si uis cognoscere hec, Exodi uerba, sed et Euangelii, per ordinem discute. Dixit autem Dominus ad Moysen: uidi afflictionem populi mei in Aegypto, et clamorem eius audiui, propter duritiam eorum qui presunt operibus; et sciens dolorem eius, descendi liberare eos de manibus Aegyptiorum, et educere de terra illa in terram bonam et spaciosam, que fluit lac  et mel . Et quis sit qui introducit in promissionis terram? ipse Deus, qui hec Moysi dixit ostendit: Ecce ego mitto angelum meum, qui precedat te, et custodiat te in uia, et introducat ad locum quem paraui. Angelum filium appellans, quia uoluntatem patris nobis annuntiauit: De quo ait Isaias: Puer natus est nobis, filius datus est nobis, cuius principatus super humeros eius, et appellabitur magni consilii angelus, admirabilis, consiliarius, Deus fortis, etc. 



CAPUT XIII. In quo multiplices plage transgredientium mandata Dei predicuntur.

 Quod si non audieritis me, nec feceritis mandata mea; si spreueritis leges meas et iudicia mea  contempseritis, ut non faciatis ea que a me constituta sunt, et ad irritum perducatis pactum meum, ego quoque hec faciam uobis, uisitabo uos uelociter in egestate et ardore qui conficiat oculos uestros et consumat animas; frustra seretis sementem, que ab hostibus deuorabitur. Ponam faciem meam contra uos et corruetis coram hostibus uestris, et subiiciemini his qui oderunt uos; fugietis nemine persequente. Que bona eos qui obediunt Dei mandatis exspectant, sufficienter lex superius dixit; que autem euenire transgredientibus comminata est, ea que nunc sanciuntur ostendunt: quorum quando ad litteram singula discutimus, inuenimus populum Iudeorum horum passum, quedam secundum litteram, omnia autem secundum  spiritum. Quod si non audieritis me nec feceritis mandata mea; si spreueritis leges meas et iudicia mea contempseritis, ut non faciatis ea, que a me constituta sunt, et ad irritum perducatis pactum meum. Qui non audiunt mandata Dei, et qui iudicia contemnunt? nisi qui traditionem seniorum intendentes, et legislatoris intentionem transgredientes, ad hoc quod eis uidebatur legem exponebant, qui dicebant, sicut ait Dominus: Quicunque dixerit patri aut matri: Donum quodcunque ex me tibi proderit; et non honorificabit patrem suum et matrem suam , id est, quicunque dixerit parentibus: uota sunt Deo ea que habeo; ipsi enim ea, munus et oblationem obtuli, eos qui genuerunt honorare non cogitur. Qui sunt qui non eius omnia faciunt mandata? Nisi qui  anethum et acyminum decimant et mentham, relinquunt autem iudicium et misericordiam et fidem . Cum Deus eis per prophetam dicat: Indicabo tibi, o homo, quid Dominus querat a te, utique facere iudicium, et diligere misericordiam et sollicitus ambulare cum Deo tuo . Propter quod Dominus ad eos, ut pote non omnia implentes legis precepta, sed que eius sunt grauia relinquentes, et que minima agentes, dicebat: Hec oportebat facere, et illa non omittere. Sed et mandata Dei illi proprie transgrediuntur, et eis maxime inobedientes sunt, qui exteriorem faciem eorum, non autem intentionem Dei conseruant. Planius ergo Aquila et Theodotion et Symmachus edidisse inueniuntur. Nam ille quidem ait: Si constituta mea reprobaueritis: illi  autem: Si subtilitates meas renueritis. Dogmata Dei et subtilitatem, que in spiritalem mandatorum intellectum erat, transgrediuntur, quia Nouo Testamento concordat, infirmare euangelicam gratiam per hoc uolentes: quod eos arguens ait: Et ad irritum perducatis pactum meum. Quid autem per hoc minatus est? Nimis enim similis pena est preuaricationi eorum: Ego quoque hec faciam uobis. Quomodo? uisitabo uos uelociter in egestate. Nimis enim agentes eos Dominus per uerbum suum fecit, intantum ut ad inuicem dicerent: Durus est hic sermo, quis potest eum audire?  Sicut ergo sponte legis intellectum transgrediebantur, ut euangelicum testamentum irritum deducerent, qui illinc habebat exordium, sic eis et ipse obscura uerba dicebat, et difficile suorum  dogmatum faciebat comprehensionem.

Sed iam que sequantur agnosce: Ardore qui conficiat oculos uestros; siue, secundum Septuaginta, Scabiem autem et morbum regium calentem oculos uestros et anima uestra distabescente. Scabies autem morbus est corporis, sed manifestus in superficie carnis, et corio eius decurrens. Morbus autem regius, id est, hectaria, fit quidem ex accensione; manifestus autem etiam hic est in superficie carnis, et pellis decurrens, et multo magis oculis insidens: latere autem horum morborum neutrum potest. Tales erant animarum Iudaicarum morbi manifesti et mali, et nequaquam ultra latentes. Aemulantes enim Domini uerbis et miraculis, non iam morbos suos abscondere  poterant, sed clamabant palam atque predicabant: Quid faciemus, quia hic homo multa signa facit? Si dimittimus eum sic, uenient Romani, et tollent nostram et locum et gentem . Ergo non quia legi aut prophetis contraria docebat, nam nimis eis consona docuit, sed sui amoris causa, suique causa negotii, sermonibus eius non obediebant. Hoc ergo perculsi morbo, oculos suos conficiebant et animas consumebant, non solum exardescentes furore, et inuidia corrupti, sed ut semel infirmati mente, et cogitationes non nimis sanas ad discretionem factorum dictorumue habentes in Dominicis uerbis, et miraculis, interiores suos oculos conficiebant, et animam consumebant, ita ut ad eum clamarent: Usquequo animam nostram tollis? Si tu es  Christus, dic nobis palam . Quod utique, quia anime infidelitatis consumptioni subiacentes erant.

Sed et Ioannes hec de eis dicit: Propterea non poterant credere, quia rursus dixit Isaias: Exceca cor populi huius, et aures eius aggraua, nequando oculis suis uideant, et auribus audiant, et corde intelligant . Cernis quia quemadmodum fecerunt ipsi, sic et Christus fecit eis; quia enim eius irritum facere pactum siue testamentum studuerunt, recte eorum oculos et cor excecauit, et ardorem siue hecteriam conficientem oculos eorum et animas consumentem eis dedit. Sed quid his addidit? Frustra seretis sementem, que ab hostibus deuorabitur; frustra enim illis prophetarum et legis proferuntur  semina, et doctorales illinc seminant sermones non habentes terram fertilem ad intelligibilium dogmatum fructum. Unde nec cibo eorum fruuntur, sed deuorant ea aduersarii eorum, qui in Christo credunt, quos ipsi sibi per infidelitatem et inuidiam contrarios fecerunt. Et ponam faciem meam contra uos, secundum propheticam illam uocem: uultus autem Domini super facientes mala, ut perdat de terra memoriam eorum, et corruetis coram hostibus uestris . Gentiles enim, quos inimicos sibi iudicant, coram eis cadunt, in salute eorum offendentes. Unde Symmachus pro cadere offendetis, ait, ante inimicos uestros. Quid autem aliud addidit? Persequentur uos odio habentes uos, et fugietis nullo persequente. Hic quodammodo contrarium esse uidetur,  quod dicitur. Si enim ab hostibus persecutionem patiuntur, quomodo nullo persequente fugiunt? Sed persequuntur uos, non ad expellendum legislator accepit, sed quod currendo imminerent ad salutem eorum festinantes. Unde, Persequentur uos, in seruitutem redigent uos, Symmachus: Erudiunt in uobis, Theodotion edidit. Talem autem nobis et Paulus persecutionem demonstrat: Sequor autem si comprehendam, in quo et comprehensus sum . Gentes ergo et si cum Dauid de Iudeis dicunt: Nonne qui te oderant, Deus, oderam illos?  uerumtamen eorum instat saluti, festinatque et orat: Scit enim quia assumptio earum, sicut ait Paulus, uita est ex mortuis, et plenitudo earum  salus mundi . Hi autem fugiunt nullo persequente. Non enim quemadmodum illi nostre saluti inuident, sic et nos illorum: unde eos nec persequimur, nec cum nos auersantur, auersamur, sed implemus quod Isaias propheta dixit: Dicite odientibus uobis: fratres nostri; et abominantibus, ut nomen Domini glorificetur, et uideatur in exsultatione eorum et illi erubescant . Sequitur:

 Sin autem nec sic obedieritis mihi, addam correptiones uestras septuplum propter peccata uestra, et conteram duritiam superbie uestre, daboque celum uobis desuper sicut ferrum, et terram eneam. Consumetur incassum labor uester; non proferet terra germen, nec arbores poma prebebunt. Si ambulaueritis ex aduerso mihi, nec uolueritis audire me, addam  plagas uestras usque septuplum propter peccata uestra, immittamque in uos malas bestias agri, que consumant et uos et pecora uestra, et ad paucitatem cuncta redigant, deserteque fiant uie uestre. Quod si nec sic uolueritis recipere disciplinam, sed ambulaueritis ex aduerso mihi, ego quoque contra uos aduersus incedam, et percutiam uos septies propter peccata uestra, inducamque super uos gladium ultorem federis mei. Cumque confugeritis ad urbes, mittam pestilentiam in medio uestri, et trademini hostium manibus. Postquam confregero baculum panis uestri, ita ut decem mulieres in clibano coquant panes, et reddant eos ad pondus, et comedetis et non saturabimini. Talibus distinctionibus non frustra legislator usus est. Nam nunc quidem ait: Sin autem nec sic obedieritis mihi;  deinde quasdam correptiones denumerans, subinfert: Si ambulaueritis ex aduerso mihi; et rursus, alias plagas exponens addidit: Quod si nec sic uolueritis recipere disciplinam, sed ambulaueritis ex aduerso mihi. Sed ideo, ut diximus, his distinctionibus usus est, quia frequenter Christus suscipere populum Iudeorum uoluit, illi autem non obediebant, ita ut ad eos clamaret: Ierusalem, Ierusalem, que occidis prophetas et lapidas eos qui ad te missi sunt, quotiens uolui congregare filios tuos, sicut gallina congreget pullos suos sub alas, et noluisti. Illud ergo maxime in his que dicta sunt attendamus: quia cum septem correptiones comminatus fuerit, sic eas subdidit: Contritionem enim duritie superbie, et dationem celi ferri et terre enee, et incassum eorum consumi  laborem, et terram non proferre germen, nec arbores poma prebere minatus est. Hec autem sex sunt non septem: Hoc idem autem inuenies et reliquas correptiones percurrens. Ergo per hoc manifestum est quia septenarius numerus totius presentis uite figura et signum est, que per septenarium numerum uoluitur. Et quia septem ex eis correptiones siue uindictas uel plagas inferre, omnimodam penam et integram uindictam ut pote non uenialia nec penitentia digna peccantibus minatus est, ita ut finem in eis illud acciperet propheticum eloquium: Quid cogitatis contra Dominum? consummationem ipse faciet. Non consurget duplex tribulatio, quia sicut spine se inuicem complectuntur, sic conuiuium  eorum pariter potantium consumentur. Quasi stipula ariditate plena ex te exiuit, cogitans contra Dominum malitiam, mente pertractans preuaricationem . A quo autem cogitatio contra Dominum egressa est mala cogitans, et contraria preceptis eius, nisi a populo Iudeorum? de quo Isaias dicebat: ue illis, quia consilium cogitant malum contra semetipsos dicentes: Circumueniamus iustum, quia inutilis est nobis; fructus ergo laborum suorum manducabunt . [Al., ue anime eorum, quoniam reddita est eis mala. Dicite iusto, quoniam bone, quoniam fructum adinuentionum suarum comedet.] Intende autem ordinem, quo, utitur legislator ad comminationem: Sin autem nec sic obedieritis mihi, addam correptiones uestras septuplum, propter peccata  uestra; Septuaginta autem ediderunt: Si usque ad hec non audieritis me, usque ad hoc ad quod precedentia ostenderunt, ubi egestatem ardoremque dixit: que quomodo oporteat accipi, in precedentibus exposuimus. Si ergo usque ad hoc inobedientes fuerint, ut neque ex his que dicta sunt emendentur, septies illos dixit corripi, id est, perfectam correptionem in peccatis eorum euenire. Quibus autem non dicit, ut eorum peccata hoc ipsum, quod non emendati sunt ex predictis intelligamus. Et quod addidit: Et conteram duritiam superbie uestre, non uoluerunt enim Christi libertatem suscipere, dicentes: Semen Abrahe sumus, et nulli seruiuimus unquam . Hanc eorum duritiam superbie contriuit, seruire eos gentibus faciens. Dabo celum  uobis desuper sicut ferrum; nullam enim ex eo uisitationem penitus sunt adepti. Et terram eneam; terra enim diuine Scripture quam possident, infructuosa eis est, cum non ab eis intelligitur quo oportet modo: ergo enea propterea est. Ad cuius rei ostensionem addidit: Consumetur incassum labor uester. Labor enim quem in diuinis Scripturis ostendunt, incumbentes traditioni littere, incassum consumitur, qui plene non possunt legem secundum litteram uti, ablato loco, in quo littera omnem diuinum cultum legis conclusit.

Nimis ergo conuenit, quod sequitur: Non dabit terra germen suum, nec arbores poma prebebunt. Neque enim exterior eorum homo, qui appellatur terra, fructificat, quia in gastrimargia uiuunt, et de  eis dictum est: Quorum Deus uenter, gloria in confusione eorum . Sed nec mentes, que sunt agri ligna, sicut inserte quidem corpori, sed tamen eo excelsiores fructus Deo prebent, quod germinare nos in pietate uult. Si ambulaueritis ex aduerso mihi. Neque enim recto corde ad Deum incedunt; conuertunt enim eius uiam, legis et prophetarum sensus subuertentes, ut suam inobedientiam per hoc atque preuaricationem colerent. Propter quod infert: Nec uolueritis audire me, addam uobis plagas uestras usque ad septuplum propter peccata uestra. Non iam correptiones, sed plagas, ualidiorem nunc penam precedenti et equatem eorum iniquitatibus exponens, quam hanc: Immittamque in uobis malas  bestias agri, que consument uos, et pecora uestra et ad paucitatem cuncta redigant, deserteque fiant uie uestre. Quia enim semetipsos a Dei uia repulerunt, recte super eos bestias agri demones immittuntur, dominari eis permissi, qui eos et consumunt.

Quidquid enim uidentur iustitie agere, Deus sibi non imputat, quod demonstrat Paulus dicens: Iustitiam suam querentes constituere, iustitie Dei non sunt subiecti . Et rursus: Isrel autem sectando legem iustitie, in legem iustitie non peruenit . Necesse est ergo ut eum comedant demones, qui eorum pecora, id est, pecoribus similes homines, prauum uidelicet populum atque imperitum consumunt, siquidem nullus est in illis intellectus, nichil Dei seruitio dignum cogitare consueuerunt,  sed sicut iumenta in modum freni, stultis prepositorum suorum traditionibus ducuntur. Propter quod sunt demonum cibi et ad paucitatem rediguntur, tam multitudine quam dignitate; deserteque eorum fiunt uie, quippe que nec aquam habent uite, nec susceptionem siue hospitalitatem intelligibilem, nec producentes se, uel quasi ad manum deducentes aut custodientes. Quod si nec sic uolueritis recipere disciplinam, sed ambulaueritis ex aduerso mihi, ego quoque contra uos aduersus incedam. Aduersa pena utar, quemadmodum aduersa est legi uestra preuaricatio. Cum enim meditari eam uideamini, intentionem eius non seruatis. Sic et ego aduersam uobis superinducam penam, non uos corripiens illis quibus flagellabam prius, quando  mortiferos serpentes, et incendium, et terre hiatus et similia super uos inducebam, sed alias. Que sunt autem he? sequentia legentes sciemus. Et percutiam uos septies propter peccata uestra. Prius corripiam, deinde percutiam; procedens enim pena ut pote contra inobedientes fortior efficitur. Inducamque super uos gladium, ultorem federis mei. Gladius spiritus, quia uerbum Dei sit, frequenter diximus. Hoc uerbum in linguis Ecclesie magistrorum uindicat iudicium federis siue Testamenti euangelici: conuincit enim eos qui Nouum transgrediuntur, nec uetus custodire posse. Et uindicatur Euangelium cum inimici legis ostenduntur, quia Euangelii gratiam transgrediuntur. Sed et legislatoris sapientiam obstupesce, quomodo opportune subdit: Cumque fugeritis  ad urbes, mittam pestilentiam in medio uestri. Intelligibiles ciuitates prophete sunt; manifestum est autem. Et quibus Deus Ieremie dicebat: Ego quippe dedi te hodie, in ciuitatem munitam . Quemadmodum ergo in ciuitates muratas qui fugit, si amicus est, saluatur; si autem inimicus, facilius perimitur in earum ambitu circumdatus: sic ad propheticos libros et in eorum testimonia amici fidei confugientes, munitionem salutemque inueniunt: inimici autem et infideles cito captiui pereunt. Propter quod quando ad prophetas Iudei fugiunt, declinantes eum qui est in doctis uiris spiritalem gladium, pestilentiam ait se mittere in medio eorum; illic enim moriuntur etiam nullo arguente, non ualentes  cunctis de Christo prophetiis sic aperte repugnare. Et trademini hostium manibus, uidelicet intelligibilium. Postquam confregero baculum panis uestri. Rarescit enim apud eos doctoralis panis, maxime salutaris. Quomodo autem? Audi que sequuntur: Ita ut decem mulieres in uno clibano coquant panes, et reddant eos ad pondus, et comedetis et non saturabimini? Nihil habent Iudei quod doctrinam uires habere nutriendi faciat, exceptis decem preceptis, quia ueram prophetarum expositionem, ut pote concordantem Saluatoris nostri dispensationi, fugiunt, reliqua autem legis nolunt intelligibiliter accipere, nec spiritaliter suscipere, sed secundum litteram solam, quod stare non potest. Primum quia locus destructus est in quo erant sacrificia, et mundationes,  et oblationes, et reliqua que pertinent ad seruitutem littere. Deinde multa in eis erant non tam studio quam risu digna ad custodiendum atque operandum. Nec contrarium est sabbati mandatum, quia etsi decem mandatis insertum est, non tamen ex eis est. Si ergo mandatum speciale ponamus: Ego sum Dominus Deus tuus, qui eduxi te de terra Aegypti, de domo seruitutis, perfectum mandatorum decem numerum inueniemus. Dehinc aperte requiem intelligibilem significat, in qua nullum opus huiusmodi licet nos agere. Hec ergo sola panem operantur populo Iudeorum in clibano uno, legali uidelicet; et reddunt eos ad pondus supradictos panes, id est, ad sensibilem districtionem. Neque enim dilatant doctrinam sicut Euangelium, neque adulterii  doctrinam ostendunt ad custodiam, ne quidem respiciendi mulierem, nec homicidii, et ne quidem irascendum: unde nec satiantur Iudeorum panibus, qui ex eis sunt nutriti, arctam quamdam doctrinam, nichilque habentem ubertatis, spiritalisque largitatis sumentes.

 Sin autem nec per hec audieritis me, sed ambulaueritis contra me, et ego incedam aduersum uos, in furore meo contrario, et corripiam uos septem plagis propter peccata uestra, ita ut comedatis carnes filiorum uestrorum et filiarum uestrarum. Destruam excelsa uestra, et simulacra confringam. Cadetis inter ruinas idolorum uestrorum et abominabitur uos anima mea intantum, ut urbes uestras redigam in solitudinem, et deserta faciam sanctuaria uestra. Nec recipiam  odorem ultra suauissimum, disperdamque terram uestram, et stupebunt super eam inimici uestri, cum habitatores illius fuerint; uos autem dispergam inter gentes, et euaginabo post uos gladium, eritque terra uestra deserta et ciuitates destructe. Tunc placebunt terre sabbata sua cunctis diebus solitudinis sue, quando fueritis in terra hostili, sabbatizabit et requiescet in sabbatis solitudinis sue, eo quod non requieuerit in sabbatis uestris, quando habitabatis in ea. Et qui de uobis remanserint, dabo pauorem in cordibus eorum in regionibus hostium. Terrebit eos sonitus folii uolantis, et ita fugient, quasi gladium. Cadent nullo sequente, et corruent singuli super fratres suos quasi bella fugientes. Nemo uestrum inimicis  audebit resistere: peribitis inter gentes, et hostilis uos terra consumet. Quod si et de his aliqui remanserint, tabescent in iniquitatibus suis, in terra inimicorum suorum, et propter peccata patrum suorum, et sua affligentur, donec confiteantur iniquitates suas, et maiorum suorum, quibus preuaricati sunt in me, et ambulauerunt ex aduerso mihi., Ambulabo igitur et ego contra eos et inducam illos in terram hostilem, donec erubescat incircumcisa mens eorum. Tunc orabunt pro impietatibus suis: et recordabor federis mei, quod pepigi cum Iacob, et Isaac, et Abraham. Terre quoque memor ero; que cum relicta fuerit ab eis, complacebit sibi in sabbatis suis, patiens solitudinem propter illos. Ipsi uero rogabunt pro peccatis suis, eo quod abiecerunt iudicia mea, et leges meas despexerunt.  Attamen cum essent in terra hostili, non penitus abieci eos, neque sic despexi ut consummarentur, et irritum facerem pactum meum cum eis. Ego enim sum Dominus Deus eorum, et recordabor federis mei pristini, quando eduxi eos de terra Aegypti, in conspectu gentium, ut essem Deus eorum; ego Dominus Deus. Quia non solum legislator Moyses, sed etiam et propheta erat, ipse demonstrauit de Christo, specialiter prophetans his uerbis: Prophetam uobis suscitabit Dominus, de fratribus uestris, sicut me . Bene autem sibi Christi similitudinem custodiuit, quia preter alia in quibus similitudinem eius gerebat, quemadmodum Dominus de fine mundi dixit, ita et hic ea que futura erant populo Iudeorum in presenti lege conscripsit: multas siquidem fuerunt  captiuitates experti, multaque flagella pertulerunt; sed ea que nunc per partes dicit, ad illam captiuitatem pertinent, que propter iniquitatem in Christo commissam a Romanis depopulantibus eis contigit. Cognoscis autem, si subtilius nosse uis ea, que eis euenerunt ex Iosephi Historia, in qua eos et filios comedisse, et reliqua presentium comminationum sustinuisse descripsit. Quorum plurima etiam nunc nostris ad cernendum adiacent uisibus: deserta eorum terra, ciuitates depredate, ab hostibus desolata prouincia ipsique peregrinantes apud inimicos suos gentiles cum metu continuo. uerumtamen quemadmodum non solum hec secundum litteram perpessi sint, sed ad ipsam considerationem spiritus. Dupliciter enim peccantes in legis transgressione et  legislatoris blasphemia, duplices et penas recte patiuntur, quod hoc modo disce. Ambulauerunt enim Christo ex aduerso, subuertentes miracula eius, et de doctrina eius detrahentes; et cum per inuidiam insidiarentur tanquam contra Deum agentem diuini amoris doctorem fallaciter asserebant, sed et ipsa in ira eis contrarius effectus, hoc modo eis usus est, quia enim iudicium fiat et pena commisse in eo iniquitatis captiuitas quam sustinuerunt, quam non tamen propter hoc Romanos inferre fecit. Necdum enim eius uindicabant gloriam, sed quomodo qui eorum imperio resistebant, cum pridem collatores eorum fuissent, tributisque eorum, et legibus atque magistratibus obedientes, sed furorem ex aduerso  exercens aduersus eos Deus superinduxit contra eos iram, ut uindicaretur per Romanum imperium, tanquam ipsius predicatores exstitissent. Et corripuit eos septem plagis, secundum peccata eorum, multiplicans eorum penam; et non uno modo uindicauit, quia nec ipsi uno peccauerunt modo, sed et carnes filiorum suorum et filiarum suarum comedunt, id est, discipulos suos quos quasi in filiis sibi assumunt ad eamdem doctrinam uerbis callidis, animamque corrumpentibus comedentes. Sed et excelsa eorum ad desertum perduxit, et simulacra confregit; excelsa quippe eorum principes et doctores, quos intendentes, sicut in sublimi constitutos, uel sicut Septuaginta, statuas, uitam suam componere debuerunt. Sed quia nichil habebant  sanum neque forte, sed infirma omnia et corruptibilia uirtutis schemata, et imitationis, que tempore corrumpuntur atque putrescunt, unde et apud Septuaginta, lignea manufacta dicebantur, desolauit ea, arguens eorum uanam hypocrisim. Cum ipsis autem et populares qui in eis intendebant; posuitque cadauera eorum inter ruinas idolorum ipsorum, id est, membra populi et actiones coaceruans super actiones idolorum ipsorum Phariseorum atque Scribarum, quibus sicut idolis utebantur, relinquentes Deum, et illorum seductionibus intendentes. Propterea ait: Abominabitur uos anima mea. Que anima? quam pro nobis posuit, ut nos de seruitute redimeret peccatorum mortis. Hec ergo Iudeos abominabitur, atque in  perpetuum eos auersatur, quia eius opus quantum ad eos pertinuit ad irritum perduxerunt, concessum per eam donum renuentes. Propter quod urbes eorum redegit in solitudinem, fecitque deserta sanctuaria. Nullum enim inueniunt de propheticis libris fructum, neque aliquam studere sanctimoniam ualent, nec recipit odorem suauissimum, neque enim suscipit eorum orationem, disperdiditque terram eorum, omne uetus Testamentum, non quia ipsum ex toto desolauit, sed illis desolatum et inuium fecit, habitare autem in ea fecit gentes. Propter quod ait: Stupebunt super eam inimici uestri cum habitatores illius fuerint. Gentes siquidem inimici sunt Iudeorum, quia illi elegerunt inimicitias habere cum Deo, et cum illis, quos Paulus inimicos crucis Christi  uocat. Habitant autem in Iudeorum terra, in ueteri Testamento, et habitantes stupescunt eum, qui in lege et prophetis talia locutus est, qui uite illic fundauit exordia. Insuper ait: uos autem dispergam in gentes: non solum sensibili hac dispersione, sed et intelligibili. Que sit autem hec, disce: Et euaginabo post uos gladium, eritque terra deserta et ciuitates dirute. Dei enim uerbum quod est spiritus gladius ubique in gentibus decurrens, et omnem terram circumdans, consumit Iudeorum filios, et disperdit eos de sanctis Dei, ostendens quod nullam cum eis communionem habeant, unde deserta terra et ciuitates expulsis eis de habitatione sua inueniuntur.

 Tunc placebunt terre sabbata sua cunctis diebus solitudinis sue, quando fueritis in terra hostili, sabbatizabit et requiescit in sabbatis solitudinis sue, eo quod non requieuerit in sabbatis uestris quando habitabitis in ea. Terram esse intelligibilem Scripturam Dei et conuersationem que in eis est sepe ostendimus, sed Iudeorum quidem uetus Testamentum, gentium autem que inimice sunt Iudeis, nouum. Quia ergo sabbatum uacationem significat, Iudeis maxime hoc nunc legislator innuit: quia nichil nunc inuenientes ex lege et prophetis quod ipsi facere uolunt, sed destructa eorum pene omni superficie littere, propter quod facti sunt in terra inimicorum suorum, id est, in euangelico Testamento; facti sunt autem, et si non sponte, tamen ex necessitate, ipsum enim et  nolentibus sacrificia et purificationes azymorum et tabernaculorum festiuitates et reliqua cessare fecit, difficultatem patientes in meditationem eius discedunt, et hanc uacationem pro sabbato suscepit, et ab eis sacra Scriptura, nimisque etiam super priorum sabbatorum uacationem placebit. Sed cur? Quia non est speciosa laus in ore peccatoris . Sed ait: Et qui de uobis remanserint, dabo pauorem in cordibus eorum in regionibus hostium: terrebit eos sonitus folii uolantis. Quotquot enim ex eis relicti sunt adhuc studentes Scripturam sacram, pauent in terra inimicorum suorum: in Nouo Testamento sicut diximus. Timent enim ex fatuitate et corde cecato commixtionem eius, et completur: Illic trepidauerunt timore ubi non erat timor . Propter  quod et admirans legislator ait: Terrebit eos sonitus folii uolantis, folium, legis litteram appellans. Huius enim sonitus eos persequitur, et timorem nostrum eis indicit: quia, uerbi gratia, audiunt custodiendum diem sabbati, uident autem nos nichil de eodem mandato despicabile sapere, neque terrenum neque a cultura terre, sed a mala actione uacationem ducentes, offendunt in nobis et commisceri nobis fugiunt. Folium autem recte legis littera accipitur: quia quemadmodum arborum fructus foliis tegitur, sic sub legis littera spiritus absconditur. Propter quod nos de quibus dictum est: Si uindemiatores ingressi fuissent in te, saltim reliquissent racemum tibi ; nudamus folium littere, ut fructum spiritus inueniamus; hi autem qui hoc ignorant sicut inimicos  nos habent, et fugiunt nos, sicut qui fugit gladium: Et cadent nullo persequente. Neque enim nos eos persequimur, sed ex sui cordis duritia persecutionem patiuntur. Nam uide quid subdidit: Et corruent singuli super fratres suos, quasi bella fugientes. Quando enim cum eis loquimur, et legis prophetarumque contra eos testimonia de Christo et euangelicis mysteriis proferimus, coarctati hi quidem hoc; illi autem illud dicunt, et unusquisque super fratrem ruit; infirma enim omnes dicunt, et consistere propter hoc in alternis non ualent uerbis, et conturbantur quasi bella fugientes nullo persequente, nos autem non persequimur eos, nec ut noceamus, sed ut iuuemus, atque ut lucremur eos disceptamus cum eis. Quid ergo hinc  patiuntur? Nemo uestrum inimicis audebit resistere, peribitis inter gentes, et hostilis uos terra consumet. Consumit enim eos euangelicum Testamentum, totius eorum conterens erroris substantiam, unde nec resistere inimicis suis, qui saluari uolunt eos per fidem, possunt. Sed et pereunt inter gentes, in lapide angulari offendentes, et nec legis quidem litteram respicere uolentes, ut pote qui in eam non habent fiduciam. Quod et si de his aliqui remanserint, tabescent in iniquitatibus suis, in terra inimicorum suorum. Quicunque enim ex eis qui conuersi sunt, remanent permanentes in legis studio, et hi propter peccata sua que in terra inimicorum suorum, id est, in euangelico Testamento secundum quod diximus, propter transgressionem eius pereunt; hec  sunt enim modis omnibus peccata que in eo committuntur: Et propter peccata sua et propter peccata patrum suorum quia preuaricati sunt et despexerunt me. Ea enim que nunc eis euenerunt, patrum peccatis ascribunt; propter quod et tabescent in eis, pro eis confitentes, quia preuaricati sunt Deum in temporibus anterioribus, non bona hoc mente, sed mala facientes, ut penam que super eos uenit propter iniquitatem quam in Christo commiserunt molliant: nam infert: Et ambulauerunt ex aduerso mihi: ambulabo et ego contra eos, et inducam illos in terram hostilem. Quemadmodum enim illi reputant Deum circumuenire ex aduerso ei ambulantes, et alia pro aliis interpretationibus legis et prophetarum, que confirmant Christi mysterium dicentes, quod est  aduersantium proprium, sic et ipse ambulabit cum eis aduersus, et inducet eos in terram hostilem, id est, in Euangelio quod gentibus dedit, ex quo duobus modis pereunt: primum, quia Iudaicam iustitiam destruit; deinde quia apud gentes est, quibus emuli sunt, et contentioso aduersus eas animo saluari non uolunt, ita ut Deus per Moysen diceret: Ad emulationem uos adducam in non gentem , Paulus autem: Secundum Euangelium quidem inimici propter uos : Et rursus: Sicut enim uos cum inimici essetis, reconciliati estis Deo , sic et hi nunc non crediderunt in uestra misericordia: Tunc erubescet incircumcisa mens eorum, et tunc orabunt pro iniquitatibus suis; siue ut LXX: Et peccata sua placita habebunt, id est, penas quas  patiuntur pro peccatis. Sic enim quod dictum est in Osea intelligimus: Peccata populi mei comedent . Quid autem hoc sit, in subsequentibus manifestauit: Et ad iniquitatem eorum subleuabunt animas eorum. Ergo peccata populi comedere, est pro eis penas sustinere; dignaque se pati peccatis suis dicent, et si quedam peccata sua confitentur, quedam tegunt, que in Christum commiserunt. Et recordabor federis quod pepigi cum Iacob, et Isaac, et Abraham. Cuius rei gratia, non secundum ordinem temporis et generis, Abraham cepit, sed Iacob; uel sicut LXX non dicunt testamentum Iacob, et Isaac et Abraham, sed testamenti Iacob, et testamenti Isaac, et testamenti Abraham: tria quodammodo testamenta inuenies,  ut legem uidelicet et prophetas commendaret et Euangelium, quorum quia antiquior lex est, secundo uero loco prophete, nouissimum Euangelium ostendere uoluerunt, quia Euangelium etsi nouissimum gratia, sed a Deo preponitur atque ideo prius eius memoriam facit; primum Iacob, qui nouissimus est, tempore et ordine mentionem fecit, ut cognationem autem inter se habentia similiter coniunxit, et in his in quibus legis prophetarumque mentionem facit, in his se et Euangelii dicit mentionem facere. Nimis autem hoc, ea que sequuntur confirmant: Terre quoque memor ero, que cum relicta fuerit ab eis; siue, ut LXX, relinquitur ab eis. Ergo quia benedictio maxima terre est a Deo in memoriam haberi diligens intelligibilem terram Deus, id est, suas  Scripturas et memoriam eorum, et non obliuione relinqui illas a Iudeis fecit, quia malitiose interpretantes non bene meditabantur, iniuriabant eas, primum quidem dicentes et non facientes; deinde despicabiliter interpretantes, et quod in eis erat optimum spiritalem intelligentiam tegentes. Unde et consequenter addidit: Complacebit sibi in sabbatis suis, id est, dum desolata ab eis remanet. Gaudet enim Dei lex Iudeorum fruens desolationem, quam ipsi sibimet intulerunt, propter quod et solitudinem illam pati propter eos dixit: Ipsi uero rogabunt pro peccatis suis, eo quod abiecerint iudicia mea et leges meas despexerint. Duplicia, inquit, bona expulsa Iudeorum plebe, de Scripturis sacris prouenerunt, nec ipse enim iniuriantis, propter quod et gaudent non  legi ab eis. Neque enim ita legunt sicut prius cum sint dispersi, omnique carentes presumptione, sed etiam ipsi peccatorum suorum et preuaricationis diuine legis conscii sibi effecti sunt. Admirandum est etiam quod ad totius sanctionis conclusionem fastigiumque addidit, et intelligendum quia aperte qui in Moyse, ipse etiam in Paulo et in omnibus apostolis locutus est.

Attamen cum essent in terra hostili, non penitus abieci eos neque despexi, ut consumerentur, et irritum facerem pactum meum cum eis. Ego enim sum Dominus Deus eorum, et recordabor federis mei pristini, quando eduxi eos de terra Aegypti, in conspectu gentium, ut essem Deus eorum; ego Dominus. Hec si uis per singula cognoscere, Paulum lege, quomodo  eos non despexerit Deus in terra hostili, id est, in euangelico Testamento, nec consumpsit eos ut irritum faceret pactum suum pristinum. Neque enim ad irritum illud deduxit ex toto, sed et salutis spem reliquit, non omnibus autem, sed reliquiis, sicut Paulus ait proferens Isaie prophete testimonium: Si fuerit numerus filiorum Isrel sicut arena maris, reliquie salue fient . Dico ergo: Nunquid repulit Deus plebem suam? Absit; recordabitur etiam federis sui pristini, quando filios Isrel de terra Aegypti eduxit. Et in quo recordabitur? Ut esset eorum Deus in conspectu gentium. Ad quorum manifestam demonstrationem sufficiant tibi hec apostolice uerba sapientie: Non enim uolo uos ignorare mysterium,  fratres, hoc, ut non sitis apud uosmetipsos sapientes, quia cecitas ex parte contigit in Isrel, donec plenitudo gentium introiret, et sic omnis Isrel saluus fieret . Bene ergo ad totius uerbi conclusionem Dominus dixit: Ego Dominus Deus, qui omnium hominum salutem uolo; atque etiam ideo Iudeorum licet post tot iniquitates saluaturus reliquias. Sequitur:

Hec sunt precepta atque iudicia et leges, quas dedit Dominus inter se et filios Isrel, in monte Sina, per manum Moysi. Non otiose intendas que dicta sunt, conclusionem enim uerbis suis legislator adiecit, ex qua usque ad certum tempus firmam uelit esse legis litteram, sine aliqua dubitatione manifestauit. Iudicia ergo, secundum quod semel diximus, proprie  dixit, que, Deo iudicante de quibusdam capitulis que ignorantes interrogauerunt, dicta sunt; precepta autem, que non hoc modo, sed a semetipso legislator nullo interrogante sanciuit. Deinde succincte totius sanctionis dispensationem compleri uolens, subdidit: Et leges, quas dedit Dominus inter se, et inter filios Isrel. Propter quod et reliqui interpretes, exceptis Septuaginta, leges, ediderunt: differentiam legis hoc uerbo demonstrare cupientes. Quid autem est, quod dixit inter? Nisi quia procul dubio usque dum ipse ueniat, de quo ait Isaias: Ipse ueniet et saluabit nos. Tunc aperientur oculi cecorum, et aures surdorum audient , et quecunque in illa prophetia continentur. Tunc nequaquam ultra secundum superficiem littere, sed quemadmodum ipse exposuerit,  oportet legem custodiri, ad euangelicam gratiam translatam et ad perfectiorem conuersationem.



CAPUT XIu. Qualiter uir siue mulier uotum quod fecit obseruare debeat.

 Locutusque est Dominus ad Moysen dicens: Loquere filiis Isrel, et dices ad eos: Homo qui uotum fecerit, et spoponderit Deo animam suam, sub estimatione dabit pretium: si fuerit masculus, a uicesimo usque sexagesimum annum, dabit quinquaginta siclos argenti ad mensuram sanctuarii; si mulier, triginta. Quinto autem anno usque ad uicesimum, masculus dabit uiginti siclos; femina decem. Ab uno mense usque ad annum quintum pro masculo dabuntur quinque sicli, pro femina tres. Sexagenarius et  ultra masculus dabit quindecim siclos, femina decem. Si pauper fuerit et estimationem reddere non ualuerit, stabit coram sacerdote, et quantum ille estimauerit et uiderit eum posse reddere, tantum dabit. Plena sunt hec etiam legislatoris uerba prudentie, maxime opportuna, conseruata tempori. Que enim oporteat agi, que minime, in superioribus precipiens, nunc etiam dignitatem ea peragentium ex toto uel ex parte, per hec que dicuntur exponit, et quid sit perfecta uita, quid autem adhuc in prouectu constituta, quid initium cognitionis Dei habens, quid uero que uirtutum opera clara, perfectaque percurrit, sed et infirmatus, non tamen recedens ab ea, differentes etates describens exposuit: Dicit autem sic:  Homo qui uotum fecerit et spoponderit Deo animam suam, id est, quicunque promiserit animam suam Deo, omnemque ei suam uitam offerre uoluerit, erit pretium masculi a uicesimo anno usque ad sexagesimum annum, quinquaginta siclis argenti, ad mensuram sanctuarii. Si quis ergo a uicesimo anno est, id est, pubes, fortis, ualidus, sufficiens omnes uirtutes operari, et subiicere intelligibiles inimicos, omnibus actionibus et operibus. A uiginti enim annis et supra, uide quid de hac etate dicebat: Omnis masculus a uiginti annis et supra. Omnes qui ambulant in uirtute sua, fortitudinis enim maxime his qui illud agunt tempus, in predictis testimonium prebuit uerbis, ita ut pote hac etate et currere ualentem et arma portare, multumque habentem in agendo feruorem  caloremque, huius pretium, id est, conuersatio et uita et retributio quam pro semetipso Deo offert et promittit, quinquaginta sicli, siue drachme sunt. Quinquagenarius enim numerus spiritalem figurat uitam, quia in quinquagesimo die sancti Spiritus aduentus factus est, sed et in anno quinquagesimo liberatio fit omnis debiti, et terre restitutio, multaque in eo alia bona Iudeis per legem disposita sunt. A uiginti annis autem usque ad sexaginta annos. Intra hec enim tempora etas et intellectum perfectum et fortitudinem et filiorum procreationem habet, ut ex sensibilibus nos intelligibilia cogitemus. Ergo qui intellectum maturum et perfectum habet et fortitudinem, ut que intellexit agat, hic filios comparare alios Deo per suam conuersationem, uel doctrinam  impendens, potest. Huius pretium anime quinquaginta didrachme perfectus fructus est, et perfectionis corona, que et martyrium habebit, et rerum despectum et omnem illam perfectionem quam Dominus dicebat: Eritis perfecti, sicut Pater uester celestis perfectus est . Hoc autem quando masculus fuerit, id est, quando semper fortis; hoc enim hic masculum dicit, Femine autem erit estimatio triginta sicli, siue didrachme, ut sint drachme sexaginta, fructum uidelicet sexagenarium, magnum quidem et ipsum, sed centenario minorem, propter quod et femine introduxit personam, que minor est a uirili. Ergo et mulieres quando ad mensuram summam peruenerint, prouecteque fuerint ad perfectionem, fortes possunt appellari, ut pote que suam transgresse  sunt infirmitatem, intentionemque fortitudinis resumentes. Propter quod et spiritus Dei in Prouerbiis dicebat: Mulierem fortem quis inueniet?  cui rerum despectus deest. Alia autem agit perfecte, que de omnium rerum continentia lex corrigere iubet ei qui secundum eam uiuit: Huius estimatio est triginta sicli, siue didrachme, id est, sexagenarius fructus; quem et Paulus figurans dicebat: uidua eligatur non minor sexaginta annorum : per etatem numerumque annorum manifestare uolens quas uirtutes et actiones exhibere debeat uidua, que a Deo eligitur, que in diuinis scribitur libris, et que potest in numero Hierusalem celestis degere. Propter quod et subdidit, insinuans  quod non tantum ei de etate aut annis, quantum de uirtutibus que per hec significantur, cura erat: Unius uiri uxor, si filios educauit, si hospitio recepit, si sanctorum pedes lauit; si tribulationem patientibus subministrauit, si omne opus bonum subsecuta est. Sed hec quidem perfectus et per omnia consummatus homo. uide autem et eum cui hoc deest; sed tamen ad illud prouehi desiderat: A quinto autem anno usque ad uicesimum masculus, dabit uiginti siclos, siue ut Septuaginta didrachmas. Hic eum qui necdum quidem est perfectus, sensatum tamen hominem dicit, et qui proficere cepit. Sensus enim per numerum quinque annorum innuit, quia tot sunt numero; prouectus autem qui ad iuuentutem tendit et ad perfectionem, a quinque annis et usque ad uicesimum  annum est. uiginti enim annorum inter fortes etiam pugnare ualentes numeratus est a lege, sicut Numerorum liber ostendit.

Huius ergo pretium erit uiginti didrachme, id est, drachme quadraginta, oboli quadringenti. Ieiuniorum autem atque orationis prouectum quadraginta drachmarum numerus significat, quia tot diebus ieiunasse et Moysen et Eliam, et ipsum Dominum didicimus, quando a diabolo tentabatur. Quadringentorum autem numerus quid significat aut quam demonstrat conuersationem, ostendit, quod dictum est in libro Regum, quando reditus nauis, que mittebatur a Salomone ad Sophiram, dicebat: Ait enim secundum Septuaginta: Et uenit ad Sophira: Sophir [Al., Ophir] autem interpretatur bonum: Et accepit  inde auri quadringenta et uiginti talenta, et adduxit regi Salomoni . Quid ergo? Sic bonum est; sic per ieiunium et orationem exerceri et prouehi ad illam uitam, ad quam Moyses et Elias superedificantes ieiunio atque orationi, etiam alias uirtutes prouecti sunt; sed et Dominus insinuare semetipsum per predicationem et signa generi humano incipiens, ieiunium et orationem sue conuersationis principium fecit. Quicunque ergo sensatus quidem est, et proficere incipit; non tamen nimis sed medie, ut presumptione conuersationis ieiunii non possit ornari, huius pretium decem didrachmarum, id est, uiginti drachmarum et obolorum ducentorum est. In custodia enim decem mandatorum, que duplicatur secundum litteram et spiritum, conuersatio huius  est, inter quas ieiunium non est preceptum: sublimior enim est ad eam pertinens conuersatio, que legislatores et prophetas et omnes qui profecerunt decet. Et necdum quidem conuersatio eius habet perfectionem. Opus enim habet mansuetudinem, perfectamque caritatem, que est in zelo Christi, perducit tamen ad perfectionem. Ab uno ergo mense usque ad annum quintum, pro masculo dabuntur quinque sicli, siue quinque didrachme: pro femina tres, unius mensis intelliges eum qui nunc est genitus in fide. Ad quem Petrus dicebat: Sicut modo geniti infantes rationabiles sine dolo lac concupiscite, ut crescatis in eam salutem, si tamen gustastis, quia dulcis est Dominus . Huius pretium usque  ad quinquennem etatem, id est, conuersatio et uita, quinque didrachmarum argenti, id est, decem drachme; oboli autem centum. Conuersatio ergo modo geniti quinque didrachme sunt, ut ministeriis duplices sensus habeat, id est, ut que sensibiliter audit, hec intelligibiliter suscipiat: sic etiam uidens, et gustans, et odorans, et tangens; perducit enim hoc eum ad perfectionem. Propter quod et centum obolorum pretium habet. Numerus autem, sicut dictum est, perfectus est.

Ergo procul dubio eum qui nunc mysteriorum particeps effectus est, necdumque ad agendum processit, sed in fide interim probatur, sicut adhuc infantem, et necdum tempus ad ostensionem uirtutum habentem demonstrat. Si autem minor is, qui talis  est, fuerit, ita ut conueniat in eo femine persona, minor autem est, ut simplicior et non ualde discretus, huius pretium est tres didrachme, fides Patris et Filii et Spiritus sancti, ut non hanc transgrediatur, sed corde credat, sicut ait Paulus, ore autem confiteatur. Sic enim ei hec tria non solum confitenti lingua, sed et fide credenti fiunt due drachme, fit autem et huic talis fides ad perfectionem mediocrem; tres enim didrachme, sex sunt drachme; sex autem drachme sexaginta sunt oboli. Hic autem talis numerus mediocrem perfectionem gerit; propterea et populus Isrel sexcentorum millium, quod sunt sexaginta myriades, numerum habent.

Sensibilis enim Isrel habebat quidem et mediocriter perfectos, qui in lege constituti Euangelicam  conuersationem aliquatenus agebant. Sunt autem quibus mediocre legis et prophetarum erat studium, propter quod et similia myriades erant. Sed nec mille millia, nec myrie myriades, et semper in eis esset perfectio: hec enim angelorum, et secundum Euangelicam uitam conuersantium est. Angeli enim et ipsi quando profecerint efficiuntur. Sexagenarius autem et ultra masculus, dabit quindecim siclos siue didrachmas; femina autem decem. Et quis est hic qui maximam conuersationem per uirginitatem, uerbi gratia, uel non possidendo uirtutibus, que aliis promittit, et post hec infirmatus est; cognouisti enim, quia eum qui uiginti annis usque ad sexaginta annorum est, omnibus legislator preposuit.

 Deinde nunc post omnes eum qui sexaginta annis et supra est, ait, per hoc quod dixit: super anime senectutem et infirmitatem eius, qui maximam conuersationem proposuerat, procul dubio designat. Qui ergo per uirginitatis uel despectu possidendi conuersationem promittit et proponit, deinde infirmatur complere propositum, audit a Paulo: Si quis autem turpem se existimat super uirginem suam, eo quod fuerit super adulta . Ostendit quoddam infirmatum et ad senectutem deductum propositum, et sic oportet fieri, quod uult, faciat, non peccat si nubat. Et rursus: Si nupseris, non peccasti; et si nupserit, uirgo non peccauit; tribulationem autem carnis habebunt huiusmodi. Ego autem uobis parco, hoc autem  dico, fratres, tempus breue est: reliquum est, ut et qui habent uxores, tanquam non habentes sint: et qui lugent, sicut non lugentes: et qui gaudent, quasi non gaudentes; et qui emunt, tanquam non possidentes; et qui utuntur hoc mundo, tanquam non utantur. Preterit enim figura huius mundi, uolo autem uos sine sollicitudine esse .

Propterea et quindecim didrachme erit pretium eius, que sunt drachme triginta. Tres enim uite fructificationes de bona terra Christi proposuit. Per centenarium uirginitatis, et non possidendi, per sexagenarium continentie, per tricenarium casti coniugii uitam designans. Si autem infirmior huiusmodi est, forsitan enim in fornicationem hic, qui talis est, decidit: unde et femina dicitur, nec sic respuendus  est, sed habet pretium decem didrachmas: custodiam enim mandatorum Dei, quam uiginti esse drachmas et obolos ducentos ostendimus, offert Deo et in hoc conuersationem habet per custodiam mandatorum iustificatus. Si autem dicas quomodo Dominus annorum erat triginta, dum solus esset uere perfectus, cum nos in centenario numero dicamus perfectionem esse, post hunc autem in sexaginta, tertio autem in triginta? Disce, quia solus quidem fuit uere perfectus; uerumtamen sic omnium doctor et primitie masse totius effectus, ex omnibus temperatam conuersationem figurat et proponit. Siue enim uirginitatem uelis, ipse ex uirgine uirgo est, et uirginitatem docuit; siue nuptias et nubere precepit, et nubentes benedixit; siue abstinentiam,  etiam hoc docuit. Similiter et fidei cursus, siue perfectorum simplicium est. Quia ergo in presenti differentias innuit, et quodammodo uitam distinguebat hominum, et huius quidem esse pretium quinquaginta didrachmas, ait: huius triginta, huius uiginti, huius decem, huius quinque, huius tres, huius quindecim, huius decem; colligentur autem hec parum. Quid de centum quinquaginta minus habentia? Hec autem in quinque diuisa faciunt prope tricenarium numerum. uide quemadmodum nec legislator ignorauit temperamentum, quod Christus in nostra uita et conuersatione fecit; nec euangelista numerum temperamentum habentem ignorauit. Propter quod eum non plenorum triginta annorum uenisse ait ad baptismum. Ait enim: Et ipse iehsu erat  incipiens quasi annorum triginta . Et cur hoc? Quia et qui nimis perfectam, et qui mediocriter perfectam, et qui minorem uitam studet, non perfecte peruenit ad mensuram; nimis enim habet omnimodo, quia Dei solius est perfectio; sed minus habet tantum in quantum ueniam in hoc, quod minus est, dat. Unde et centum quinquaginta septem minus sunt; hic enim quadraginta tres predictus numerus colligitur: per septenarium autem numerum manifeste uenia significatur.

Si autem pauper fuerit et estimationem reddere non ualuerit, stabit coram sacerdote, et quantum ille estimauerit, et uiderit eum posse reddere, tantum dabit: Nunc dicit de eo qui multum peccauit.  Et propterea Aquila pro paupere, si excesserit, edidit. Hic ergo, si offerri Deo uult, coram sacerdote stabit, ut quantum uiderit eum posse, estimet eum reddere, regulam ei uite imponens, que est secundum uirtutem mensuramque philosophie, indicens quam eum probauerit posse portare; uerbi gratia, si locuples est, ut distribuat pecunias; si sanus est, ut ieiuniis et orationibus aliisque operibus bonis uacet; si autem locuples est et sanus, quecunque diuitie et salus ei suggerunt agere iubetur. Si autem neutrum, in oratione flere; et ut breuiter dicamus, quodcunque eum uiderit per corpus, aut per substantiam, aut per aliam ualetudinem, aut facultates posse peragere. Animal autem, quod immolari potest Domino, si quis uouerit, sanctum erit, et mutari non  potest, id est, nec melius malo, nec peius bono. Quod si mutauerit, et ipsum quod mutatus est, et illud, pro quo mutatum est, consecratum erit Domino. Quia ipsas que ex nobismetipsis offeruntur oblationes, quosdam habere gradus, et differentias legislator exposuit. Ecce enim etiam eorum qui quolibet modo sic nobis efficiuntur, ut etiam pecora nostra nominentur, propter hoc quod nimis subiecti sunt, aut quia non eis ad nostrum ministerium, quemadmodum pecoribus utimur. Quando sancta sit oblatio, per hec que dicta sunt exponit. Precepit autem ut non nos peniteat de his que offerimus Deo. Ergo siquidem de his obtulerimus pecoribus, que mos est offerri Deo. Mos autem est ut ei immaculata et munda offerantur; munus nostrum illico sanctificatur, et iam  non est fas, ut nos de eo peniteat: ueluti, si filium uel discipulum, uel seruum aut alium, qui sub manu nostra est, Deo obtulerimus, neque mutare malum ad melius, aut bonum ad malum. Malum autem hic dicit, quidquid non prauum est modis omnibus et mundum est; si autem immundum est, non est de illis que mos est offerri Deo. Esse autem de his que immolari possunt Domino, hanc oblationem legislator dixit, sed malum hic dicit, quod est deterius. Sic enim manifeste et Symmachus tradidit: Non reddit melius pro deteriori, aut deterius pro meliori: ut non hunc filium aut seruum offerentes Domini seruitio et ministerio, recipere eum in nostrum ministerium et utilitates uelimus, promittentes offerre meliorem forsitan uel deteriorem. Neque enim licet, propter quod  et Anna de Samuel dicebat: Si respiciens respexeris ad humilitatem ancille tue et memineris mei, et dederis ancille tue sexum uirilem, dabo eum in conspectu tuo datum, usque ad diem mortis eius . Quod si mutauerit ad ipsum, quod mutatum, et illum pro quo mutatum est, consecratum erit Domino. Ut et hunc quem antea obtulimus, et eum quem postea cum prima oblatione sanctificemus, et utrosque Deo concedamus; hoc enim non nos permittit in his que offerimus penitentiam agere, sed et percutit inimicum qui nobis penitere suggessit, dum uidet duplicatam nostram oblationem, quam ille per penitentiam intercipere uoluit.



CAPUT Xu. De eo qui uouerit animal immundum, siue domum suam, seu agrum, et quid faciendum sit.

 Animal immundum, quod immolari Domino non potest, si quis uouerit, adducetur ante sacerdotem, qui diiudicans utrum bonum an malum sit, statuet pretium. Quod si dare uoluerit is qui offert, addit supra estimationem quintam partem. Inquirendus est Iudeus, quomodo hoc mandatum stare iuxta litteram possit? Si enim offerri non licet, nec donum erit acceptabile, quomodo utrumque legislator tanquam sibi repugnans atque resistens scripsit? Sed aliquid euangelice proximum largitati modis omnibus innuit et condescensioni, quam gratia nouit. Sic ergo ea que dicta sunt intelligamus. Non licebat Deo offerri de pecoribus  que non simul et ungulam findebant et ruminabant. Hec enim lex habebat immunda. Cuius autem erat enigma, id est, ungulam non findere? Non distinguere legis litteram et spiritum scientis; non autem ruminare eius qui non continue meditationis legis habebat studium, et qui lingua solum, non etiam corde eam ad meditationem reuocat. Si ergo aliquis filium talem uel seruum, uel discipulum Deo offerat, qui autem ad meditandas sacras Scripturas, aut ad diuisionem contemplationis non ex malitia, sed ex infirmitate minor sit, necdum est quidem munus Deo; neque enim quasi oblitus sit eius legislator memoriam facit. Adducit autem eum ante sacerdotem, et statuit pretium eius sacerdos, diiudicans utrum bonum an malum sit: ut imperfecto enim condescendens,  moderatum ei iugum imponit, id est, eam que mediam inter bonum malumque conuersationem est, aut a malo declinatio, et prouectus ad meliora. Hoc enim forsitan proprie dicimus esse inter deterius et melius, quod pro eo quod dictum est, utrum bonum an malum; edidit Symmachus: statuit pretium sacerdos, si quomodo proficiens donum esse eorum que Deo offeruntur possit. Quod si dare uoluerit is qui offert, addet super estimationem quintam partem. Et quid hoc est? In quinque numero sensus sunt: horum nobis quinta pars mens est. Ab ipsa enim gubernantur, siue enim hac non ualde habentes se iuuant. Horum ergo quinque uirgines, que ad nuptias non suscepte sunt, figuram gerunt. Quinque enim non habuerunt sapientiam, unde absolute et fatue  nominate sunt . Ergo si quis uult redimere eum, qui propter predictas causas immundis comparatur pecoribus, acuere hunc opus habet et facere intelligentem. Sic enim semetipsum gubernare, et non necesse habere alterius pedagogo potuerit. Sequitur:

Homo si uouerit domum suam et sanctificauerit Domino, considerabit eam sacerdos utrum bona an mala sit, et iuxta pretium quod ab eo fuerit constitutum uenundetur. Si autem ille quiuouerat, uoluerit redimere eam, dabit quintam partem estimationis supra, et habebit domum. Quod si agrum possessionis sue uouerit et consecrauerit Domino, iuxta mensuram sementis estimabitur pretium. Si triginta modiis hordei seritur  terra, quinquaginta siclis uendet argenti. Si statim ab anno incipientis iubilei uouerit agrum, quanto ualere potest, tanto estimabitur. Si post aliquantum temporis, supputabit sacerdos pecuniam, iuxta annorum qui reliqui sunt numerum, usque ad iubileum et detrahetur ex pretio. Quod si uoluerit redimere agrum ille qui uouerat, addet quintam partem estimate pecunie, et possidebit eum.

Non qualiscunque hic paritur [queritur] questio. Paulo post enim ad finem legislator sic dicit: Omne quod Domino consecratur, siue homo erit siue anima, siue ager, non uendetur nec redimi poterit; quomodo ergo ibi quidem redimi oblata prohibuit, hic autem domum et agrum postquam sanctificata sunt, precipit redimi: aut forsitan omnimodo aliam hic intentionem,  aliam illic offerentis nouit: ibi quidem, ut nequaquam ultra tractet quod obtulit, sed ut penitus illud consecraret Deo; propter quod non ait quemadmodum hic: Si consecrauerit domum suam aut agrum possessionis sue, sed omne quod Domino consecratur, eorum enim que offerebantur Deo nichil licebat in usum humanum ultra reuerti. Sed nec sacerdos illis uti poterat. Demonstrat autem hoc ea, que est Amalecitarum, historia. Preceptum est enim Saul ut anathema essent omnia Amalec spolia, et quod concessit populo quedam de gregibus et armentis accipere, maledictum grande iramque sustinuit, et nullatenus ei ad satisfactionem suffecit, cum irasceretur Samuel et inquireret que est uox gregis huius in auribus meis et uox armentorum,  quam ego audio ; ipseque responderet alia ad prophetam uerba; et que erant? De Amalec adduxi ea que acquisiuit populus, meliora gregis et boum, ut immolentur Domino Deo tuo, reliqua occidimus. Ergo aliud est sanctificare Deo, licet enim ei qui sanctificauit, hoc modo utique nunc nobis legislator ostendit; aliud est anathema quid facere. Huius enim usus prohibitus est. Similis autem huic et intellectus suscipi debet contemplationis, sed de anathemate quidem dicemus, quando ad illam partem sanctionis peruenerimus. Nunc autem quid sit domum sanctificare, quid agrum doceamus, nutu suggerente spiritus, hoc primo loco dicentes, quia aliud est sanctificare Deo, aliud sanctum esse; aliud offerri ei aliquid, aliud non opus habere oblatione:  sed esse Dei et offerentis non egere. Quod enim sanctificatur et offertur, eo quo offertur sanctificari incipit. Ergo prius non erat sanctum. Quod autem incipit sanctificari, hoc opus habet et prouectum et per partes augmentum. Quod autem olim sanctum est, et olim est Dei, hoc nichil minus habet, sed est perfectum, nec ullo additamento egens: propterea bonum quidem est et doctrinis aliorum ad sanctificationem uti; melius tamen in tantum proficere, ut quis et semetipsum, et eos qui eius sunt, ad sanctificationem perducat, quod non omnis uiri est, sed solius sensati. Et hec sunt que in hoc loco significare legislator intentionem habet. Sanctificat ergo domum Deo qui familiam  suam et cognationem et intelligibilem domum in sanctimoniam conuersari uult, ut Ecclesia sit et appelletur; quemadmodum multi fidelium domos suas propter sanctificationem ecclesias habebant, sicut Paulo scribente ad Romanos audiuimus: Salutate Priscam et Aquilam adiutores meos in Christo Iesu; qui pro mea anima ceruices suas posuerunt: quibus non ego solus gratias ago, sed et omnes Ecclesie gentium et domestica eorum Ecclesia .

Quicunque ergo hanc habet intentionem, ipse autem per se non est idoneus ad opus perducere ea que intendit, huius domum sacerdos utrum bona an mala sit considerabit, et sicut estimauerit, sic erit. Quare utrum bona an mala, ut quia domus est ex multis personis et differentibus constat, in quibus  multi condescensione egent, non ualentes agere aut sapere que perfecta sunt, nichil eis iniungat graue, sed uniuscuiusque pensans uirtutem, a malo eos declinare et ad uirtutes eos proficere iubeat. Sin autem ille qui uouerat uoluerit redimere eam, dabit quintam partem estimationis supra et habebit domum; id est, si domus Dominus, qui eam sanctificare uult, cum non fuisset sancta prius, neo potuisset Ecclesia appellari; nam et sanctificata utique esset, quod nunc se ita non habet, sed exordium capit sanctificationis: si ergo hic redimi domum suam uult illud absolute mundans eius quod eam sanctificationem egere sacerdotis exhortationem necessariam habere faciebat; redimit autem eam per doctrinam et uite formulam, liberans eos et diluens  quidquid eis obuiabat ad sanctimoniam, quid faciet? Dabit, siue, secundum Septuaginta, adiiciet quintam partem estimationis supra; sacerdotis enim doctrine, cui domum ab initio suam obtulit ut eam estimaret, id est, definitionem imponeret ad quam deberet stare siue conuersari, ipse adiiciet couersari, ipse adiciet hoc quod est intellectus; hoc enim est quinta, id est, ut que dicuntur suscipiat et superedificet sacerdotis sermonibus; frequentior enim commemoratio sensatos et intelligentes homines facit. Et sic habebit domum; non perdens sanctificari Deo, nec in damnum ei conuertitur; sed habebit eam, quia ei sanctificatio proprie domus ascribitur, non solum ut offerenti, sed et ut docenti: sicque sue domui bene prepositus et recuperans eam sibi sacerdos quodammodo  inuenitur. Quia Paulus eum qui scit preesse sue domui, ad episcopatus electionem atque dignitatem sublimauit . Propter quod Aquila, pro eo quod dictum est: qui eam sanctificauit, redimit: Si sanctificans ad finem fecerit, edidit. Quid autem ex hoc discimus? Quia si domus sibi principatum et gubernationem, qui sanctificauit, uindicat, et hanc ipse acquirere uult. ad finem autem facere secundum legem est, aliis sicut cognatum preponi, hec faciat que in presenti legislator iussit. His autem ita se habentibus, quod proprie argentum diuinorum eloquiorum doctoralis exhortatio sit, audi Dauid dicentem: Eloquia Domini eloquia casta, argentum igne examinatum probatum terre purgatum  septuplum ; et Ieremiam: Frustra conflauit conflator, scoria eius non est consumpta . De Iudeis dicit, quia nichil eis uerba exhortantium proderant. Sed et Paulum audi dicentem: Si quis superedificat super fundamentum hoc aurum, argentum, lapides pretiosos . Quod si agrum possessionis sue uouerit et consecrauerit Domino, iuxta mensuram sementis estimabitur pretium. Agrum Scripturam esse diuinam nemo dubitat. Cuius uitis proprie Christus, et agricola Pater est: in quo absconditus thesaurus, id est, salutaris predicatio; quem qui inuenerit operator agri, uendet omnia que habet, quemadmodum Dominus in Euangeliis ait , ut emat agrum illum. In hoc agro diuersa est uniuscuiusque possessio, id est,  modus, quem sibi ex ea ad sapiendum obtinere potuerit.

Si ergo consecrauerit Domino hanc homo, cum non prius sancta fuerit, sed nunc incipiat consecrari, gubernatorem conuersationis sue, cum ipse non sit idoneus semetipsum gubernare, sacerdotem eligat: Consecrari enim hic ea que deputata sunt sacerdoti legislator appellauit. Iuxta mensuram sementis estimabitur pretium, ut quantum seminatus est, uidelicet edoctus. Doctrine enim uerbum in semine accipere Scriptura diuina solet: tantum ei sacerdos indicat, et quantum fuerit eruditus de doctrina bona, legitima et spiritali, et non quam homines seductores pagani, uerbi gratia, uel Iudei, siue heretici, docent; propter quod postquam dixit: Iuxta mensuram  sementis, addidit: Si triginta modiis hordei seritur terra, quinquaginta siclis uenumdetur argenti; siue ut Septuaginta, quinquaginta didrachmas argenti. In quibus uetus et Nouum Testamentum intellige. Et per modum siue chorum hordei, uetus Testamentum ostendit, quia huius seminis pinguior cibus est; per quinquaginta autem didrachmas, tam quod spiritale est quam quod perfectum simul innuit; perfecta enim doctrina etiam spiritalis est. Sed quando hec regula siue definitio integre ei indicenda, quando minuenda sit per condescensionem, per sequentia disce: Si autem statim ab anno incipientis iubilei uouerit agrum, quanto ualere potuerit, tanto estimabitur. Sin autem post aliquantum temporis, supputabit sacerdos pecuniam iuxta annorum  qui reliqui sunt numerum, usque ad iubileum et detrahetur ex pretio. Duorum hic annorum remissionis siue iubilei memoriam facit, baptisma aperte insinuans et penitentiam. Uterque enim annus remissionis est, quia perfectam remissionem, unus quidem per donum gratie, alter propter eos qui uacant in oratione et ieiuniis aliisque operibus que perficiunt penitentiam, possidet. Si ergo simul quis gratie uiam, quam elegit gubernari per sacerdotem et produci uult, hoc eum sacerdos exigat, quod cum doceretur ex perfecta et spiritali doctrina precepit nullo modo ei condescendens, neque enim habet necesse, ut pote qui per donum renouatus est, sed in doctrina quam accepit plene eum permanere facit.  Si autem deest illi de dono quod percepit, deciditque ab eo in conuersatione, hoc est enim aliquantum temporis iubilei siue remissionis consecrare agrum, recte ei reputabit sacerdos argentum in annos reliquos usque ad annum remissionis siue iubilei, ut reliquum ei tempus definiat ad penitentiam? Et detrahetur ex pretio: quod enim minus fecit, et detrimentum pertulit, et deterius conuersatus est, hoc dono minuitur et infirmior effectus est, et propterea abiectior, et non iam talis est qualis cum acciperet donum fuit: uerumtamen et hic uolens redimere agrum suum poterit, id est, semetipsum gubernare et docere, adiiciens quintam partem argenti ad pretium suum; addens doctrine sacerdotis proprium intellectum, ut intelligens eruditusque sui  gubernator doctorque efficiatur.

Sic enim intelligibilis ager, quem consecrauit offerens sacerdoti, ab eo possidebitur; et non ab alio conuersatio et uirtus, quam studet siue ex toto, siue ex parte: sed ipsi qui agit reputabitur. Diuisioni enim legislatoris intende, quemadmodum sanctificare siue consecrare domum uel agrum uolentem consecrationem prius facere uult, sicque ei precipit redimere, que sanctificata sunt, Et tunc, inquit, possidebit eum, hoc procul dubio mandans, quia oportet quidem nos per sacerdotum doctrinam, et regulam, et leges, nostram conuersationem gubernare, quando eam prius sanctificamus; sed oportet et proficere, et illorum doctrine nostrum adiicere intellectum. Propter quod Paulus ad Timotheum  scribebat: Intellige que dico: dabit enim tibi Dominus in omnibus intellectum . Et tunc possidebimus proprie que egerimus sanctificationis proxima; sin autem hanc diuisionem non fuerimus intuiti, uide quid patiemur. Sequitur enim:

Si autem noluerit redimere, sed alteri cuilibet fuerit uenundatus, ultra eum, qui uouerat, redimere non poterit, quia cum iubilei uenerit dies, sanctificatus erit Domino, et possessio consecrata ad ius pertinet sacerdotum. Ecce damnum eius qui semper ab alio opus habet gubernari, et non proficit, nec iuuatur ex aliorum doctrina, sed suus semper ipse dux est ad agenda utilia, per presentia aperte legislator ostendit. Qui enim consecrauit agrum et postea redemit,  ille est qui suam conuersationem alii gubernare permisit, posteaque adiutus est et conquisiuit intellectum, ut iam esset, sicut ait propheta, docibilis Dei, et disponere apud semetipsum possit in futuro que expediunt, hic agrum suum sibi recipiens conquisiuit. Qui autem nichil proficit ex alterius gubernatione, nec acquisiuit intellectum, sed semper opus habens ab alio doceri et talis existere quales fuerunt quidam Iudeorum, quibus Deus per propheticam uocem exprobrans talia dicebat: Quia electi sunt ex utero, edocti ab infantia usque ad senectutem ; et rursus: Ephraim sicut columba insensata non habens cor ; quia si malos doctores inuenerit, mala modis omnibus operatur: ut  qui non habet discretionem, querere non potest mercedem uirtutis quam egerit. Et propterea proprium agrum dicitur non redimere, sed ueniente iubileo, id est, tempore remissionis transeunte, in quo remissio locum habet, est autem presens uita, uide quale quantumque sit quod patietur: Possessio sanctificata erit Domino; conuersatio enim, quam semel consecutus est, etiamsi alter erat qui gubernabat, sancta erit Domino. Sed quemadmodum et possessio consecrata ad ius pertinet sacerdotum: possessio enim eius et lucrum ei qui continue gubernauit reputabitur.

Si ager emptus est, et non de possessione malorum sanctificatus fuerit Domino, supputabit sacerdos iuxta annorum numerum usque ad iubileum pretium:  et dabit ille qui uotum uouerat Domino. In iubileo autem reuertetur ad priorem dominum qui uendiderat eum, et habuerat in sortem possessionis sue. Omnis estimatio siclo sanctuarii ponderabitur. Siclus uiginti obolos habet. Primogenita que ad Deum pertinent, nemo sanctificare poterit et uouere: siue bos, siue ouis fuerit, Domini sunt. Maximam iustitiam legis littera et spiritus ostendit: littera siquidem agrum possidentis alienum, ut sanctificent Deo et offerant sacerdotibus, ut eorum sit creditus ager non uetuit, quia non specialiter suam obtulit; sicut enim emptus eius tunc erat, sic autem qui de uendentis fuerat possessione recte alienus est. Precipit ergo computare sacerdotem agri pretium usque ad iubileum, et sic pro eo dare pretium; in iubileo autem  reuerti ac reddi priori Domino, id est, ei qui propter paupertatem rem propriam uendidit, et ad certum eam tempus alienauit.

Ab hoc ergo et ad spiritalem intelligentiam transit: Si ager emptus, et non possessione maiorum sanctificatus fuerit Domino, supputabit sacerdos iuxta annorum numerum usque ad iubileum. Agrum qui possidet, quem emit, et non est sue possessionis is qui intelligibilem paupertatem patientem exhortari ualet, arguereque eum, atque mouere ad penitentiam. Intelligibilem enim terram, quam ille possidebat, de qua Dauid psallebat: Spiritus tuus bonus deducet me in terram rectam , ipse possidet, non permittens eam ex toto corrumpi, sed lucrans fratris uirtutem uel uitam, de qua ille per negligentiam  cecidit.

Si igitur ea sanctificauerit Domino, id est, obtulerit sacerdoti: audisti enim quia in presenti sanctificari Deo dicit ea que sacerdotibus sorte obuenerunt. Offerri autem, quomodo? id est, oportet eum qui culpauit emendari, et sanctam eius efficere conuersationem. Supputabit sacerdos iuxta annorum numerum usque ad iubileum pretium, et dabit ille qui uotum uouerat Domino. Recte sacerdos simul cum eo qui mouit fratrem ad penitentiam, quia ille quidem districte eius actionem et conuersationem, ut pote quia ipse eum correxit, hic autem ut sacerdos nouit ueram atque perfectam redemptionem, supputauit, siue probauit, qualem ei oporteat penitentiam  indici. Supputant autem usque ad iubilei pretium, id est, ex his que de penitentia in diuina dicta sunt Scriptura. Ipsa enim estimatio est anni iubilei siue remissionis. Et dabit ille qui uotum uouerat Domino; siue, secundum Septuaginta, et reddet pretium in die illa sanctum Domino; in tempore enim, in quo secundum hanc rationem ea que sunt de penitentia definiuntur, siue indicuntur ei, cum necessaria est definitio eius sancta Domino inuenitur. Bene autem dixit, dabit, uel sicut Septuaginta, reddet, non reddent: nam etsi communi consilio sacerdotis et eius qui mouit peccatorem ad penitentiam, de ea definitio constituitur que estimatur; uerumtamen ille eum offert qui fratrem culpantem compungi fecit. Huic enim et obediet. Sed et ipse  obligatur in emendatione eius qui penitentiam agit, ut pote qui semel eius correctionis fecit exordium. Qui autem non illico cum definitur penitentia penitus mundatur, sed quando eam perfecte egerit, propterea ait: In iubileo autem reuertitur ad priorem dominum, qui uendiderat eum. Ergo definitio quidem penitentie in illa die sancta mox fiet, in qua a sacerdote et exhortatione eius, qui penitentiam acturus erat per diuinam Scripturam, quomodo eam debeat agere estimatur.

Tunc autem penitens possessionem suam, agrumque et conuersationem recipiet, quando ad annum peruenerit iubilei siue remissionis. Omnis estimatio siclo sanctuarii ponderabitur. Siclus, siue didrachma, uiginti obolos habet; ut omnis estimatio siue definitio  sanctis fiat ponderibus, id est, his que sunt de sacra Scriptura: exteriora enim pondera ueluti philosophorum, in quibus etiam ipsi uitas conuersationesque pensant, non sunt sancta, quia scientiam imperfectam possident. Sed nec hereticorum pondera sancta sunt: cauteriata est enim eorum conscientia; sed sancta sunt ea que sunt in diuina Scriptura, in quibus uiginti oboli sunt. Siclum siue didrachma, id est, decem mandata, secundum litteram et secundum spiritum intellectum, sicut euangelica gratia insinuat, et qui in ea dicit: Non arbitremini, qui ueni soluere legem, aut prophetas; non ueni soluere, sed implere . Ergo quicunque aut legem irritam facit, aut Euangelium tenuit, hic non habet didrachma, nec huius doctrinam ut sanctificantem  recipimus: hereticos autem et Iudeos, quorum alii quidem gratiam, alii legem negant, equaliter respuimus. Primogenita que ad Deum pertinent nemo sanctificare potest et uouere, siue bos, siue ouis fuerit, Domini sunt. Pecora eos qui nobis obedientes sunt, filios et seruos, et discipulos in precedentibus diximus: Horum primogenitum, id est, qui nobis sic parens et obediens fuerit, ut et aliis obedientie et parendi ducatum prebeat. Et propterea hic quidem primogenitum dicitur; alibi autem de eo legislator dicit: Omne masculinum adaperiens uuluam sanctum Domino uocabitur . Adaperit enim uuluam generandorum filiorum, qui obedire secundum Deum et cum pia subiectione incipit. Qualis  uerbi gratia erat Paulo Timotheus, et propterea de eo ad Corinthios scripsit: Qui est filius meus dilectus in Domino, ipse uos commonefaciat uias meas, que sunt in Christo Iesu. Hunc qui talis est nemo sanctificet, non quia indignus est sanctificatione, sed ut qui non egeat sanctificari: est enim olim sanctus. Didicisti enim quomodo et superius dicebamus, quia aliud est sanctum esse aliquid Deo, aliud autem initium sanctificationis sumere? Illud enim melius ac superius est, ut pote quod olim perfectum est et melioratione non eget. Quia ergo filius, qui tantum honorat patrem et matrem ut aliis fiat talis honoris exemplum; honorans autem propter pietatem, id est, propter obedientiam legis, et sciens quia Deo hunc offert honorem qui honorari patrem  precepit: primum horum mandatum, quod est in promissione; secundum, quod Paulus dixit, impleuit.

Serui autem qui Domino pure subduntur propter mandatum, de quibus dicit: Serui, obedite dominis carnalibus cum timore et tremore in simplicitate cordis sicut Domino, non ad oculum seruientes, sicut hominibus placentes, sed sicut serui Christi , obedientiam Deo ostendunt: hoc autem idem faciet et discipulus, sic magistro [obediens] ad honorem Dei, qui per Paulum sanciuit: Obedite prepositis uestris et subiacete eis: ipsi enim peruigilant pro animabus uestris: obedite et subiecti estote . Ad Deum referre ea que sunt huius obedientie et subiectionis euidenter unusquisque horum  dicitur: et siue per bonam simplicitatem placens est Deo, siue per studiosam mandatorum operationem, et qui debeat bos propter hoc aut ouis nominari Domini, uterque est.

Quod si immundum est animal, redimet qui obtulerit iuxta estimationem, et addet quintam partem pretii: si redimere noluerit, uendetur alteri. Quia immundus omnis peccator est, manifestum est: Immundus enim est, inquit Salomon, ante conspectum Domini omnis iniquus; iniquus enim est, quia tam meditari quam discernere legem, cum ruminat et ungulam findit, legislator iussit: quicunque unum ex his minus habet, id est, quicunque obediens quidem est, et uehementer subditus patri, aut domino, aut magistro, non tamen legis sicut oportet  meditari aut distinguere nouit, primogenitus quidem in pecoribus est sicut obedientie dux, immundus autem est, quia non habet hoc quod habere mundum legislator iussit. Si ergo eum pater, aut dominus, aut magister uult redimere, secundum estimationem eius redimetur, et addet quintam partem pretii. Addet quintam, cum intellectu ei doctrinam offerens, in sapientiam eum gubernans, et non insipienter regens; insensati enim patris, et domini, et magistri est obedientiam, que ad se pertinet, et docere filium, uel discipulum, uel seruum, et non disponere eius uitam, ut secundum legis scientiam operetur, permittereque eum indoctum esse in lege et imperitum. Addat igitur subiectioni  et doctrine intellectum. Ipse enim solus in presenti minus est, propter quod dixit: Addet quintam partem pretii, quia pretium habet obedientia. Unde non ait: Aestimauit eum sacerdos sicut supra dixit, sed sicut olim, pretium habentem. Si autem non redemerit quis filium, aut seruum, aut discipulum [quem] possidet; ipsius enim eum redimere est, et per prudentem admonitionem sensatum efficere, secundum modum qui dictus est, alienatur ab huius possessione.



CAPUT XuI. Que consecrantur Domino non possunt redimi, sed permanere debent in illius possessione.

 Omne quod Domino consecratur siue homo erit, siue animal, siue ager, non uendetur, nec redimi  poterit. Quidquid semel fuerit consecratum, sancta sanctorum erit Deo; Et omnis consecratio, que offertur ab homine, non redimetur, sed morte morietur. Que differentia est inter anathematizare et sanctificare secundum litteram per ea que superius discussa sunt ostendimus, ubi hoc quod anathematizatum est nullo modo in usum humanum, nullius, ne quidem sacerdotis, fas esse reuerti, diximus, secundum Amalecitarum historiam. Non solum autem hoc, sed quia quecunque iure belli ac de inimicis cum quibus non oportebat amicitiam iungere, spolia sumebant post uictoriam et depredationem, hec faciebant anathema, et non a semetipsis, sed Deo precipiente: quecunque enim prophete precipiunt,  manifestum est quia Dei precepta sunt. Ergo et nos quodcunque intelligibilibus inimicis, id est demonibus, pugnantes, cum quibus nobis non licet amicitias iungere, contra quos inimicitias et incommutabiles habemus. Propter quod Dominus dicebat: Non ueni mittere pacem in terram, sed gladium, propter quod diuidet hominem aduersus patrem, et filiam aduersus matrem , et scindit compassionem generis, ut deorsum relinquentes carnis compassionem, facilius incorporeos perimamus inimicos, siue hominem, siue pecus, siue agrum pro spolio ex bello quod contra eos habemus, atque uictoriam conquisiuerimus, consecrare quidem Deo hec debemus, sic autem consecrare, ut nichil in eis habeamus nostre uoluntatis. Sed siue sue potestatis  quispiam est, hoc enim est uere homo, quid dicimus autem eum qui nullatenus nobis subiectus est, sed equalis nobis est secundum conuersationem, siue eum qui nobis subiectus est, et propterea pecus nominatur, intelligibiles hostes uincentes acquisiuerimus; siue de agro possessionis, id est, ex qua sortiti sumus, conuersationem in spoliis et tropeis sumpserimus, contra inimicos intelligibiles pugnantes, nec uenundare hec possumus, nec redime re opus habemus, quia omne consecratum sanctum sanctorum est Domino. Quomodo autem audi: non potest aliquis exspoliare inimicum antequam eum perfecte subiiciat, sicut Dominus Iudeis dixit: Quomodo potest aliquis ingredi in domum fortis et uasa  eius diripere, si non prius alligauerit fortem, et tunc uasa eius diripiat .

Tunc autem plene intelligibilem hostem subdimus, id est diabolum, ligareque eum et depredari et consecrare Deo spolia eius possumus, quando eius omnes uicerimus machinas, omne contriuerimus caput, omnemque speciem peccati declinauerimus, cuncta mundi desideria uicerimus, cunctasque uirtutes assecuti fuerimus: tunc enim eum ligatum habemus et predicari possumus. Sic autem diripientes et eum predicta uictoria deuincentes, quodcunque diripuerimus, Deo recte offerimus. Sanctum autem sanctorum perfectum consummatumque habemus, nec nostra exhortatione nec aliorum egens, quod nec additamentum aliquod, nec prouectum  opus habet. Quomodo enim? Quia omne peccatum euasit, omnem autem uirtutem operatum et alienatum est mundo mundoque crucifixum. Nimis ergo consequenter addidit: Et omnis consecratio que offertur ab homine non redimetur, sed morte morietur. Quo morte? Qua Paulus dicebat: uiuo autem iam non ego, uiuit autem in me Christus. Et rursus: Sic et uos estimate uos mortuos quidem peccato, uiuentes autem Deo in Christo Iesu, talis ergo, sicut qui usque ad culmen uirtutis proficit, et mensuras contigit, id perfectionis est; mortuus enim seculo est, et a presentibus alienus, et olim a mundi migrauit sapientia; recte sanctus sanctorum Domino est, qui sanctum sanctorum imitatus est secundum possibilitatem suam.



CAPUT XuII. De decimis terre ex frugibus et pomis quomodo possint redimi.

 Omnes decime terre, siue de frugibus, siue de pomis arborum, Domini sunt, et illi sanctificantur. Si quis autem uoluerit redimere decimas suas, addet quintam partem earum. Omnium decimarum bouis et ouis capreque que sub pastoris uirga transeunt, quidquid decimum uenerit, sanctificabitur Domino. Non eligetur: nec bonum nec malum, nec altero commutabitur: si quis mutauerit, et quod mutatum est, et pro quo mutatum est, sanctificabitur Domino et non redimetur. Queris forsan cuius rei gratia fructum quidem terre redimi decimam precipit, boum autem et ouium non precipit? Quod Iudeus  dicere non potest, quia soli seruit littere, in qua maxime multa questionem recipientia legislator interponit, ut angustati ad spiritum currant, et sciant quia littera tunc est bona quando illa usi fuerint uelut instrumento et ministra, spiritus.

Differentiam ergo discipulorum legis hic proponit, et quemadmodum in primogenitis mundis et immundis, quidam cum obedientia, et bonam legis meditationem et scientiam conquisiuerunt, quidam autem sunt qui solam obedientiam habent; sic et hic quidam operantes mandata sapientiam terrenam habent, et propterea redemptione necessario egent; quidam nec redimi opus habent, sed nec mutari  debent, sicut perfecti semper et consummati: fruges ergo in presenti lex messionem que est de semine dicit; similiter et poma arborum secundum tempus suum.

De his autem decima pars Deo secundum legem debetur, utrumque autem hoc ad legis fructificationem accipi oportet; siquidem Dominus bonam terram fructum afferentem triginta et sexaginta et centum, eos qui suscipiunt uerbum et faciunt eum, in parabola seminum euangelicorum exponens dixit; Dauid autem nunc clamat: Iustus ut palma florebit ; et rursus: Ego autem sicut oliua fructifera in domo Domini ; nunc autem breuiter describens iustum: Et erit, ait, sicut lignum quod plantatum est secus decursus aquarum, quod  fructum suum dabit in tempore suo . Huius ergo decima sancta est. Sancta enim horum actio est et studium est: quia qui legis mandata operans, spem in presentes retributiones ponit, terrena sapit, quales erant quidam Iudeorum, ad quos ut pote terre herentibus, Dominus dicebat: uos deorsum estis, ego desursum sum. Sed et Paulus de eis dixit: Qui terrena sapiunt, nostra autem conuersatio in celis est . Hoc autem nunc innuit; neque enim simpliciter dixit: Omnis decime terre, sed et omnes decime terre predixit, et tunc subdidit, siue de frugibus, ut predicaret aperte eum qui intentionem exspectatione terrenorum bonorum legis mandata operatur, et si sancta eius decima, id est, mandati operatio est, uerumtamen non grande  iuuamen eorum est ex tali operatione circa retributionem quam non oportet a Deo exspectari ab eis qui terrenis inhiant. Unde si uult quiuis sibimetipsi decimam hanc acquirere, addat quintam, id est, intelligentiam, ut que sursum sunt sapiat, et ea que sursum sunt querat , quemadmodum Paulus scribebat. Qui enim legis sic mandata operatur, non perdit lucrum eius, quia decima eius efficitur. Ergo eius qui terrena sapit decima sancta quidem est, sed non ei, quia non intelligibiliter mandatum operatur, nec scit quod lucrum in ea exspectet, aut quam retributionem in ea speret. Bouis autem et ouis, et quecunque sub numero sunt et sub uirgam transeunt; dicit enim eos qui sub uirga numerantur crucis, quibus ut numerentur fides Dei et amicitia  donat; quisquis enim fidelis est Deo, hic eius et amicus inuenitur. Quod demonstrat Abraham, de quo dictum est: Credidit Abraham Deo et reputatum est ei ad iustitiam, et amicus Dei appellatus est . Qui enim amici Dei numero digni habentur, licet sint immense multitudinis, et non solum si numerum, sed etiam si mensuram excesserint, audi Dauid dicentem: Mihi autem nimis honorificati sunt amici tui, Deus, nimis confortatus est principatus eorum, dinumerabo eos et super arenam multiplicabuntur : hi terrenam non habent sapientiam, nec in his que agunt corruptibilem retributionem querunt, propter quod non speciale quippiam illorum, sed quodcunque egerint, mandatum  sanctum Deo est. Sed nec eligetur inter bonum et malum, id est, inter deterius et melius: non est enim eorum facilis discretio, quia etsi alterutrum superent, quemadmodum stella stellam in gloriam differentes, sed omnes in celo sunt, ut reuera sequentes celestia, et a solo eo qui idoneus est discernere sanctos cognoscuntur; secundum hanc rationem oportet intelligi, non eligetur nec bonum nec malum, nec altero commutabitur. Cum enim nullus de eis sit qui respui possit, quem quo commutabis, aut quid magis eligas, nostre non est diiudicare uirtutis. His ergo superedificans addidit que sequuntur: Si quis mutauerit, et quod mutatum est, et pro quo mutatum est, sanctificabitur Domino et non redimetur; quia enim omnium cursus diuinus  et sublimis, et superne conuersationi proximus est, frustra conaris hunc respuere: alium autem pro eo introducere, et consecrare Deo quasi meliorem, non est tuum; nec tuum est hoc discernere, neque hunc illo inter sanctos appellare deteriorem, quod etiam ex historie facto cognosce: Paulus aliquando et Barnabas inter semetipsos contenderunt. Barnabas enim dicebat debere assumi Marcum; Paulus autem dicebat eum, qui semel recessit a Pamphylia, et qui non concurrit eis in opere, non debere assumi. Facta est autem inter eos talis contentio [dissensio], ita ut discederent abinuicem. Et Barnabas assumpto Marco nauigaret Cyprum; Paulus autem eligens Silam, traditus est gratie Dei . uides quomodo mutauit melius, sicut estimauit, deteriore.  Ipsum autem, quod mutatum est, et pro quo mutatum est, factum est sanctum; Silam enim sicut aptiorem Marco ad ministerium predicationis elegit, non tamen expulsus est Marcus; Barnabas quippe, eum assumens, abiit Cyprum, et cum eo predicabat et in tantum erat magnus, ut et euangelista unus de quatuor fieret.

Ergo Paulus retractans et cognoscens quia nullus sanctorum respuendus est, nec potest aliquis eorum qui perfecte profecerunt hunc dicere deteriorem, nec illum meliorem, ipse rursus Marcum assumpsit, et ad Timotheum scribebat: Assumens Marcum deduc  tecum; est enim mihi utilis in ministerio . Non ergo intendatis quis inter hos bonus aut malus, sed nec commutes alterum altero, et non redimetur. Cui enim nichil minus est, qua redemptione eget? Preter alia que in presenti dicta sunt, ostendere legislator uult quia hi qui a nobis docentur, quando fiunt perfecti, nichil iam nostro magisterio egent, et propterea immundorum primogenita redimi ait, mundorum autem nequaquam, sed nec ea que Deo consecrata sunt, nec hec de quibus nunc sermo est, perfecta enim demonstrata sunt, ut pote que intentionem diuinam celestemque gerunt. Quem enim finem libri huius preceperit esse spiritus, hunc in sequentibus intuere.

Hec sunt precepta que mandauit Dominus Moysi  ad filios Isrel in monte Sinai. Et cuius rei gratia non ipsis filiis Isrel, sed Moysi ad filios Isrel? Quia populus erat infirmior, tantam legis sanctionem capere non ualens, in qua, sicut in speculis, claras formas suorum mysteriorum Deus ostendit. Tu ergo si non uis de uulgo esse, sed qualis Moyses fuit, prebe temetipsum obedientem, mundosque habentem omnes anime sensus, et dic Deo: Reuela oculos meos, et considerabo mirabilia de lege tua ; relinque materiam carnis, et spiritus diuitias sequere; dic cum Dauid: Quam dulcia faucibus meis eloquia tua, Domine, super mel et fauum ori meo , ut et tibi quemadmodum et Moysi mandet suamque tibi credat sapientiam: Melior est enim negotiatio eius argento et auro primo,  fructus eius pretiosior est cunctis opibus, et omnia que desiderantur, huic non ualent comparari: longitudo dierum in dextera eius; in sinistra eius diuitie et gloria: uie eius, uie pulchre, omnes semite illius pacifice . Lignum uite est his qui apprehenderint eam, et qui tenuerit eam beatus: fili mi, audi doctrinam patris tui, id est Dei, et non discedas a lege matris tue, id est sapientie: coronam enim gratiarum dabit capiti tuo, id est Christum, et torques aurea sit circa collum tuum , id est Spiritus sanctus, cui est gloria in secula seculorum. Amen.







RABANI MAURI ABBATIS FULDENSIS ET MOGUNTINI ARCHIEPISCOPI ENARRATIONUM IN LIBRUM NUMERORUM LIBRI QUATUOR.



PRAEFATIO AD FRECULPHUM LEXOuIENSEM EPISCOPUM.


 Numerorum librum multiplicibus mysteriorum obscuritatibus inuolutum, sanctorum Patrum sententie produnt: quia ibi numerus filiorum Isrel mystice describitur, et singularum tribuum castrametatura circa tabernaculum testimonii ad formam sancte Ecclesie refertur. Ubi Leuitarum in ministerio Dei distributio atque oblatio principum, secundum conuenientiam diuinorum sacramentorum prefiguratur. Nouissime quoque post plurima diuersarum rerum atque effectuum explicita mysteria, omnium mansionum ab Aegypto usque ad terram repromissionis, in quibus Isrelite transeundo castrametati sunt, catalogus enumeratur; ut nobis demonstret qualiter de Aegypto spiritali egressi, per mare Rubrum atque eremum uastissimam presentis  seculi debeamus ad repromissam in celis patriam properare. Sed quia hec tibi, sancte frater Freculphe, nostro labore postulasti spiritali interpretatione exponi, post primam excusationem qua me a tanto onere apud te absoluere uolui, ne forte inobedientie nota inurerer, studui preceptis tuis parere, et sanctorum Patrum sententias ad hoc opus undique colligere. Ubi quoque minus elucidatum eorum sententiis, id pretermissum non pro eorum ignorantia, sed forte pro occupatione aliqua reperi, celesti gratia confidens que aperit os mutorum, et linguas infantium facit esse disertas, tentaui pleraque iuxta eorum sensus uestigia inserere, non tamen latenter, ne forte pro fraude furti arguerer:  sed manifeste ea agnominis mei prenotatione depinxi,  sicut et in aliis opusculis nostris iam me fecisse recordor, ut sciret lector qua securitate Patrum dicta legere posset, quantaque cautela nostra rimari deberet. Si autem aliqua eorum que posui lectorem offenderint, quasi non rite prolata, magis infirmitati atque imperitie mee deputet, quam presumptioni seu malitie, eamque diligenter examinans, si sane fidei uiderit concordare, non temere pro uilitate locutionis ea reprehendat. Si autem alicubi me errasse in sensu deprehenderit, ueniam apud clementissimum iudicem caritatis instinctu admonitus, mihi impetrare festinet, quem nichil infirmitatis humane latet; qui etiam nostras infirmitates in se suscipere, et egrotationes portare, sanguinemque suum pretiosissimum pro redemptione  peccatorum nostrorum effundere dignatus est: ut qui non nostris meritis potuimus, per ipsius gratiam saluaremur. Te autem, uenerande Pater, sicut correctorem in necessariis, ita defensorem habere uolo in reprehensionibus superfluis. Deprecor ergo ut fragilitatem meam apud Altithronum orationibus adiuues: quatenus me in hac presenti uita scuto fidei sue munitum aliquid semper sui seruitii explere faciat, et post egressum anime de corpore, in sua presentia iubeat uitam percipere eternam. Deus omnipotens, auctor et reparator salutis nostre, longo tempore ad multorum prouectum te conseruet incolumem, atque in fine, sanctorum cetui insertum, eterne glorie faciat esse consortem.



INCIPIUNT ENARRATIONES IN NUMEROS. LIBER PRIMUS.



CAPUT PRIMUM. Sermo Domini ad Moysen de numerandis duodecim tribubus et principibus singularum tribuum, quid spiritualiter significent.

 Locutusque est Dominus ad Moysen in deserto Sinai in tabernaculo federis Domini, prima die mensis secundi, anno altero egressionis eorum ex  Aegypto dicens. Iuxta finem Exodi, ubi de erectione tabernaculi narratur, ita scriptum est: Igitur mense primo anni secundi, in prima die mensis, collatum est tabernaculum, erexitque illud Moyses, et reliqua. Et nunc in capite Numerorum ita positum est: Locutusque est Dominus ad Moysen in deserto Sinai, in tabernaculo federis, primo die mensis secundi,  anno altero egressionis eorum ex Aegypto. Ubi notandum quod in duodecima mansione, id est, in solitudine Sinai, ubi Moyses ascendit ad Dominum, descenditque Dominus in montem Sinai, dans legem populo suo, ibi fabricatur tabernaculum, ibi precipitur uarietas hostiarum, uasorum diuersitas, indumenta pontificis, sacerdotum ac Leuitarum ceremonie: ibique enumeratio populorum Leuitarumque, et per singulas tribus populi distributio: oblationes quoque principum, et reliqua sacramenta in hac mansione scripta sunt. Sed in eodem anno, licet non eodem mense quo erectum est tabernaculum, numerus filiorum Isrel descriptus est. Quid autem significat annus secundus, uel mensis secundus anni secundi, nisi tempus Noui Testamenti,  quod post aduentum Christi, passionem et resurrectionem eius, usque ad finem mundi pertinget? Post collatum enim per gratiam Christi baptismum, in quo spiritali Aegypto, submerso uero Pharaone, egressi sumus, reliquum tempus necesse est ut in nouitate uite ambulemus, ad terram repromissionis tendentes in deserto Sinai. Sinai quippe interpretatur rubus, quo significatur Ecclesia, in qua nobis apostoli predicant, et spiritale prelium contra nequitias spiritales nobis gerendum est. Ibique loquitur Dominus ad Moysen, qui legem instituit ad instructionem credentium, hoc est, spiritalium Isrelitarum. Tollite summam uniuerse congregationis filiorum Isrel per cognationes et domos suas et nomina singulorum, quidquid est sexus masculini,  a uigesimo anno et supra omnium uirorum fortium ex Isrel, et numerabitis eos per turmas suas, tu et Aaron: eruntque principes tribuum uobiscum ac domorum in cognationibus suis. Diuinis numeris non omnes digni sunt, sed certis quibusdam prerogatiuis designantur hi qui intra numerum Dei debeant comprehendi. Huius rei euidens indicium continet liber hic, qui inscribitur Numerorum, in quo refertur quod ex precepto Domini neque mulieres deducantur ad numerum, feminine sine dubio infirmitatis obstaculo; neque seruorum quisquam, ut puta uita moribusque degeneres; sed ne Aegyptiorum quidem ullus ex his qui erant admisti numeratur, profecto, ut alienigene et barbari, sed soli numerantur Isrelite. Et isti non  omnes, sed a uiginti annis et supra. Et nec sola etatis habetur obseruatio, sed queritur si et aptum bellis robur ostendat. Designatur etenim per uerbum Dei ut numeretur omnis qui procedit in uirtute. Non ergo sola etas, sed uirtus in Isrelita requiritur. Puerilis etas non numeratur, nec apta diuinis calculis ducitur, nisi forte primogeniti sint, aut sacerdotali uel Leuitica stirpe descendant: isti soli in pueris adducuntur in numerum. Feminarum uero nulla prorsus adducitur. Sed quid uidetur? Possunt hec uacua esse mysteriis? sed hoc solum procurasse creditur Spiritus sanctus, qui hec scribenda dictauit, ut sciremus qui tunc in illo populo numerati sunt, et qui sine numero manserint. Et  quis dabitur ex hoc profectus his qui sacris uoluminibus gestiunt erudiri? Quid enim prodest ista didicisse, aut quid anime confertur ad salutem, si sciat quod pars aliqua populi numerata est in deserto, pars uero innumerata derelicta est? Si uero sequentes Pauli sententiam  legem spiritalem esse credamus, et spiritaliter que continet audiamus, ingens profectus anime in his que scripta sunt apparebit. Docet enim presens lectio quod si transcendero puerilis etatis insipientiam, si desiero paruulus esse sensibus, et uir effectus deposuero que sunt paruuli; si, inquam, effectus fuero iuuenis, et talis iuuenis qui uincam malignum, aptus uidebor his de quibus scriptum est: Omnes qui procedent in uirtute Isrel, et dignus diuinis  numeris computabor. Donec autem inest alicui uestrum uel pueris et lubricus sensus, uel feminea et resoluta segnities, uel Aegyptios gerimus et barbaros mores, haberi apud Deum in sancto et consecrato numero non meremur. Innumeri autem apud Salomonem dicuntur esse qui pereunt, numerati autem omnes qui saluantur. Et uis tibi ostendam quia sanctorum numerus habetur apud Deum? Audi quomodo de astris quidem celestibus dicit Dauid: Qui numerat multitudinem stellarum, et omnibus eis nomina uocat . Saluator uero non solum discipulos suos electos sub numero statuit, uerum et capillos capitis eorum dicit esse numeratos. Ait enim: uestri autem capilli capitis numerati sunt . In quo utique non illos dicebat capillos  esse numeratos, qui uel ferro attonderi et proiici solent, uel temporis etate defluere ac perire, sed illi capitis capilli apud Deum numerati sunt, qui in Nazareis erant, quibus inerat uirtus Spiritus sancti ad prosternendos alienigenas. uirtutes ergo animi et multitudinem sensuum, qui de principali mentis, tanquam de capite apostolorum, producebantur, capillos capitis appellauit. Sed in hec per excessum quemdam deuenimus; nunc ad propositum reuertamur. Et locutus est, inquit, Dominus ad Moysen in deserto Sinai. Illa scilicet omnia que superius compendiosa narratione comprehendimus, ubi precipitur numerari a uiginti annis et supra, omnis qui procedit in uirtute Isrel. Si quis ergo procedit in uirtute, ipse numeratur: et non in qualicunque uirtute,  id est, non Aegyptiorum uirtute, neque in Assyriorum, neque in Grecorum, sed in uirtute Isrel, ipse numeratur apud Deum. Est enim uirtus animi, quam Grecorum philosophi docent. Sed hec non pertinet ad numerum Dei. Non enim pro Deo, sed pro gloria exercetur humana. Est et Assyriorum uirtus uel Chaldeorum, que astrologie studiis predicatur. Sed non est ista uirtus Isrelitica, et ideo non pertinet ad Deum. Est et Aegyptiorum uirtus in ea quam dicunt secreta sapientia, sed hec non adiungitur ad calculum Domini. Sola autem apud Deum uirtus Isrelitica numeratur, hoc est, illa uirtus que a Deo docetur, que per Scripturas diuinas discitur, que per fidem euangelicam et apostolicam  traditur. Et ideo dicit ut illi soli numerentur qui progrediuntur in uirtute Isrel. Sed illud consideremus quid est quod non statim ut egressus est populus de Aegypto numeratur, adhuc enim persequebatur Pharao, sed nec cum mare quidem transiens, uenisset in desertum, dicitur numerari. Nondum enim tentati, nondum enim fuerant ab hoste impugnati. Confligunt enim aduersus Amalec et uincunt, sed nec tunc quidem numerantur: non enim sufficit ad perfectionem tendenti una uictoria. Manna accipiunt cibum, et aque poculum de petra sequenti hauriunt, sed neque tunc numerantur: nondum enim in his ea que numeris apta dicuntur, adoleuerant. Tabernaculum testimonii construitur, sed nec ibi quidem numerandi populi tempus  aduenit. Lex per Moysen datur, sacrificiorum mos traditur, purificationum ritus docetur, sanctificationum leges et sacramenta conduntur. Describe hec, auditor, in corde tuo dupliciter et tripliciter. uide quanta tibi transeunda sunt, quanta toleranda, quot profectionibus, quot tentationibus, quot preliis pugnandum est tibi et uincendum, ut possis ad diuinum numerum pertinere: ut computo aliquo habearis apud Deum, ut inter sanctas tribus annumerari dignus habearis, ut uisitari possis, et per Dei sacerdotes Aaron et Moysen numerorum censibus scribi. Suscipienda est tibi primo lex Dei et lex Spiritus sancti, offerenda sacrificia, explende purificationes, peragenda cuncta que lex spiritus docet, ut possis aliquando ad Isreliticum numerum pertinere.  Ergo adhuc amplius aliquid intueor in hoc Numerorum libro mysterii. Ratio enim tribuum et distinctio ordinum, societas familiarum atque ordinatio cuncta castrorum, ingentium mihi sacramentorum prodit indicia, apostolo nobis Paulo spiritalis intelligentie semina respargente. Et age iam, quid omnis hec numerorum ratio, quid ordinum diuersitas intelligentie mystice contineat, uideamus. Exspectatio certa est nobis resurrectionis mortuorum, cum hi qui uiuunt qui reliqui sunt, non preuenient in aduentu Christi eos qui dormierunt , sed simul cum illis iuncti, rapientur in nubibus obuiam Christo in era: scilicet huius loci corruptelam et mortis habitacula deserentes, siue aliqui etiam ad paradisum, aut aliqua quelibet ex multis mansionibus que apud Patrem sunt  , transferendi loca. Diuersitas autem translationis et glorie ex meritis sine dubio et actibus uniuscuiusque prestabitur, et erit unusquisque in eo ordine quem sibi meritorum gesta contulerint, sicut et idem Paulus protestatur dicens de resurgentibus: Unusquisque in suo ordine . Tunc autem accedit in resurrectione unusquisque, ut in tribu Ruben spiritalibus indiciis ascribatur; ob hoc profecto quod aliquid in moribus, aut actibus, aut uita, ipsi Ruben simile et consanguineum habuit. Alius autem in tribus Simeon, fortassis pro obedientia; alius in tribu Leui, credo qui bene prefuit sacerdotio, uel qui bene ministrans, gradum sibi bonum acquisiuit; alius autem in tribu Iuda, non dubito  quod is qui religiosos spiritus gessit, et bene rexit populum qui intra se est, scilicet mentis et cogitationum cordis. Sed et singulis quibusque tribubus unusquisque sociabitur pro his que ad unamquamque earum uel in actibus cognata uel in moribus habuit. Erunt ergo huiusmodi quidem ordines in resurrectione mortuorum, sicut designat Apostolus. Quorum ordinum typus in hoc libro et figura preformari mihi uidetur. Hec a nobis generaliter indicata sunt, uolentibus totius sacri huius uoluminis continentiam mysticam breuiter comprehendere, ut ex his intelligentie spiritalis occasione suscepta, unusquisque et in reliquis similem, aut etiam si cui amplius Deus reuelat, superiorem et excelsiorem persequatur indaginem. Sed ne uideamur  ipsas significationes tribuum ac nomina principum intacta preterire, quia nec minima mysteriis intelligentia in eis latet, et in pluribus locis istius libri hec eadem repetuntur, interpretatis eorum nominibus, quid mystice significent, speciali descriptione breuiter adnotare curauimus. De tribu, inquit, Ruben erat Elisur filius Sedeur. Ecce lex et sacerdotium spiritali censu annumerant primatum Ecclesie et officia singulorum, quia iuxta id quod in lege Domini continetur, per sacerdotum uerorum ministerium omnis ordo ecclesiasticus disponi debet. Nam Ruben, qui primogenitus Isrelis est, qui interpretatur uidens filios, uel uidens in medio, typum potest habere primitiue Ecclesie, que fuit in Ierusalem; quam ipse Saluator in tempore incarnationis sue in  apostolis suis primum fundauit; ipsum enim significare potest Elisur, id est, pater meus fortis, quia ille merito fortis appellatur de quo Propheta ait: Rex glorie Dominus fortis, Dominus potens in prelio . Iste ergo Ruben sub tali principe constitutus uidet filios, cum credentium numerum ad se confluere largiter conspicit. Unde in Actibus apostolorum  una die predicante Petro circiter tria millia baptizata commemorantur. Et paulo post in eodem libro, ita scriptum est: Multitudinis autem credentium erat cor unum et anima una . Et item: Magis autem, inquit, augebatur credentium in Domino multitudo uirorum ac mulierum . Potest et generaliter princeps tribus Ruben eos significare qui in medio fratrum conuersantes, subditorum sibi  curam gerunt; et sermone simul atque exemplo bene incedentes, cupiunt habere plures imitatores, quos in filiorum loco ad militiam Dei mittant. In hac igitur tribu, id est, spiritali Ruben, Elisur, qui interpretatur, ut diximus, pater meus fortis, siue pater meus coangusti, et est filius Sedeur, qui interpretatur absconditus, principatum tenet: quia is qui auctoritate magisterii bene utitur, ac paterna disciplina subiectis rite preest, et hoc non ad laudem humanam forinsecus querendam, sed in abscondito cordis ad gloriam Dei totum intrinsecus agit, recte princeps tribuum ac domorum in cognationibus suis esse describitur; quia tum coniugatorum quam etiam celibum, tam uirorum quam etiam mulierum,  in utroque sexu et omni etate curam gerens, secundum uoluntatem Dei regiminis ordinem rite seruare nouit. In tribu quoque Simeon princeps erat Gamaliel filius Surisaddai. Et quid in Simeone, qui interpretatur exauditio, nisi deuotio Ecclesie de gentibus exprimitur, de qua Dominus per prophetam dixit: Populus quem non cognoui seruiuit mihi, in auditu auris obediuit mihi?  In hac ergo dominatur Gamaliel, id est, pax mea Deus, cum Redemptor noster, qui secundum Apostolum est pax nostra et fecit utraque unum , et iuxta Isaie uaticinium, multiplicabitur eius imperium, et pacis non erit finis , signa potentie sue per fidelium uoces et opera in ea quotidie demonstret. Item in Simeone generaliter omnis obedientium ordo  signatur. Horum ergo princeps est Gamaliel, qui Latine resonat retribuens mihi Deus, uel, ut supra posuimus, pax mea Deus: filiusque est Surisaddai, id est, continentis ab re, cum ille qui iustam retributionem Dei erga omnes cogitat, corde pacifico tranquillam uitam agens, quam humilitas uera et timor Dei generant, in cetu fidelium omni ueneratione dignus apparet; quia, iuxta ueritatis uocem, Omnis qui se exaltat, humiliabitur; et qui se humiliat, exaltabitur . Tales ergo omnem intentionem suam ad Deo placendum conuertunt, eiusque magisterio secundum id quod in Scripturis sacris continetur, parere se fiducialiter promittunt, dicentes cum Propheta: Ad te leuaui oculos meos, qui habitas in celis. Ecce sicut oculi seruorum in manibus  dominorum suorum, et sicut oculi ancille in manibus domine sue, ita oculi nostri ad Dominum Deum nostrum, donec misereatur nostri . In tribu Iuda princeps erat Naason filius Aminadab. Iudas ergo, de quo reges oriebantur et interpretatur confessio siue laudatio, populum ecclesiasticum significat; cuius populi caput est leo de tribu Iuda, radix Dauid, ipse scilicet Dominus Christus. Et bene ille populus confessio siue laudatio nuncupatur, quia uera confessio sacre fidei fuit laudatio, id est, recta predicatio non nisi in Ecclesia catholica est. Naason ergo, qui interpretatur serpentinus uel augurium, et est filius Aminadab, populi uidelicet spontanei, merito ipse Saluator intelligitur, de patriarchis, Deo utique deuotis famulis, progenitus, qui per mortem  destruxit eum qui habet mortis imperium, id est, diabolum. Nam in serpente, unde primum mortis causa, hoc est peccatum, in protoplastos parentes nostros processit, mors ipsa figurata est. Denique mors Christi et sancte crucis mysterium ad salutem credentium preparata sunt. Unde et ipse Dominus in Euangelio ait: Sicut Moyses exaltauit serpentem in deserto, ita exaltari oportet filium hominis, ut omnis qui credit in ipsum non pereat, sed habeat uitam eternam . Possunt et Iude nomine censeri omnes qui recte inuocant Domini nomen, nec in uerbo dissentiunt a norma fidei catholice. Horum merito Naason princeps est, id est, ille qui non solum aliis predicando documentum prebet, sed  etiam uirulenta uitiorum iacula, corpus suum castigando, in semetipsos interficere satagit, secundum illud apostolicum: Castigo, inquit, corpus meum et in seruitutem subigo: ne forte aliis predicans, ipse reprobus inueniar . In tribu Issachar Nathanel filius Suar princeps fuit. Issachar merces, Nathanel Deus meus, ut domus Dei, et Suar pusillus interpretatur. Ergo qui reminiscuntur pretio sanguinis Christi se redemptos, et in bonis actibus pie se exercent, ut mercedem in supernis accipiant, eorum princeps est Nathanel filius Suar: quia Dominus Christus, qui per incarnationis dispensationem pusillus inter homines apparuit, princeps electorum omnium esse demonstratur, quando ipse in uia dux, et in peruentione uita beatissima et merces felicissima  suorum est. Item Issachar non incongrue monachorum protest exprimere personam: qui omnibus mundi negotiis penitus spretis, dono Dei regente, hoc est Spiritu sancto protegente, mercedem celestem districta uita ac coarctatione uoluptatum querunt; et pompas mundi spernendo, ea que humilia atque despecta coram hominibus sunt eligentes, Deo sibi interius placere cupiunt. In tribu quoque Zabulon princeps erat Eliab filius Helom. Zabulon, qui interpretatur habitaculum fortitudinis, principem habet Eliab, qui interpretatur Deus meus pater, et est filius Helom, id est, quercus: quia Ecclesia sancta, que habitaculum fortitudinis recte dici potest, hoc est inuicta perdurans, ab hereticis et schismaticis filios suos potenter defendit ac protegit, principem habet  super se Deum; qui Pater est fidelium, et sempiterna potestate omnia disponit atque ordinat et regit. Aliter Zabulon patientium figuram exprimere potest, qui ad omnia que sibi irrogantur aduersa, munimine uirtutum circumdati, inuicti perseuerant. Quorum princeps est solus Deus, quia sine eius dono nichil possunt agere, sed omnia per eius gratiam sperant se superare posse, dicentes cum Apostolo: Quis nos separabit a caritate Dei? tribulatio? an augustia? an persecutio? an fames? an nuditas? an periculum? an gladius ; et idem: Certus sum enim quia neque mors, neque uita, neque angeli, neque principatus, neque fortitudo, neque instantia, neque futura, neque altitudo, neque profundum, neque creatura alia poterit nos separare a caritate Dei que est in Christo Iesu  . Filiorum autem Ioseph de Ephraim, princeps erat Elisama, filius Ammiud. Ioseph interpretatur augmentum, Ephraim frugifer siue crescens, Elisama Deus meus audiens, et Amiud, populus meus inclytus. Quid significat Ioseph, ex quo due tribus orte sunt, nisi Redemptorem nostrum, qui duorum populorum pater est: quia angularis lapis factus duos parietes e diuerso uenientes in semetipso coniunxit; ubi Ephraim minor etate primogenito Manasse, patris iudicio, antefertur, quia populus gentilis, qui post resurrectionem Christi et ascensionem eius in celos, ad fidem confluxit, fidei ubertate multiplicatus, populo Iudaico prefertur. Unde Dominus in Euangelio, laudans centurionis fidem, ait:  Amen dico uobis, non inueni tantam fidem in Isrel ; et item: Multi, inquit, uenient ab oriente et occidente, et recumbent cum Abraham et Isaac et Iacob in regno celorum. Filii autem regni eiicientur in tenebras exteriores: ibi erit fletus et stridor dentium . Habet quoque tribus Ephraim principem Elisama. Quem melius Elisama intelligere possumus quam Saluatorem nostrum, de quo dixit Apostolus: Factus est, inquit, obediens Patri usque ad mortem, mortem autem crucis?  Et ipse Dominus de se in Euangelio ita ait: Qui misit me, uerax est: et ego que audiui ab eo, hec loquor in mundo . Ipse uidelicet est filius Ammiud, id est, pupuli inclyti: quia de patriarcharum, prophetarum et regum stirpe descendens, uenit in mundum ut redimeret  genus humanum. Item in principe stirpis Ephraim accipere possumus eos qui intente audiunt et meditantur uerbum Dei, et hoc non inaniter sed fructuose agere student ut sint, secundum Iacobi sententiam, factores uerbi, et non auditores tantum . Quia, attestante ueritate, qui corde bono et optimo audientes uerbum retinent, fructum afferunt in patientia: et aliud quidem facit centesimum, aliud sexagesimum, aliud autem tricesimum . Porro Gamaliel filius Phadassur, hoc est redemptionis ualide, dominatur in tribu Manasse, qui interpretatur oblitus siue obliuiosus: cum Redemptor noster, quem ad conuocandum populum Iudaicum Pater misit in mundum, in regno suo gentem obliuiosam inuenit; unde Dominus ipse  per Osee prophetam ait: Conticuit populus meus, eo quod non habuerit scientiam. Quia tu repulisti scientiam, repellam te ne sacerdotio fungaris mihi: et quia oblita es legis Dei tui, obliuiscar filiorum tuorum . Et item: Oblitus est, inquit, Isrel factoris sui et edificauit delubra . Et edificauit Iudas urbes munitas. Sed non omnes illi perierunt, non enim repulit Deus plebem suam quam presciuit , sed reliquie secundum electionem gratie salue facte sunt. Et quando plenitudo gentium, secundum Apostolum, subintrauerit, tunc omnis Isrel saluus fiet. Nec non et alio modo Manassen cum principe sortis sue possumus accipere illos qui ob desiderium uite eterne laborantes, et in bonis operibus desudantes, non magni pendunt si qua fecerunt uirtutum  opera, sed maiora adhuc agere desiderant, secundum Apostolum illa que retro sunt obliuiscentes , in anteriora se extendunt, si quomodo peruenire possint ad superne uocationis brauium, ut accipiant coronam uite quam retribuet Deus iustus iudex omnibus diligentibus se in ueritate. De stirpe Beniamin Abidan filius Gedeonis princeps fuit in ipsa tribu. Beniamin filius dextere, Abidan pater meus iudex, et Gedeon tentatio iniquitatis, uel tentatio humilitatis mee, interpretatur. Itaque in nomine Beniamin terrestris figuratur Ierusalem, que est in tribu Beniamin eiusdem: cuius populus, secundum prophetiam, Racheli benoni, id est, filius doloris fuit, quia graui dolore matrem affecit effundendo  sanguinem prophetarum: insuper etiam in necem Christi conspirans, impie conclamando ac imprecando dixit: Sanguis eius super nos, et super filios nostros . Sed sicut incredulis filius doloris fuit, ita et in credentibus, secundum patris prophetiam, merito filius dextere nuncupatur. Nec aliquid prohibet in Beniamin figura gentilem populum intelligere, qui primum filius doloris erat in persequendo Christianos, ac post in Christum credendo, filius dextere. Huius ergo populi apostolus et predicator Paulus fuit, quem in significatione Beniamin doctores sancti sepe ponunt. Filius itaque dextere ideo iste populus uocari potest, siue quia in electorum numero ad dexteram iudicis in extremo examine staturus est, siue quia dextera, id est,  beata opera, facere studet. Huius ergo populi Abidan filius Gedeonis princeps est, quia Saluator noster, quem humilem ad se uenientem Iudaica perfidia spreuit, uel antiquus hostis inique tentare presumpsit, caput credentium est, et iudex in fine uenturus uiuorum et mortuorum, ut reddat unicuique secundum opera sua, iustis uidelicet premia et peccatoribus debitam penam. Item Beniamin, id est, filius dextere, eos possumus accipere qui uirtutum studio fortiter contra hostes dimicant et tentationum stimulos uiriliter premunt, nec aliquid femineum et molle seu uoluptuosum in se dominari permittunt; sed zelo Dei armati, contra spiritales nequitias et contra mundi illecebras preliari semper parati sunt. In tribu Dan principatum tenuit Ahiezer filius Amisaddai.  Dan iudicium uel iudicans interpretatur, sicut Ahiezer frater meus adiutor, et Amisadai populus meus sufficiens Latine resonat. Quid obstat quod non in persona gentiles accipiamus, qui, de frigore infidelitatis recedentes, ad gratiam Christi confugerunt? Unde et Dan in sequentibus, in aquilonari plaga iuxta ipsum tabernaculum primus castra metatus esse describitur. Ahiezer ergo tribus Dan princeps est, et ipse filius est Amisaddai, cum Ecclesie de gentibus apostoli Christi, quasi fratres gentium, quia de plebe priori generati sunt, sufficientes in uerbo et bonis operibus magistri constituuntur; qui eos fraterna dilectione instruentes, ad societatem gratie spiritalis prouocare student. Aliter, in Dan accipiuntur illi qui iusto iudicio cuncta  agunt, et discretionem in omnibus rebus seruare contendunt: illi enim populum sufficientem ducunt quia discrete uiuunt. Ipsi et fratrem adiutorem in principatum suum constituunt: quia secundum sanctorum predicatorum doctrinam, et secundum canonice auctoritatis magisterium, omnia facere disponunt; et quidquid boni agunt, non sibi sed Deo applicant, dicentes cum Propheta: Non nobis, Domine, non nobis, sed nomini tuo da gloriam super misericordiam et ueritatem tuam ; et cum Apostolo: Non sumus sufficientes, inquit, cogitare aliquid ex nobis quasi a nobis, sed sufficientia nostra ex Deo est: qui et idoneos nos fecit ministros Noui Testamenti, non littera sed spiritu .

 Tribui Aser prefuit princeps Phegiel filius Ochran. Aser, qui beatus Latine dicitur uel diuitias habens, electorum numerum uirtutibus locupletem significat. In his principatum Phegiel tenet, id est, occursio Domini, filius Ochran, qui interpretatur turbauit eos: cum mediator Dei et hominum, qui humano generi periclitanti et sub peccatorum onere corruenti propitius succurrit, hostesque qui eis nocebant, hoc est malignos spiritus repellendo, turbauit. Unde in Euangelio homini in latrones incidenti, Samaritanus subuenire describitur: qui appropians, alligauit uulnera eius, infundens oleum et uinum: et imponens in iumentum suum, duxit in stabulum, et curam illius egit . Item in Aser eos possumus accipere qui cum consilio cuncta agunt, et non rebus caducis,  sed uirtutibus diuites esse cupiunt: qui censum istius mundi paruipendunt, imo substantiam suam cunctam pauperibus tribuunt, ut condant thesauros suos in celo, ubi nec erugo nec tinea demoliuntur, neque fures effodiunt, nec furantur ; illam Domini sententiam sedulo cogitantes, qua in Euangelio dicit: Cum facis conuiuium aut cenam, noli uocare fratres tuos neque amicos neque uicinos diuites, sed uoca pauperes, debiles, cecos et claudos, et beatus eris, quia non habent retribuere tibi: retribuetur enim tibi in resurrectione iustorum . Tribus ergo Gad princeps erat Eliasaph filius Duel. Gad ergo accinctus interpretatur, et Eliasaph Dei mei protectio uel ascensio, Duel quoque agnoscens Deum. Et quem melius Gad per figuram exprimere potest, quam fidelium  populum? qui semper iustitia mentis lumbos tenet, et fidei scuto ac armis spiritalibus instructus ad bellandum, contra spiritales nequitias semper paratus est; cui aciei preuidet Christus Saluator noster, ortus de stirpe sanctorum Patrum, qui ueraciter Deum agnoscebant ac mandatis eius obediebant. Ipse milites suos ad prelium dirigit, eosque potentie sue uirtute, ne coram hoste corruant, clementer protegit. Possumus et sanctos doctores in Gad nomine intelligere, qui in procinctu belli constituti, hostibus resistere semper parati sunt. Et merito ipsi inter eos excellunt, qui Eliasaph, id est, ascensionis nomine notantur: quia cum corda sua eleuant ad Deum indeque petunt auxilium, in infimis obrui ab hostibus nequaquam possunt. De quibus per Salomonem dicitur:  Gallus succinctus lumbos et aries, non est rex qui resistat ei . Gallum dicit predicatores sanctos, inter huius noctis tenebras uerum mane nuntiantes: qui succincti lumbis sunt, qui a membris suis luxurie fluxa restringunt; hos ipsos et aries loco hoc significat, id est, primum intra Ecclesiam ordinem sacerdotum, de quibus scriptum est: Afferte Domino filios arietum , qui per exempla sua gradientem populum, quasi subsequentem ouium gregem, trahunt. Quibus spiritaliter recteque uiuentibus nullus rex sufficit omnino resistere, quia licet quilibet persecutor obuiet, intentionem eorum tamen non ualet prepedire. Tribus quoque Nephthalim principem sortis sue tenuit Ahiram filium Enon. Nephthalim  quoque conuersus siue dilatatus interpretatur, et significat populum Ecclesie, qui, ab errore conuersus, per ter mundi terminos fidei abundantia dilatatus est. Cui per Isaiam dicitur: Dilata locum tentorii tui, et longos fac funiculos tuos, et reliqua.  Ahiram, id est, fratris mei amicus, filius utique Enon, hoc est, fontis tristitie, huic plebi prelatus est, quia Christus Filius Dei, qui fraterne plebi, hoc est populo Iudaico, amicus fuit, quando illi legem dans sui notitiam tribuit, ipse modo gentilitati per penitentie uere tristitiam consulens, ad fidem suam illam conuertit, quatenus in suo exercitu annumerati, ipsius ducatu atque regimine fruerentur in prelio. Item in Nephthalim quique uirorum sanctorum intelligi possunt, qui caritate fraterna dilatati, uim  dilectionis non solum ad amicos, sed etiam ad inimicos extendunt. Horum princeps est Ahiram, hoc est ipse Dominus: qui eos sui amoris ducatu regit ac protegit, quos non inter seruos, sed inter amicos ascribere dignatus est, dicens eis cum apostolis: Iam non dicam uos seruos, sed amicos, quia omnia quecunque audiui a Patre meo, nota feci uobis . Hi nobilissimi principes multitudinis per tribus et cognationes suas, et capita exercitus Isrel. Isti etiam sunt principes multitudinis fidelium, qui, uirtutibus preclari et doctrina eximii, merito in Ecclesia eminentes et prelati ostenduntur.

Quos tulerunt Moyses et Aaron cum omni uulgi multitudine, et congregauerunt primo die mensis secundi, recensentes eos per cognationes et domos ac  familias, et capita, et nomina singulorum, a uigesimo anno et supra, sicut preceperat Dominus Moysi: numeratique sunt in deserto Sinai.  Merito queritur quid sibi uelit quod per omnes tribus, ubi computantur filii Isrel in etate militari, dicitur eos recensitos per cognationes et domos ac familias, et capita et nomina singulorum, quasi aliud sit per cognationes, aliud per domos, aliud per familias, aliud per capita, aliud per nomina singulorum; cum potius uideantur aliis uerbis eadem significare nomina. Intentionem autem mouet, quia tam diligenter per omnes tribus eadem describuntur, ut non frustra fieri quiuis etiam uideat, etsi non intelligat. Nimirum ergo numerus ipse aliquid insinuat sacramenti, ut hoc idem quinquies uarie repetatur. Nam  iste numerus, sicut in ipsis quinque libris Moysi, id est quinarius, in ueteri Testamento maxime commendatur. Illa uero que deinceps quatuor connectuntur, id est, masculina, a uiginti annis et supra, omnis qui procedit in uirtute, recognitio eorum  habent necessariam differentiam. Cum enim ageretur de numero uniuerse multitudinis ad unam tribum pertinentis, discernendus erat sexus; ideo positum, omnia masculina. Et ne paruuli etiam computentur, adiunctum est, a uiginti annis et supra. Rursus ne imbellis senectutis etas annumeraretur, additum est, omnis qui procedit in uirtute. Et omnia concluduntur uerbo huius operis quo fiebat, ut dicatur, recognitio eorum. Recognitio  enim fiebat in hec hominum millia cum computarentur. Quinque igitur illa, id est, cognationes, domus ac familie et capita et nomina singulorum; et ista deinde quatuor, sexus, etas, uirtus, recognitio, fortasse in ipso numero aliquid significant. Si enim horum duorum numerorum, id est, quinarii et quaternarii alter multiplicetur ex altero, id est, ut quinquies quaterni, aut quater quini ducantur, uiginti fiunt. Quo numero etiam adolescentium etas illa signatur, qui numerus commemoratur, et quando intratur in terram repromissionis, et dicitur illa etas uiginti annorum, que non declinauerit in dexteram aut sinistram. Ubi mihi uidentur significari sancti fideles ex utroque Testamento fidem ueram tenentes. Nam uetus Testamentum quinque libris Moysi maxime  excellit, et Nouum quatuor Euangeliis.



CAPUT II. De non numerandis Leuitis cum filiis Isrel: sed super tabernaculum testimonii constituendis.

 Locutusque est Dominus ad Moysen dicens: Tribum Leui noli numerare, neque ponas summam eorum cum filiis Isrel; sed constitues eos super tabernaculum testimonii, et super cuncta uasa eius, et quidquid ad ceremonias pertinet. Ipsi portabunt tabernaculum et omnia utensilia eius: et erunt ei in ministerio, ac per gyrum tabernaculi metabuntur. Cum proficiscendum fuerit, disponent Leuite tabernaculum; cum castra metanda, erigent. Quid in tribu Leui nisi sacerdotalis ordo exprimitur, qui constitutus est super tabernaculum testimonii, ut sancte Ecclesie,  in qua testamenta diuina rite condita sunt, condignam curam gerat: quatenus omnia uasa eius, hoc est quique fideles et sancti uiri qui uasa Deo electa sunt, apta ad ministerium spirituale, absque errore et sordibus uitiorum, illesa permaneant? Hic ordo quidquid ad ceremonias legis Dei pertinet procurare debet, quia ipsi commendatum est ut populo Dei insinuet qualiter secundum legem Dei incedentes, honeste et secundum ordinem in Ecclesia Dei conuersentur. Ipsi portabunt tabernaculum et omnia utensilia eius, quia per compassionem infirmorum mores tolerando, et solatiis opportunis adiuuando, sanctam Ecclesiam quasi humeris laboris et patientie portant. Hi quoque per gyrum tabernaculi metabuntur, quia ne aliqua pars insidiantibus hostibus ad  inuadendum pateat, cura pastorali undique prouident. Ipsi deponunt tabernaculum cum proficiscendum est, et cum castra metanda, erigunt, cum ipsi sermone simul et exemplo disponunt qualiter quisque humilitate prostratus, in profectu uirtutum gradiatur, et qualiter spe erectus in statu recte fidei et constantia bonorum firmiter consistat. Et bene Leuite cum ceteris tribubus numerari non permittuntur, quia specialis debet esse sacerdotum doctrina et conuersatio, neque cum plebeia multitudine permista. Unde et Paulus precepit episcopum esse irreprehensibilem, et diaconos nullum crimen habere . Timotheo quoque scribit ut exemplum  sit fidelibus, in uerbo, in conuersatione, in caritate, in fide et castitate . Non enim decet ut qui superior est ceteris gradu, inferior sit bonorum operum gestu.  Quod ait de tabernaculo distringendo [a 1Kb] , leuando, erigendo, Quisquis extraneorum accesserit, occidetur, siue ut in LXX habetur, et alienigena qui accesserit, moriatur; hic alienigena intelligendus est etiam ex illis filiis Isrel qui non de illa tribu fuerant quam tabernaculo seruire precepit, id est, qui non fuerit de tribu Leui. Mirum hoc quomodo abusiue alienigena dicitur, quod magis alterius generis hominem significat, id est, , et non magis , quod significat alterius tribus hominem quo nomine magis utitur Scriptura in aliarum gentium hominibus, ut allophyli appellentur,  quasi aliarum tribuum homines. Mystice autem quisquis indignus ad sacrum ministerium accesserit, reatu presumptionis constringitur, nec euadet superbie uindictam, si non curat propriam agnoscere mensuram. Nec quis sibi debet usurpare illicitum honorem, nec appetere per fastum gradum celsiorem, sed qui uocatus est a Domino tanquam Aaron , et quos electio diuina presciuit ac predestinauit. Unde Ozias rex, qui sacerdotii dignitatem contra legem appetebat, lepra percussus in fronte , confusus inde abscesserat.



CAPUT III. De castris filiorum Isrel per gyrum tabernaculi federis, quid spiritaliter in Ecclesia significent faciendum.

  Locutusque est Dominus ad Moysen et Aaron dicens: Singuli per turmas suas signa atque uexilla et domos cognationum suarum, castra metabuntur filii Isrel per gyrum tabernaculi federis. Siue iuxta aliam editionem, Homo secundum ordinem suum, et secundum signa sua, secundum domos familiarum castra collocent filii Isrel ex aduerso in circuitu tabernaculi testimonii. Moyses dicit: Homo secundum ordinem suum, et secundum signa sua, et secundum domos familiarum suarum incedat in castris; et Paulus dicit: Omnia honeste et secundum ordinem fiant . Et non tibi uidetur unus esse Spiritus Dei qui et in Moyse loquitur et in Paulo? Secundum ordinem Moyses incedi mandat in castris, secundum ordinem in Ecclesia cuncta geri precipit  Paulus. Et Moyses quidem, qui legi ministrabat, in castris custodiri ordinem iubet; Paulus uero, tanquam Euangelii minister, non solum in actibus, sed et in ipso habitu ordinatum uult esse Christianum. Et ideo dicit: Mulieres similiter in habitu ordinato . Inde ergo arbitror quod non solum in officiis et habitu seruari ordinem uolunt, sed dant intelligi, quod sit aliquis etiam in anima ordo de quo dicatur quod unusquisque incedere debeat secundum ordinem suum. Qui ordo precipue quidem ex operum fructibus indicatur, nichilominus autem ex magnificentia sensuum. Nam sepe accidit ut is qui humilem sensum gerit et abiectum et qui terrena sapit,  excelsum sacerdotii gradum, uel cathedram doctoris obsideat; et ille qui spiritualis est, et a terrena conuersatione tam liber, ut possit examinare omnia, et ipse a nemine iudicari, uel inferioris ministerii ordinem teneat, uel etiam in plebeia multitudine relinquatur. Sed hoc est et legis et Euangelii statuta contemnere, et nichil secundum ordinem gerere. Sed unusquisque nostrum si de cibo et potu sollicitus sit, et omnem curam in rebus secularibus gerat, unam uero aut duas horas ex integro die etiam Deo deputet, et ad orationem in ecclesiam ueniat, uel in transitu uerbum Dei audiat, iste non complet mandatum Dei quod dicit ut homo secundum ordinem suum incedat, uel quod dicit ut omnia secundum ordinem fiant. Ordo enim est statutus a Christo, querere primum  regnum Dei et iustitiam eius , et credere quod secundo loco hec nobis apponantur a Deo. Agnoscat unusquisque igitur ordinem suum, et quid dignum sit eo ordine quem suscepit intelligat, et ita liberet actus suos; ita etiam sermonem, incessum quoque ipsum et habitum moderetur ut cum ordinis sui professione conueniat, ne audiat dici ad se a Deo, Quia propter uos nomen meum blasphematur in gentibus . Quid autem est quod dicit, et secundum signa, uideamus. Ego puto signa esse ea quibus uniuscuiusque proprietas designatur. uerbi gratia, omnes quidem homines similes sumus, sed est propria quedam uniuscuiusque distinctio, uel in ipso uultu, uel in statura, uel in positione, uel in habitu per quem, uerbi gratia, Paulus quia Paulus sit  designetur, Petrus quia Petrus sit, et non sit Paulus. Interdum autem etiam non uidentibus uniuscuiusque signi diuersitas datur, ut ex uoce et loquela agnoscat illum esse, uel illum qui loquitur, et secundum sue proprietatis signum unusquisque etiam sine corporali uisione cognoscitur. Hoc modo arbitror esse etiam in animis signa diuersa; et alterius quidem animi motus liuor est, mitis, placidus, tranquillus, equalis; alterius turbidus, elatus, asperior, incitatior, petulantior; alius circumspectus, cautus, prouidus, sollicitus, impiger; alius desidiosus, negligens, incautus. Et in his alius plus, alius minus. Et audeo pronuntiare, quia fortassis quanta speciei uultus inest diuersitas hominibus, tanta et in animis inuenitur esse differentia: sicut sapientissimum Salomonem  memini quodam loco dicentem: Sicut diuersi sunt uultus uultibus, ita et diuersa sunt corda hominum . Sed unusquisque ut ait Moyses secundum signa sua incedat, id est, ne is cuius humilia et despecta sunt signa, elatior incedat et altior quam animorum suorum signa deposcunt. Potest autem fieri, ut emulatione bonorum operum ab inferioribus signis ad meliora, et ad magnificentiora ueniamus. Si enim recte a nobis intellectum est, hec omnia que in lege scripta sunt formas esse futurorum bonorum, et illius seculi quod ex resurrectione speramus, certum utique est, quod si in presenti uita habuerimus studium meliorum, et secundum Apostoli sententiam posteriora obliuiscentes, ad ea  que in ante sunt extendamus , in resurrectione mortuorum, ubi sicut stella ab stella differt in gloria, ita et uniuscuiusque merita refulgebunt, poterimus utique ab inferioribus ad meliora signa et fulgentiora transferri, et splendentioribus sideribus adequari; atque in tantum potest in hac uita humana natura proficere, ut in resurrectione mortuorum, non solum stellarum glorie, sed et solis splendori ualeat exequari, secundum quod scriptum est: Quia iusti fulgebunt sicut sol in regno Dei . Hinc ergo est quod inferioribus dicitur, secundum signa sua per domos familiarum suarum. Quod dicit per domos familiarum suarum, in Greco idem sermo positus est, quem et ibi Apostolus dicit, ubi ait: Huius rei gratia curuo genua mea ad Patrem  Domini nostri Iesu Christi, ex quo omnis paternitas in celo, et in terra nominatur . Quas ergo paternitates hic Paulus dicit, ibi familias posuit Latinus interpres. Sed unus atque idem sermo habetur in Greco. Iste sunt ergo paternitates uel familie, quas Paulus quidem iam ostendit in celis, Moyses autem sub figuris adhuc legalibus describit in terris, secundum quas incedere nos monet, ut possimus celestibus paternitatibus sociari. Sunt autem, ut Paulus superius pronuntiauit, siue familie iste dicende sunt, siue paternitates in celo, ex quibus forte est, et illa quam in alio loco nominat idem Paulus, ecclesia primitiuorum ascripta in celis , cui nos eueniet sociari, si secundum ordinem incedamus, et omnia secundum ordinem geramus;  si nichil inordinatum, nichil inquietum, nichil inhonestum inueniatur in nobis; tunc et sicut firmamentum resplendebimus, et sicut stelle et sol refulgebimus in regno Dei per Christum.

Ad orientem Iudas figet tentoria per turmas exercitus sui, eritque princeps filiorum eius Naason filius Aminadab, et omnes de stirpe eius summa pugnantium septuaginta quatuor millia sexcenti. Circa tabernaculum omnes filii Isrel castra metabantur terni per singulas plagas, ut non superfuisset, aut non deesset aliquis de illis. Iudas ergo et Isachar et Zabulon ab oriente figebant tabernacula; Ruben autem et Simeon, et Gad ad meridiem; Ephraim, et Beniamin, et Manasse ad occidentem; Dan, et Aser, et Nephthalim ad aquilonem. Quid autem significat tabernaculam  in hoc loco, nisi Ecclesiam tam ueteris quam Noui Testamenti? Duodecim principes autem erga tabernaculum castra metantes, patriarchas siue apostolos significant, quorum precibus et doctrina munitur Ecclesia. Sed et illud quod consociatione quadam tribuum et connexione castrorum, positio et metationis ordo scribitur, pertinet sine dubio ad aliquem in resurrectione mortuorum statum. Quod tres ad orientem collocate dicuntur tribus, et tres ad occidentem, tres etiam ad mare, et tres ultime ad aquilonem, qui durus dicitur uentus. Sed et quod tribus Iuda, que regalis est, ad orientem statuitur, ex qua ortus est Dominus noster, non puto otiosum. Sed quod Isachar huic iungitur et Zabulon, et quod  in quatuor partes trinus iste numerus ordinatur Que quamuis dispositionum suarum diuersas habeant qualitates, omnes tamen intra trinitatis numerum continentur: et quod per totas has quatuor partes in numerum unum colligitur eadem trinitas, semper pro eo sine dubio quod sub uno nomine Patris et Filii et Spiritus sancti censentur omnes qui ex quatuor orbis partibus uenientes, inuocant nomen Domini, recumbentes cum Abraham, Isaac et Iacob in regno Dei . Dicamus adhuc aliquid quod adiuuet lectorem, quatenus ex breuiter annotatis, maiora coniicere ualeat. Quatuor ergo plage mundi in quarum denominatione castrorum metatio filiorum Isrel circa tabernaculum describitur, secundum mysterium conuocationem et dispositionem  sancte Ecclesie significat. Per orientem ergo ubi introitus in tabernaculum patebat significat initium conuersionis et confessionis fidei catholice atque baptismatis perceptionem primitiuamque Ecclesiam, que in Ierusalem post Domini aduentum primum ab apostolis fundata est. Et merito huic plage tribus Iuda cum tribu Isachar et Zabulon deputatur: quia confessores Christi in habitaculum fortitudinis ubi pro mercede laborent eterna, per illum introitum habent qui dixit: Ego sum ostium: per me si quis introierit saluabitur . Et item: Ego sum lux mundi: qui sequitur me non ambulat in tenebris, sed habebit lumen uite . De quo et Zacarias ait: uisitauit nos oriens ex alto, illuminare his qui in tenebris et umbra mortis sedent  . Plaga uero australis, iuxta quam latus meridianum tabernaculi tendebatur, antiquam illam Dei plebem designat, que lucem scientie legalis iam dudum accipiens, amore sui conditoris feruere solebat, ubi Ruben et Simeon et Gad castra metati sunt. Et merito, quia sancti patres qui intuitum mentis ad uoluntatem Dei uidendam bene exacuerunt, obedientie studium rite impendebant accingentes se armis iustitie, quatenus hosti nefando qui, secundum Petri uocem, tanquam leo rugiens circuit querens quem deuoret , nec non et demonio meridiano semper armati resisterent. Porro plaga aquilonis secundum quam positum erat alterum latus tabernaculi, eamque tenebris ac frigore infidelitatis usque ad tempus Dominice incarnationis  torpere non destiterat, gentium multitudinem figurat, ubi Dan et Aser et Nephthalim castra metari non absurde iussi sunt: quia spernentibus Iudeis uerbum Domini, iusto iudicio Dei per multitudinem fidelium ex gentibus dilatatus Ecclesie populus eternam beatitudinem sperare et querere non desistit. Occidentalis ergo plaga que utrumque parietem tabernaculi recipiens, in se iungendo consummat, ad impletionem totius sancte uniuersalis Ecclesie, que cum fine huius mundi perficitur designat, quando et persecutionem Antichristi crescentes in bonis meritis probantur electi; et hora illa appropinquat, quando in obliuionem mortis perpetue impiis traditis, iusti ad dexteram Dei in eternum  cum Domino regnaturi collocabuntur. Unde et bene iuxta hanc plagam Ephraim, Beniamin et Manasses castra ponere precepto Dei decreti sunt. Leuite quoque idcirco proximi tabernaculo fuerant, cetereque tribus ex quatuor plagis circa eos undique consistebant, quatenus illi quorum officium erat tabernaculi curam gerere, sine terrore, diuino officio uacarent, cum a fratribus suis forinsecus contra hostium impetum munirentur. Ita et in moderno tempore iustum est, ut popularis ordo ecclesiasticum de his que exterius sunt procuret, quatenus ministri Dei, uerbo et diuino officio sine impedimento uacare possint. Ascende ergo nunc, o auditor, si potes, et a terrenis sensibus intuitum mentis et perspicia cordis eleua; obliuiscere paulisper terrena;  supra nubes et super ipsum celum mentis gressu incede; ibi require tabernaculum Dei, ibi precursor pro nobis introiuit iehsu, et assistit nunc uultui Dei interpellans pro nobis., Ibi inquam, require quaternos istos ordines stationesque castrorum; ibi Isrelitica agmina et excubias cerne sanctorum; et ibi illa que nunc querimus, primitiuorum sacramenta rimare. Sed ego non audeo illuc solus ascendere; non audeo me in hos tam secretos mysteriorum recessus sine auctoritate magni alicuius doctoris immergere. Non possum illuc ascendere, nisi precedat me Paulus, et ipse mihi uiam noui huius et ardui itineris ostendat. Ipse ergo apostolorum maximus qui sciret multas esse non solum in terris, sed in celis Ecclesias, ex quibus et septem quasdam Ioannes  enumerat , et ipse tamen Paulus ostendere uolens, esse quamdam preterea primitiuorum Ecclesiam, ad Hebreos dicit scribens: Non enim accessistis ad ardentem et tractabilem ignem; sed accessistis ad montem Sion, et ciuitatem Dei uiuentis Ierusalem celestem, et multitudinis angelorum collaudantium, et ecclesiam primitiuorum ascriptam in celis . Igitur Moyses per quatuor castra populum Dei diuisum diuisit in terris; et Apostolus quatuor ordines sanctorum describit in celis: ad quorum singulos unum quemque nostrum dicit accedere. Non enim omnes ad omnes accedunt, sed alii accedunt quidem ad montem Sion. Horum autem paulo meliores, accedunt ad ciuitatem Dei uiuentis Ierusalem celestem. Qui autem ex his eminentiores sunt, accedunt  ad multitudinem angelorum collaudantium. Qui autem super omnes istos sunt sanctos, accedunt ad ecclesiam primitiuorum ascriptam in celis. Quia ergo in his intellexisti qui sit ordo primitiuorum, et quod sit nominis istius sacramentum, prepara te et enitere quantum uales, si forte actibus, uita, moribus, fide, institutisque proficias, ut possis accedere ad ecclesiam primitiuorum que ascripta est in celis. Quod si tantum non uales, sed es paulo inferior, accede ad multitudinem angelorum collaudantium. Quod si nec ad istum potes accedere, ad ciuitatem Dei uiuentis Ierusalem celestem propera contendere. Si uero nec ad hoc aptus es, solum ad montem contende Sion, ut in monte salueris. Tantum est ne in  terra resideas, nec in uallibus maneas, ne in demersis et humilibus perseueres . Leuabitur autem tabernaculum testimonii per officia Leuitarum et turmas eorum. Quomodo erigetur ita et deponetur. Tabernaculi uero erectio et depositio Ecclesie situm significat, que in credentibus quotidie erigitur, et in negantibus deponitur. In electis per sacerdotum officia sacris ordinibus sublimatur, atque in peccantibus similiter sacerdotum iudicio per excommunicationem humiliatur.

 He sunt generationes Aaron et Moysi, in die qua locutus est Dominus ad Moysen in monte Sinai, et hec nomina filiorum Aaron. Primogenitus, Nadab; deinde Abiu et Eleazar et Ithamar. Hec sunt nomina filiorum Aaron sacerdotum qui uncti sunt, et quorum replete et consecrate sunt manus,  ut sacerdotio fungerentur. Mortui sunt autem Nadab et Abiu cum offerrent ignem alienum in conspectu Domini in deserto Sinai absque liberis; functique sunt sacerdotio Eleazar et Ithamar coram Aaron patre suo. Quatuor filii Aaron cum patre simul in sacerdotium electi sunt; sed duobus in statu suo permanentibus, ceteri diuino exusti sunt igne, eo quod altari Dei ignem alienum imponebant. Quo facto, ni fallor, intimatur, quod licet multi ex quatuor orbis partibus collecti, et in diuino ministerio sublimati, presulatum in Ecclesia habere uideantur, illi tamen solummodo rite in ministerio suo persistunt, qui sana doctrina duorum testamentorum Spiritus sancti igne examinata, predicationem conficiunt; et propter dilectionem Dei et proximi zelo  Dei accensi, in proximorum salute quidquid possunt, elaborare student. Ceterum qui alienas doctrinas et magisterio humane institutionis confectas inducunt, secularique cupiditate accensi, id quod diuinum est indigne exsequuntur, igne ultionis iuste a Domino in eos directo consumuntur



CAPUT Iu. De filiis Aaron et ministerio eorum; similiter et de Leuitis atque obsequio eorum.

 Locutusque est Dominus ad Moysen dicens: Applica tribum Leui, et fac stare in conspectu Aaron sacerdotis ut ministrent ei, et excubent et obseruent quidquid ad cultum pertinet multitudinis coram tabernaculo testimonii, et custodiant uasa tabernaculi seruientes in ministerio eius. Dabisque dono  Leuitas Aaron, et filii eius quibus traditi sunt a filiis Isrel. Aaron autem et filios eius constitues super cultum sacerdotis. Septuaginta: Et locutus est Dominus ad Moysen dicens: Accipe tribum Leui, et statues eos in conspectu Aaron sacerdotis et ministrabunt ei; et custodient custodias filiorum Isrel ante tabernaculum testimonii.  Quas Grecus dixit, has nostri interpretes alii custodias, alii excubias interpretati sunt. Sed mirum nisi uigilie melius dicuntur, que solent ternarum horarum ohseruationes habere. Unde scriptum est: Quarta autem uigilia noctis uenit ad eos ambulans super mare , hoc est, post nonam horam noctis, post tres uidelicet uigilias. Et multis locis  Scripturarum, nostri uigilias interpretati sunt, quas Greci uocant: ubi nulla dubitatio est spatia nocturni temporis significare: quod puto et hic accipiendum. Quomodo Leuite iubentur ohseruare custodias Aaron et custodias filiorum Isrel, id est , nisi fortasse dictum est, ne putarent ab obseruandis uigiliis que proprie in castris obseruari solent, propter honorem quo seruiebant tabernaculo, immunes esse debere, cum et ipsos oporteret propter opera tabernaculi non minus uicissim obseruare uigilias, que obseruarentur in aliis circumquaque castris filiorum Isrel. Externus autem qui ad ministrandum accesserit, morietur. Querendum quomodo dixit in Leuitico: Qui tetigerit tabernaculum sanctificabitur; cum hic dicat: Alienigena qui tetigerit  morietur, uolens eos intelligi qui non essent de tribu Leui. An forte hic, tetigerit, ad obsequium dixerit seruitutis, quod a solis Leuitis deberi tabernaculo precepit? hinc enim loquebatur.



CAPUT u. De Leuitis quomodo pro primogenitis filiorum Isrel, Dominus eos tulit ad ministerium tabernaculi sui.

 Locutusque est Dominus ad Moysen dicens: Ego tuli Leuitas a filiis Isrel, pro omni primogenito qui aperit uuluam in filiis Isrel; eruntque Leuite mei. Meum est enim omne primogenitum. Ex quo percussi primogenita in terra Aegypti, sanctificaui mihi quidquid primum nascitur in Isrel. Ab homine usque ad pecus mei sunt; ego Dominus.  Quid est quod Leuitas pro primogenitis  filiorum Isrel sibi Deus deputat, ita ut numeratis primogenitis, populi qui plures inuenti sunt quam erat numerus Leuitarum, argento redimerentur, sicut in consequentibus huius libri Scriptura testatur, quinque siclis pro uno datis, quod pro pecoribus non est factum cum et pecora Leuitarum pro primogenitis pecorum Isrel sibi esse uoluerit? Quomodo deinceps primogenita eorum uel pecorum eorum pertinebant ad Deum, ubi iussit primogenita uel humana mutari ouibus? Quomodo non deinceps pro istis primogenitis computabuntur filii Leuitarum? Manebat enim in posteris eadem tribus, que posset pro primogenitis posterioribus computari: nisi quia illud iustum fuit, ut qui nascerentur de illis qui iam ad portionem Domini pertinebant, dati pro primogenitis  qui de Aegypto exierunt, iam Deus proprios haberet tanquam suos de suis, nec possent pro illis iuste computari, qui deinceps primogeniti Deo debebantur. De uniuerso quippe populo et uniuersis pecoribus populi, data est portio Deo pro primogenitis: et hec portio erat Leuite et pecora eorum. Iam si quid genuissent Dei erat, non poterat hoc tanquam a populo dari, quod alienum erat. Ac per hoc debita deinceps primogenita Deo reddi oportebat; nec pro his computari posteros Leuitarum uel pecorum eorum. Et erunt, inquit, Leuite mei: meum enim est omne primogenitum. Ex die qua percussi omne primogenitum in terra Aegypti, mihi sanctificaui omne primitiuum. Notum est quod historia contineat,  quomodo percussa sint primogenita Aegyptiorum, cum populus Isrel duceretur de Aegypto. Hoc est ergo quod in hoc loco indicatur: quia non prius sanctificati sunt primogeniti Isrel, quam percuterentur Aegyptiorum primogeniti. Et quasi causam sanctificationis, horam in interitu et nece ponit illorum. Unde et hic intelligendum est esse quosdam primogenitos in Aegyptiis etiam, id est, in contrariis potestatibus quasi electos in malitia, et primos inter demones: qui nisi percussi fuerint et exstincti, sanctificationem percipere Isrelitarum primogeniti omnino non possunt. Quis ergo est qui primogenitos Aegyptiorum, id est, principatus et potestates demonum percussit? Nonne Dominus meus iehsu Christus, qui est primogenitus omnis creature, qui principatus  et potestates aduersas traduxit, triumphans eos in cruce? Quos utique nisi ille percussisset, sanctificatio ad nos primitiualis uenire nullatenus potuisset. Ut autem nobis primitiuorum benedictiones donaret, efficitur prius ipse primogenitus ex mortuis, ut sit in hominibus ipse primatum tenens ; et nos credentes resurrectionis sue assumeret pro primitiuis, et in primitiuorum ordinem collocaret, si tamen benedictionum gratiam usque ad finem firmam retineamus, adiuti misericordia ipsius Domini nostri Iesu Christi. Sed et quod ait, pro primitiuo quod aperit uuluam, continuo dignus sanctificatione primitiuatus habendus est, quia et in Psalmis legimus, quod alienati sunt peccatores a uulua, errauerunt a uentre, locuti sunt falsa .  Quod utique secundum litteram nullo modo potest. Quando enim quis errare potuit a uia Dei, statim ut de uentre matris exiuit? Aut quomodo potuit falsa loqui, qui nuper editus est puer, uel qualemcunque proferre sermonem? Cum ergo impossibile sit uel errare aliquem a uentre, uel loqui falsa, necessarium erit, et uentrem et uuluam talem requiri, cui conuenire possit dictum hoc, quod alienati sunt peccatores a uulua, errauerunt ab utero, locuti sunt falsa; et illa etiam uulua, quam adaperiat omnis primitiuus qui sanctificatur. Adaperuit aliquando Deus uuluam Lie que erat clausa, et peperit patriarchas; similiter et Rachel ut pareret etiam ipsa, cuius uisus erat perspicax et decorus aspectus. Sed in multis aliis Scripture locis inuenies adaperiri uuluas. Quarum  si singulas per loca consideres, inuenies modo ut errent peccatores a uulua, et alii adaperientes uuluam sanctificentur in ordinem.

Locutusque est Dominus ad Moysen in deserto Sinai dicens: Numera filios primitiuorum Leui per domos patrum suorum et familias, omne masculinum ab uno anno et supra. Numerauit autem Moyses ut preceperat Dominus, et inuenti sunt filii Leui per nomina sua, Gerson, et Caath, et Merari. Filii Gerson, Lobni et Semei. Filii Caath Amiram, et Gessaar, Ebron et Oziel. Filii Merari, Mooli et Musi, etc. Ecce Moyse iussu Dei numerante tribum Leui ab uno mense et supra, per familias singulas filiorum Leui ordo numerationis distributus est, et quomodo conuenienter  ad tabernaculi seruitium et onera portanda, per gyrum tabernaculi castra metanda aptarentur, dispositum est. Nec etiam hoc sine grandi mysterio fieri credendum est. Sed nos pauca de multis pro paruitate sensus nostri breuiter attingentes maiora perfectioribus relinquemus exponenda. Diximus ergo Leuitas ecclesiasticum ordinem significare: quod bene ipsum nomen sua interpretatione manifestat. Interpretatur enim Leui additus siue assumptus. Assumptus ergo siue additus doctorum ordo recte uocari potest, quia per gratiam supernam de mundo elatus ad diuinum officium implendum, cetui sanctorum angelorum additus atque unitus est. Unde Saluator in Euangelio apostolis ait: Ego uos elegi de mundo, ut eatis et fructum afferatis, et fructus  uester maneat . Et alibi de resurrectione uera et sanctorum gloria disserens, tentantibus Iudeis respondit: In resurrectione enim neque nubent neque nubentur, sed sunt sicut angeli Dei in celo. Tres ergo filii Leui eosdem sanctos predicatores designant, sancte Trinitatis confessione insignes, atque fide, spe et caritate ualde admirabiles. Nec huic expositioni, eorum hominum interpretatio aliquo modo repugnat, sed ualde concordat. Interpretatur enim Gerson aduena; et Caath patientia uel molares dentes; Merari amara siue amaritudo. Quicunque enim ministerio diuino rite mancipatur, aduenam se et peregrinum in hoc mundo esse agnoscit; et patientie operam dans, uerbum diuinum dente discretionis molere atque comminuere secundum auditorum qualitatem  non detractat. Insuper et sibi amarescere seculum ostendens, alios a mundi uoluptatibus auertere, atque reuocare non cessat. Hi ergo ab uno mense etatis in numerum mittuntur, quia ualde decens est ut initium conuersationis sanctorum doctorum Deo dicetur, ne post multa scelera uituperabiles effecti, aliis nomen Dei blasphemantes occasionem tribuant, si ad opus hoc sacrum indigni eligantur. Unde et Paulus precepit episcopum irreprehensibilem esse, unius uxoris uirum, castum, sobrium, prudentem, pudicum, ornatum, hospitalem, doctorem, non uinolentum, non percussorem, sed modestum, non litigiosum, non cupidum, sue domui prepositum, filios habentem subditos cum omni castitate . Preterea quod de castrimetatione filiorum Leui  commemoratum est, ordo decentissimus in hoc loco ostenditur, id est, ut qui primi erant in ordine, orientalem plagam obseruarent, ut Moyses et Aaron cum filiis suis habentes custodiam sanctuarii in medio filiorum Isrel; deinde Caathite, unde Moyses et Aaron orti fuerant, meridianam plagam obtinebant sub cura Eleari sacerdotis, qui maior fuit in filiis Aaron. Post hos Gersonite ad occidentalem plagam castrametati sunt, similiter sub cura Eleazari sacerdotis positi. Nouissime autem Merarite ad septentrionalem plagam castrametabantur, sub custodia et dispositione Ithamar filii Aaron iunioris. Hoc nimirum secundum mortalitatem insinuat salua allegoria, quod ministri Ecclesie ordines suos honeste  in quibus positi sunt seruent, nec maiora appetant quam suus locus exposcet. Mystice autem plaga orientalis ortum fidei significat, ubi Moyses qui interpretatur de aqua sumptus, et Aaron, hoc est, mons fortitudinis, cum filiis suis castrametari iubentur: quia hi qui in Ecclesia presulatum tenent rite, et quibus claues regni celestis commisse sunt, dignum est ut introitum et ordinem ipsi bene nouerint, et aliis hoc incessanter predicent. Quia oportet unumquemque in luce fidei per portam confessionis catholice, et aquam baptismatis ingredi, ut sit de aqua sumptus filius adoptionis, et per robur constantie filios bonorum operum gignens, fidei introitum per quem in Ecclesiam ingressus est, custodiat, ne otiosus et inutilis factus, inde abiiciatur. Meridiana  uero plaga iuxta quam Caathite sub Eleazaro sacerdote castrametantur, significat post lucem scientie perceptam, quemque patientie uerbum et solatium proximis suis discrete debere impendere, et hoc sub Eleazaro, id est, sub adiutorio Dei. Quia, iuxta Psalmiste sententiam, Nisi Dominus edificauerit domum, in uanum laborauerunt qui edificant eam. Nisi Dominus custodierit ciuitatem, in uanum laborant qui custodiunt eam . Porro Gersonite qui similiter sub Eleazari cura constituti, occidentali plaga ubi sol diem claudere, et astra solent cuncta occidere, castra locauerunt, illud nimirum per figuram exprimunt, quod ministri et custodes ueri tabernaculi, mundi concupiscentiam fugere, et carnalia desideria per Dei adiutorium in se mortificare  debent; sicque diem ultimum ac finem presentis laboris exspectare, quamuis mundo mortui et Deo uiuentes, cum Paulo apostolo dicere possint: Mihi autem absit gloriari, nisi in cruce Domini nostri Iesu Christi, per quem mihi mundus crucifixus est, et ego mundo . Extremi quoque Merarite sub Ithamar filio Aaron, qui interpretatur ubi amarus, siue ubi palma, plagam aquilonarem sortiti sunt, ubi glaciali horrore hiems perpetua durat: quod per typum omnes admonet, Ecclesie scilicet presules simul et ministros, quatenus securitate nociua non torpeant, quia licet per ianuam fidei iam in Ecclesiam intrauerint, iam lucem scientie perceperint, iam carnis desideria in se crucifixerint, nondum tamen ad perfectam suauitatem, id est, ad eternam beatitudinem  peruenerunt, sed adhuc amarum aliquid restat: cum illo utique qui ad aquilonem solium suum erigit decertandum est, cuius duritiam emolliri non est facile, imo impossibile. Unde Dominus sub typo Leuiathan ad Iob loquitur dicens: Cor eius indurabitur quasi lapis, et stringetur quasi malleatoris incus . Quando enim iste inimicus superabitur, et de eo perfecte triumphatur, tunc exsultandum, tuncque gaudendum, tunc beate uiuendum, quando discrimen uite iam non erit ullum.

Omnes Leuite quos numerauerunt Moyses et Aaron, iuxta preceptum Domini per familias suas in genere masculino, a mense uno et supra, fuerunt uiginti duo millia. Et ait Dominus ad Moysen: Numera primogenitos  sexus masculini de filiis Isrel, a mense uno et supra, et habebis summam eorum. Tollesque Leuitas mihi pro omni primogenito filiorum Isrel: ego Dominus; et pecora eorum pro uniuersis primogenitis pecorum filiorum Isrel. Recensuit Moyses, sicut preceperat Dominus, primogenitos filiorum Isrel, et fuerunt masculini per nomina sua, a mense uno et supra, uiginti duo millia ducenti septuaginta tres. Numerantur etiam Leuite seorsum; non enim fuerant recensiti cum filiis Isrel: et habetur eorum segregatus quidem ac precipuus pre ceteris numerus quo referuntur omnes simul uiginti duo millia reperti, ita ut neque amplius aliquid neque minus hoc numero inuentum sit. Post hec precepit Dominus numerari etiam primogenitos filiorum Isrel, eodem ordine  quo Leuite fuerant numerati, id est, ab uno mense et supra. Et inueniuntur primogeniti filiorum Isrel uiginti duo millia ducenti septuaginta tres. Putasne per hec solam numerari historiam docere nos uoluit Moyses, et nullum in his diuersitatibus numerorum conclusit solito sibi more mysterium? Nihil ne uidetur inesse rationis, quod ducenti septuaginta tres tantum abundare dicuntur in primogenitis filiorum Isrel? et in Leuitis ad uiginti duo neque abundare quisquam, neque deesse perscribitur? uiginti duo quidem numerus, in Scripturis diuinis si quis obseruaret, quod principalibus quibusdam causis ascriptus sit, frequenter inueniet. Nam uiginti duo primo apud Hebreos elementa tradunt esse litterarum. uiginti duo rursus a protoplasto Adam usque ad  Iacob, ex cuius semine initium duodecim tribus sumunt, patres fuisse numerantur. Sed alia multa in Scripturis si quis diligentius exsequatur, sub hoc numero consecrata reperiet. Propter hoc ergo et Leuite, id est, qui deseruiunt Deo, et primogeniti filiorum Isrel admirabili hoc sacratoque numero attitulantur. Qui autem in filiis Isrel adduntur, ducenti septuaginta tres neque otiosum mihi uidetur, neque absolutionis uiam facilem cerno, nisi Dominus uelamen illud impositum in Moyse his litteris adaperire nobis dignetur et auferre. Igitur humani generis in carne generatio, sicut asserunt qui in talibus periti sunt, nouem quidem mensibus continetur in uulua; sed non prius moueri fertur ad partum, quam etiam decimi mensis triduum transeat; et ita  inuenitur, quod numerus iste, id est, ducenti septuaginta tres dies illos indicent, qui ex nouem mensibus et triduo mensis decimi colliguntur, et fiunt simul ducenti septuaginta tres dies isti quibus humano generi in hunc mundum prebetur ingressus. Et ita in uiginti quidem et duobus numeris, omnium simul creaturarum rationibus mysticis summa colligitur. In his uero que ex abundanti in primogenitis inueniuntur Isrel, etiam mysterium humane generationis exponitur. Quia ergo Leuite ecclesiasticum ordinem significant qui deseruit in sanctis, et legem Domini meditatur et docet, apte iuxta numerum uiginti duo attitulatur, quia, ut supra dictum est, Hebrearum litterarum numerus in uiginti duobus elementis  comprehensus est; nec non et series ueteris Testamenti eodem numero librorum secundum quosdam conclusus est. Ut ministri Domini hac conscriptione commoti, secundum id quod in lege Domini continetur uiuant, operentur et doceant; nec ullo modo presumant eam excedendo transgredi, sed sub eius magisterio omnia fiant. Quod autem summa primogenitorum de filiis Isrel hunc numerum excedens, ducentis septuaginta tribus iubetur quinque siclis per singula capita redimi, hoc, ni fallor, figuraliter docet, ut quisquis initium conuersationis sue seu uoluntatis siue operationis Deo consecrare uult, quinque sensus corporis diligenter custodiat, ne forte per lasciuiam in errorem aut in mundana desideria defluat, sed magis iuxta siclum sanctuarii qui mensus  est obolis uiginti, hoc est secundum decem mandatorum doctrinam, que in duobus preceptis caritatis consistit laborans, omnia opera sua in domum summi sacerdotis, et filiorum eius redigere satagit.



CAPUT uI. De seruitio filiorum Caath in ministerio Domini.

 Locutusque est Dominus ad Moysen dicens: Tolle summam filiorum Caath de medio Leuitarum, per domos et familias suas, a trigesimo anno et supra, usque ad quinquagesimum annum, omnium qui ingrediuntur, ut stent et ministrent in tabernaculo federis. Hic est cultus filiorum Caath: Tabernaculum federis, et Sanctum sanctorum ingredientur Aaron et filii eius, quando mouenda sunt castra, et deponent uelum quod pendet ante fores, inuoluentque  eo arcam testimonii et operient rursum uelamine hyacinthinarum pellium: extendentque pallium desuper totum hyacinthinum, et inducent uectes, etc.  Numerati sunt iam filii Leui ab uno mense et supra: nunc numerantur filii Leui a tricesimo anno siue secundum LXX a uicesimo quinto anno, sed non ut in ceteris, sed usque ad quinquagesimum annum, et sit iste precipue numerus et electus. Dicitur enim his: Omnis enim, inquit, qui procedit ad ministrandum ad opera tabernaculi testimonii. Isti sunt qui numerantur meliore quodam et precipuo numero. Sicut enim in filiis Isrel dicebatur: Omnis qui procedit ad prelium in filiis Isrel; ita et hic dicitur: Omnis qui procedit ad ministerium, ut faciat opera in tabernaculo testimonii. Post hec dicitur  que sint opera filiorum Caath, in medio filiorum Leui secundum plebes suas in tabernaculo testimonii. Introibit, inquit, Aaron et filii eius cum eleuata fuerint castra, et deponent uelum quo teguntur sancta, et operient ex ipso uelo arcam testamenti. Et post hec septem quedam species enumerantur, que precipiuntur operiri. Primo in loco, ut omnium pretiosior arca ipsa testamenti operiatur uelo quo prius uelabatur, sed et pelle desuper hyacinthina tegatur; additur etiam aliud uelamen desuper hyacinthinum. Secundo in loco mensa operitur, tertio candelabrum, quarto altare aureum, quinto uasa ministerii, sexto operimentum altaris cum quibusdam uelamentis apponitur, septimo loco operitur et labrum,  et nichil horum omnium nudum relinquitur aut reuelatum. Denique additur etiam preceptum huiusmodi. Nolite, inquit, exterminare de tribu sua plebem Caath. Quos scilicet exterminandos se esse scirent, si forte ad hec manus suas mouenda mitterent, nisi unumquodque eorum prius a sacerdotibus fuisset obtectum. Nunc ergo redeamus ad istud tabernaculum Ecclesie Dei uiuentis, et uideamus quomodo hec singula obseruari oporteat in Ecclesia Dei a sacerdotibus Christi. Si quis uero sacerdos est, cui uasa sacra, id est, mysteriorum sapientie secreta commissa sunt, discat ex his et obseruet quomodo hec oporteat intra uelamen conscientie custodire, nec facile proferre ad publicum; aut si res poscit proferre, et inferioribus, id est, imperitioribus  tradere, ne nuda proferat, ne aperta ostendat, et penitus patientia, alioqui homicidium facit, et exterminat plebem. Et exterminatur enim omnis qui secreta et ineffabilia sacramenta contigerit, nondum meritis et scientia in sacerdotii ordinem gradumque translatus. Solis enim filiis Aaron, sacerdotibus scilicet, ipsam arcam testamenti et mensam et candelabrum, et si quid est eorum que supra comprehendimus, nuda et reuelata uidere concessum est. Alii autem operta hec uideant, imo potius uelata hec in humeris suis portent. Et filii quidem Caath licet ipsi non sint sacerdotes, sunt tamen proximi sacerdotibus, in humeris ergo suis possunt ista portare. Alii uero sarcinas suas et ministeria, nec in humeris sed in plaustris ponunt.

 Locutusque est Dominus ad Moysen et Aaron dicens: Nolite perdere populum Caath de medio Leuitarum, sed hoc facite eis ut uiuant, et non moriantur si tetigerint Sancta sanctorum. Aaron et filii eius intrabunt, ipsique disponent opera singulorum, et diuident quid portare quis debeat. Alii nulla curiositate uideant que sunt in sanctuario prius quam inuoluantur, alioqui morientur. Primo intelligamus ea que secundum litteram referuntur; et ita, prestante Domino, ab intellectu littere ascendamus ad intelligentiam spiritus. Intellige ergo prius ipsam collocationem tabernaculi testimonii, intellige et Sancta sanctorum, que interiecto a sanctis uelamine dirimuntur, que inspici non licet ab ullo hominum nisi a sacerdotibus solis. Post  hec intellige, quomodo ubi uentum fuerit, ut castra moueant filii Isrel, soluitur tabernaculum, et Aaron et filii eius sacerdotes intra Sancta sanctorum operiunt singula queque operimentis ac uelaminibus suis, et obtecta ea relinquentes, in eodem quo fuerant loco introducunt filios Caath, qui ad istud officium deputati sunt, et faciunt eleuare humeris suis omnia illa que manus sacerdotalis obtexerat. Et propter hoc dicitur a Domino: Ne exterminetis de tribu sua plebem Caath, quasi in eo exterminandi essent, si Sancta sanctorum nuda et patientia contigissent: que non solum non contingere, sed nec intueri quidem fas erat non uelata. Si intellexisti quid historie ordo contineat, ascende nunc ad  splendorem mysterii, et legis spiritalis lumen, si purus tibi est mentis oculus, contuere. Si quis dignus est ex his qui Deo ministrant, diuina capere et uidere mysteria, ad que contuenda ceteri minus capaces sunt, hic Aaron uel filius Aaron esse intelligatur, qui ingredi potest ad ea que adire aliis fas non est. Si quis ergo talis est, huic soli reuelata patet arca testamenti: hic uidet urnam habentem manna, hic considerat et intelligit propitiatorium, hic intuetur et cherubim utrumque, et mensam sanctam, et candelabrum luminis et altare incensi. Iste hec considerat, et intelligit spiritaliter, id est, qui uerbo Dei et sapientie mysteriis operam dat, et Deo soli in sanctis uacat. Sciat sane cui hec reuelantur, et spiritaliter inspiciendo creduntur, nec sibi tantum  esse aperire hec, et pandere quibus non licet pandi, sed operire debet singula, et operta ceteris minus capacibus tradere portanda humeris et ceruicibus imponenda. Cum enim ex uerbis mysticis eruditi et perfecti quique doctores opera populis iniungunt, et plebs agit quidem et implet que mandantur, non tamen eorum que geruntur intelligit rationem, quid aliud geritur, nisi opera et uelata Sancta sanctorum super humeros portantur? Et ut manifestius que dicuntur aduertas, exemplis te ex diuinis uoluminibus adhibitis informabimus. Moyses intelligebat sine dubio que esset uera circumcisio, intelligebat quod esset uerum pascha; sciebat que essent uere neomenie, et que uera sabbata. Et cum hec omnia intellexisset in spiritu, uerbis tamen et per rerum  corporalium species adumbrationesque uelabat. Et cum sciret uerum pascha immolandum esse Christum, corporale immolari mandat pascha. Cumque sciret diem festum agere debere in azymis sinceritatis et ueritatis, tamen de farine azymis precipiebat. Hec ergo et huiusmodi erant Sancta sanctorum. Que cum Moyses portanda ceteris traderet, id est, rebus et operibus implenda, cooperta tamen ea et uelata communi sermonum tradebat eloquio. Humeri autem quod operum indicium teneant, in multis Scripture locis sepe ostendimus. Sed in ecclesiasticis obseruationibus sunt nonnulla huiusmodi, que omnibus quidem facere necesse est, nec tamen omnibus eorum patet intellectus. Nam quod uerbi gratia genua flectimus orantes, et quod ex omnibus celi plagis ad solam  orientis plagam conuersi orationem fundimus, non facili cuiquam puto ratione compertum. Sed et eucaristie siue percipiende, siue eorum ritu que geritur explicande, uel eorum que geruntur in baptismo uerborum gestorumque, et ordinum atque interrogationum, quis facile explicet rationem? Et tamen omnia hec opera licet et uelata portamus super humeros nostros, cum ita implemus ea et exsequimur, ut a magno pontifice atque eius filiis tradita et commendata suscepimus. Cuncta ergo hec et horum similia cum gerimus, nec tamen eorum assequimur rationem, leuamus humeris nostris et portamus adoperta et obtecta diuina mysteria: nisi si quis sit inter nos Aaron aut  filius Aaron, quibus ista conceditur nuda et reuelata perspicere, ut sciant sibi uelanda hec et operienda, ubi ceteris dari ea, et in opus proferri ratio poposcerit. Post hec dicitur de Leuitis, quia tolluntur a tricesimo anno et supra, usque ad quinquagesimum annum, omnes qui ingrediuntur ad ministerium tabernaculi federis, siue secundum editionem LXX, tolluntur Leuite a uicesimo quinto anno et supra, usque ad quinquagesimum annum, omnes qui procedunt ad opus operum, et ad opera que portantur tabernaculi testimonii. Obserua in his distinctionem sermonum Scripture diuine. Ubi de operibus filiorum Isrel loquitur, non dixit opera operum, sed sola opera. Ubi uero de officiis Leuitarum, non sola opera, sed opera operum. Sicut  enim sunt quedam sancta, sunt autem et alia sancta sanctorum, ita sunt quedam opera, et alia opera operum. Unde uidetur mihi quia Moyses ubi sensit esse quedam opera uisibilia quidem, sed quibus inesset interior alia mystica et occulta intelligentia, hec non solum opera, sed opera operum dixerit. Que uero communia et presentis solum temporis opera intellexit, hec solum opera nominauerit. Sunt ergo quedam opera operum, que ego puto esse hec omnia, de quibus uel in presenti lectione, uel in Exodo, et in ceteris locis sub occultis precipitur mysteriis; et pro parte in presenti, pro parte uero explendis in futurum: que tamen, ut diximus, opera operum non cuilibet, sed leuitis solis tradenda mandantur; et inter Leuitas ipsos non prius ad hec  opera quisquam uocatur, nisi uicesimo demum et quinto anno uite sue, usque ad quinquagesimum. Sed non caret sacramento, ne ipse quidem uiginti quinque et quinquaginta numerus annorum. Nam in uigesimo quinto numero quinque sensuum perfectio declaratur, ita ut quinquies quinto numerentur. Quod utique indicat eum uocari ad opera operum in ministerio peragenda, qui ex omni parte multiplicatis et purificatis sensibus, inuenitur esse perfectus. Si autem uoluerimus legere tricesimum numerum, ut sub eo ingrediantur Leuite ad ministerium tabernaculi, sciamus hoc non sine sacro esse mysterio. Tricesimus enim numerus quo denarius numerus ter constat esse multiplicatus, integritatem fidei significat cum perfectione bonorum operum, sine  quibus nullus aptus est ad ministerium diuinum. Sed et innumeris Scripture sancte locis tricenarius numerus, Christi et Ecclesie sacramentis aptatus inuenitur. Nam et Ioseph qui in figuram resurrectionis Nouique Testamenti octoginta annis Aegyptios a fame defendit, tricenarius ablutis ergastuli sordibus, regni gubernacula suscepit; et Dauid eadem etate regnum quod septuagenarius, hoc est, perpetua quiete dignus compleret, inchoauit, et Ezechiel triginta annorum, apertis sibi celis prophetie dona promeruit. Et quia per fidem et aduersa longanimiter ferri, et sublimiter debent premia sperari, et arce uel templi altitudo, et tabernaculi longitudo triginta cubitis mensuratur. Quinquagesimus autem numerus  quod ropromissionis indulgentie teneat sacramentum, in multis Scripturarum locis sepe et abundanter ostendimus. Nam et quinquagesimus annus est, in quo et possessionum et seruitutis et debiti fit remissio; et quinquagesimus dies post Pascha, festus traditur in lege . Sed Dominus in Euangelio cum parabolam repromissionis doceret et indulgentie, debitores quos introducit, unum in quinquaginta, et alium quingentis denariis fuisse dicit obnoxium. Quinquaginta autem et quingenti, cognatus est numerus. Decade enim quinquaginta faciunt quingentos. Sed alia parte numerus iste sacratus est. Septem enim septimane si addatur unius numeri perfectio, quinquaginta faciunt dies. Similiter et septuaginta septimanis, si addatur unius decadis consummatio,  faciunt quingentos. Quod si abundantius adhuc sacramenta quinquaginta et quingentorum numeri placet colligi, habemus et in hoc ipso qui in manibus est Numerorum libro, ubi de hostium spoliis quidam quidem offerunt in domo Dei, quinquagesimam portionem qui non processerunt ad bellum, quidam uero quingentesimum. Et utique non inaniter etiam hic quinquagesimus numerus habetur. Sed et in Genesi ubi Dominus tractabat de indulgentia Sodomorum, si forte possent ad ueniam pertinere, huiusmodi mysteriorum conscius patriarcha Abraham, a quinquagesimo numero incipit pro indulgentia Sodomorum Domino supplicare et dicit: Si inuenti fuerint quinquaginta in ciuitate, non saluabis propter quinquaginta ciuitatem?  Sed ad propositum  reuertamur. Oportet ergo operari Leuitas in sanctis usque ad quinquaginta annos, inferiores quidem opera, meliores quidem opera operum; horum autem superiores spiritalibus officiis deseruire, et introire in Sancta sanctorum, ibique operire que operienda sunt, et tradere filiis Caath portanda humeris et manibus euehenda, sed et reliquis unicuique secundum ea que iam superius sepe disserta sunt. uerum ne nimia hec operimentorum uelorumque cautela desperationem quamdam et mestitiam generet auditoribus, pauca aliqua que et pandere nobis tutum sit, et uobis sit fas aspicere quandoquidem ut prius diximus, genus regale et sacerdotium, gens sancta, et populus in acquisitionem dicti sumus, aperire tentabimus. Intelligamus ergo tabernaculum  testimonii omnes sanctos, qui sub testamento Dei censentur; et in hoc tabernaculo esse quosdam celsiores meritis et gratia superiores, et ex his aliquos quidem candelabrum dici, ipsos forte apostolos qui illuminant accedentes ad Deum. Sed et si qui alii sunt qui in hoc tabernaculo Dei, omnibus ingredientibus scientie et doctrine lumen ostendunt, omnes isti candelabrum mysticum nominentur. Alii sunt mensa sacra qui cum habent panes Dei, reficiunt ac pascunt animas esurientes iustitiam. Alii sunt altare incensi, quicunque orationibus et ieiuniis die ac nocte uacant in templo orantes Dei, non solum pro semetipsis, sed et pro uniuerso populo. Hi uero quibus arcana mysteria credidit Deus, et occultorum  prouidentie sue secreta iudiciorum commisit, arca testamenti Dei appellentur. Porro qui cum omni fiducia per hostias precum supplicationumque uictimas Deum hominibus repropitiant, et pro delictis populi interueniunt, propitiatorium nominentur. At qui meruerunt multitudinem scientie, et abundantes diuitias in agnitione Dei, cherubin intelligi possunt. Cherubin quoque in lingua nostra multitudo scientie interpretatur. Sed hos omnes qui per hec singula que supra enumerata sunt designantur, portari necesse est, et portari in humeris. Unde fortassis, ut ego opinor, angeli qui ordinati sunt propter eos qui hereditatem capiunt salutis, ipsi sunt qui singulos eorum quos supra diximus, portant. Cum enim solutum fuerit tabernaculum  hoc, et ceperimus ingredi ad illa sancta, et pergere ad locum repromissionis, hi qui uere sancti sunt, et in Sanctis sanctorum habentur, angelis sine dubio subuectantibus incedunt, et usquequo requiescat tabernaculum deportantur in humeris, extolluntur in manibus. Quod prospiciens in spiritu propheta dicebat: Quoniam angelis suis mandauit de te, ut in manibus tollant te, ne forte offendas ad lapidem pedem tuum . Quod dictum quidem putauit diabolus de Saluatore accipiendum; sed excecatus malitia, non intellexit eloquia mystica. Neque enim Saluator noster angelis indigebat, ut non offenderet ad lapidem pedem suum. Calumniatur diabolus Scripturam diuinam, qui hec de Saluatore dicta protulerit, non de illo, sed de omnibus  sanctis hec dicitur: Quia angelis suis mandauit Deus populo, ut non offendat ad lapidem pedem suum. Sed et omnia que in hoc psalmo scripta sunt, iustis quibusque magis quam Saluatori conueniunt. Liberat enim Deus a ruina, et demonio meridiano non Saluatorem , sed omnem iustum. Iusti enim sunt qui indigent adiutorio angelorum Dei, ut non a demonibus subruantur, et ne corda eorum sagitta uolante in tenebris tenebrentur. Per ipsos angelos sub eodem mysterio Paulus portandos esse quosdam confirmat in nubibus cum dicit: Sed et nos qui uiuimus, qui relinquimur, simul cum illis rapiemur in nubibus obuiam Christo in era . Rapiuntur ergo ab angelis hi qui penitus purgati et leues effecti sunt a  delictis. Portantur uero hi qui aliquibus adhuc reliquiis pregrauantur. Portantur ergo et a quibusdam columne tabernaculi, et atria ceteraque que a Scriptura referuntur; portantur autem non ab Isrelitis, sed a Leuitis, secundum hunc sensum quem in transcursu uidebimur breuiter contigisse, relinquentes sensibus auditorum. Et si quis de his maiore desiderio flagrauerit, accendat sibi lumen scientie, et maiora horum oculo perspicaciore coniiciat.



CAPUT uII. De eiiciendo leproso e castris.

 Locutusque est Dominus ad Moysen dicens: Precipe filiis Isrel, ut eiiciant de castris  omnem leprosum, et qui semine fluit, pollutusque est super mortuo, tam masculum quam feminam eiicite de castris, ne contaminent ea cum habitauerint uobiscum. Feceruntque filii Isrel ita, et eiecerunt eos extra castra, sicut locutus erat Dominus Moysi. Leprosi qui eiici de castris iubentur, heretici sunt, qui uariis rerum maculis polluti sunt, nec uniformem doctrine uel fidei uolunt habere colorem; qui scientiam uere fidei non habentes, uarias doctrinas profitentur erroris. Non enim uel abscondunt imperitiam suam, sed pro summa peritia proferunt in lucem, et iactantiam sermonis ostendunt. Nulla porro falsa doctrina est, que non aliqua uera intermisceat. uera ergo falsis inordinate permista, in una disputatione uel narratione hominis, tanquam in unius  corporis colore apparentia, significant lepram, tanquam ueris falsisque colorum locis humana corpora uariantem atque maculantem. Eum autem qui semine fluit, fetidum libidinosis cogitationibus, et luxu carnalium desideriorum estuantem, debemus intelligere. Pollutumque super mortuo, illum qui mortuorum in peccatis et impietate exempla sequitur, et uitiorum sordibus coinquinatur. Isti omnes ergo infructuosi cogitatu, immundi sermone et morbidi contactu, a castris Ecclesie separari debent, ne contagione morum suorum, uitam polluant innocentum, quoadusque ipsi a criminibus suis se abluant.



CAPUT uIII. De peccatis negligentie sacerdotum expiandis.

 Locutusque est Dominus ad Moysen dicens:  Loquere ad filios Isrel: uir siue mulier, cum fecerint ex omnibus peccatis que solent hominibus accidere, et per negligentiam trangressi fuerint mandatum Domini atque deliquerint, confitebuntur peccatum suum, et reddent ipsum caput, quintamque partem desuper ei in quem peccauerint. Sin autem non fuerit qui recipiat, dabunt Domino et erunt sacerdotis, excepto ariete qui offertur pro expiatione, ut sit placabilis hostia. LXX: uir aut mulier, quicunque fecerit ab omnibus peccatis humanis, et despiciens despexerit et deliquerit, anima illa annuntiabit peccatum quod peccauit, et restituet delictum, et quintam eius adiiciet super illud, et reddet ei cui deliquit. Si autem non fuerit homini proximus, ita ut reddat ei delictum ad ipsum delictum quod reddit Domino sacerdotis  erit, excepto ariete expiationis per quem exorauit in illo pro eo. Hic ea peccata intelligenda sunt, quorum in his rebus perpetratio est, que pecunia restitui possit. Non enim aliter diceret quomodo restituenda sunt, nisi damni pecuniarii fuissent. Iubentur enim restitui caput et quinta, id est, totum illud quidquid est, et quinta eius pars, excepto ariete qui fuerat offerendus in sacrificium ad expiandum delictum. Iubet autem illud quod restituitur sacerdotis esse, id est, ipsum caput et quintam, si non est proximus ei in quem commissum est. Ubique utique intelligetur tunc Domino reddendum quod sit sacerdotis, si homo ipse non supersit qui damnum passus est, nec proximus eius quem puto heredem intelligi  uoluisse, sed de ipso homine nichil dixit Scriptura. uerumtamen cum dicit, si non ei fuerit proximus, sub hac breuitate insinuat tunc queri proximum eius, si ipse non fuerit; si autem nec proximus erit, Domino restituetur, ne impunitum remaneat quod amissum est. Quod tamen non cedat in sacrificium, sed sit sacerdotis, sic sane uerba Scripture distinguenda sunt. Si autem non fuerit homini proximus, ita ut reddat illi delictum ad ipsum, locutionis est enim quod addidit, ad ipsum. Aut forte ad ipsum dixit, quod ad ipsum pertineat, id est, ipse possideat. Deinde sequitur: Delictum quod redditur Domino, sacerdotis erit. Delictum autem dicit cum redditur ea res, que per delictum oblata est. Queri autem potest quomodo in Exodo dicitur: Si quis  furatus fuerit uitulum aut ouem, restituere debet quinque uitulos uel quatuor oues si occiderit aut uendiderit; si autem quod abstulerit saluum apud eum reperitur, duplum esse restituendum: cum hic restitui iubeat caput et quintam: quod longe est etiam a duplo, quanto magis a quadruplo uel quinquies tanto, nisi forte quia hic ait: uir aut mulier, quicunque fecerit ab omnibus peccatis humanis, peccata ignorantie uoluit intelligi humana peccata. Fieri enim potest, ut parum attendendo, per negligentiam traiiciat homo rem alienam in rem suam. Quod ideo peccatum est, quia si diligenter attenderetur, non admitteretur. Et hec uoluit capite et quinta restitui, non sicut furta mutari. Nam si furta et fraudes hic intellexerimus, que non per ignorantiam  negligentie, sed furandi et fraudandi animo committuntur, et ideo dicta humana quia in homines fiunt, ille, ni fallor, erit exitus questionis huius, ut ideo qui fecit non reddat nisi duplum, quia non comprehenditur uel conuincitur, sed ignorantibus a quo factum sit uel utrum factum sit, ipse annuntiat delictum suum. Cum enim dixisset Scriptura: uir aut mulier, quicunque fecerit ab omnibus peccatis humanis, et despiciens despexerit et deliquerit, id est, contemnendo ista commiserit, adiunxit et ait: Anima illa annuntiabit peccatum quod peccauit, et restituet delictum, caput et quintam eius. Forte ergo propterea tantum, quia ipse annuntiauit: et ideo non eo damno plectendus fuit quo furem comprehensum uel conuictum plecti oporteret.  Mystice autem hoc capitulum nos admonet, ut si aliquid per negligentiam incaute commiserimus, per confessionem et penitentiam studeamus illud emendare. Et forte si est proximus aduersus quem deliquimus in inferendo illi aliquod damnum, penitentiam coram illo agamus, et damnum restituamus. Si autem non superest ille quem lesimus, Domino pro hoc per confessionem et condigne penitentie fructus, et eleemosynarum opera satis agere curemus. Per quintam autem partem quam superaddere ad summam iussit, docet nos ut per sensum corporis per quem peccauimus malum aliquod ingerendo per illum item bona agere satagamus. Arietis autem oblatio significat Christi passionem, in qua maxime  confidere debemus, quia nichil proficit conatus noster, nisi eius gratia nos adiuuerit. Ipse est et sacerdos qui nos Patri per oblationem carnis sue reconciliat. Et ideo omne nostre deuotionis munus illi est offerendum, quatenus, per eius pietatem, integram ueniam consequi mereamur.

Omnes quoque primitie quas offerunt filii Isrel, ad sacerdotem pertinent, et quidquid offertur a singulis et traditur manibus sacerdotis, ipsius erit. Omnes, inquit, primitie quas offerunt filii Isrel, hoc est primitias bone uoluntatis uerborum atque operum, quas deferunt filii Ecclesie, qui sunt ueri Isrelite, quia mentis intuitu ad Deum sedulo aspiciunt, ad sacerdotem pertinent, ipsum uidelicet sacerdotem, qui semetipsum obtulit Patri pro nobis. Et quidquid  in sanctuario offertur a singulis, et traditur manibus sacerdotis, ipsius erit sacerdotis, uidelicet Domini nostri Iesu Christi, quia ad eius gratiam pertinebit quidquid in sanctuario Domini, hoc est in Ecclesia sancta, Domino offertur a singulis, uel quidquid communiter oblatum fuerit ab omnibus.



CAPUT IX. De lege zelotypie.

 Locutusque est Dominus ad Moysen dicens: Loquere filiis Isrel et dices ad eos: uir cuius uxor errauerit, maritumque contemnens dormierit cum altero uiro, et hoc maritus comprehendere non quiuerit, sed latet adulterium, et testibus argui non potest, quia non est inuenta in stupro, si spiritus zelotypie concitauerit uirum contra uxorem suam, que uel polluta  est uel falsa suspicione appetitur, ad sacerdotem adducet eam, et offeret oblationem pro illa, decimam partem sati farine hordeacee. Non infundet super eam oleum, nec imponet thus, quia sacrificium zelotypie est, et oblatio inuestigans adulterium. Offeret eam sacerdos, et statuet coram Domino; assumetque aquam sanctam in uase fictili, et pauxillum terre de pauimento tabernaculi mittet in eam. Cumque steterit mulier in conspectu Domini, discooperiet caput eius, et ponet super manus eius sacrificium recordationis et oblationem zelotypie. Ipse autem tenebit aquas amarissimas, in quas cum exsecratione maledicta congessit, adiurabit eam et dicet: Si non dormierit uir alienus tecum, et si non polluta es deserto mariti thoro, non te nocebunt aque iste amarissime in quas  maledicta congessi. Sin autem declinasti a uiro tuo atque polluta es, et concubuisti cum altero, bis maledictionibus subiacebis. Det te Dominus in maledictionem exemplumque cunctorum in populo suo. Putrescere faciat femur tuum, et tumescens uterus tuus disrumpatur. Ingredientur aque maledicte in uentrem tuum, et utero tumescente putrescat femur. Et respondebit mulier: Amen, amen. Scribetque sacerdos in libello ista maledicta, et delebit ea aquis amarissimis in quas maledicta congessit, et dabit ei bibere. Quas cum exhauserit, tollet sacerdos de manu eius sacrificium zelotypie, et eleuabit illud coram Domino, imponetque super altare, ita duntaxat ut prius pugillum sacrificii tollat de eo quod offertur, et incendat super  altare, et sic potum det mulieri aquas amarissimas. Quas cum biberit, si polluta est et contempto uiro adulterii rea, pertransibunt eam aque maledictionis, et inflato uentre computrescet femur; eritque mulier in maledictionem et in exemplum omni populo. Quod si polluta non fuerit, erit innoxia et faciet liberos. Ista est lex zelotypie. Si declinauerit mulier a uiro suo, et si polluta fuerit, maritusque zelotypie spiritu concitatus, adduxerit eam in conspectu Domini, et fecerit ei sacerdos iuxta omnia que scripta sunt, maritus absque culpa erit, et illa recipiet iniquitatem suam. uerba que scripta sunt dicit mulieri a sacerdote dicenda, quando ad suspicionem adulterii eam maritus adducit. Det eam Dominus in maledictum, et in exsecramentum. Grecus habet , quo uerbo  uidetur significari iuramentum per exsecrationem, uelut si quisquam dicat: Sic non mihi illud et illud contingat; uel certe ita iuret: Illud et illud mihi contingat, si fecero uel non fecero. Ita hic dictum est: Det te Dominus in maledictionem et in exsecramentum; tanquam diceretur, ut de te iurent que per exsecrationem iurabuntur: Sic non eis contingat, aut hoc eis contingat, nisi illud fecerint. uir iste cuius uxor errauerat contemnens maritum, pastorem atque doctorem significat Ecclesie. Uxor quoque eius, subditus est quisque, qui magistri uerbo in omnibus obedire debuit, sicut bona uxor legitimo obtemperat uiro. Sed si per contemptum hec uxor ab huiuscemodi errans discesserit a uiro, et adulterum querit coniugium, id est, heretice se immiscuerit  doctrine, et hoc crimen licet non manifeste appareat, tamen in suspicionem uenit magistro zelo iustitie accenso, adducet eam ad sacerdotem, ipsum uidelicet sacerdotem cui per Prophetam dicitur: Tu es sacerdos in eternum, secundum ordinem Melchisedech ; eius iudicio cuncta reseruans, ne forte rem incertam ante tempus contra Apostoli preceptum iudicet qui dixit: Nolite ante tempus iudicare, quoadusque ueniat Dominus, qui illuminabit abscondita tenebrarum, et manifestabit consilia cordium . Et offeret oblationem pro illa decimam partem sati farine hordeacee. Farina ergo hordeacea scientiam ueteris legis significat. Que bene hordeo assimilatur, quia sicut hordeum magno labore a paleis purgatum ad farinam perducitur, ita  littera legis contrita mola discretionis, farinam sensus spiritalis emittit. Et recte decima pars sati offerri iubetur; nam lex ipsa decem preceptis constat, cuius decima pars quodlibet mandatum est, contra quod praua uxor egisse deprehenditur. Offertur ergo hec mulier per uirum sacerdoti cum oblatione decime partis, cum Christi iudicio secundum legem diuinitus datam damnanda aut liberanda reseruatur. Non fundet super hanc oblationem oleum neque thus ponet, quia sacrificium zelotypie est. Igitur non decet oleo adulationis uel thure superflue laudationis peccantem personam mulceri, siue oleo indiscrete misericordie atque thure orationis inordinate cor impenitens liniri, sed magis  zelo iustitie secundum precepta Domini uitium instanter atque ordinate persequi. Offeret eam, inquit, sacerdos, et statuet coram Domino assumetque aquam sanctam in uase fictili, et pauxillum terre de pauimento tabernaculi mittet in eadem, etc. Statuet sacerdos offerens mulierem coram Domino, quia diuino iudicio diiudicando anima peccatrix decernitur. Aqua sancta in uase fictili, diuina est sapientia in uili littera legis comprehensa. Cui miscet sacerdos pauxillum terre de pauimento tabernaculi, cum Christi decreto commemoratio patriarcharum, prophetarum atque apostolorum, intromissa in ea reperitur. Hanc ergo aquam Scriptura dicit amarissimam propter peccati uindictam que in ea manifestata est taliter commistam, atque diuino  opere contestatam, bibet mulier, ut manifestetur illius contemptus, siue hic ad eius, siue aliorum correptionem, siue in futuro ad eius damnationem, quia secundum ueritatis uocem: Nihil est occultum quod non scietur . Et item: Sermo, inquit, quem locutus sum uobis, ille uos iudicabit in nouissimo die . Sumet itaque sacerdos pugillum sacrificii, et incendet illud super altare, cum sancte Trinitatis confessio in legis inuenitur sacrificio, que in ara fidei digne Deo offertur. Quod ergo scribet sacerdos in libello maledicta que aduersus peccantem protulit, et delebit ea aquis amarissimis in quas maledicta congessit, significat quod pena que peccantibus futura est, in Scriptura sacra explanata inuenitur. Ac deinde quicunque Scripturam  sacram corde pio et credulo hauserit, suppliciaque peccatorum que in ea narrantur pertimescit, atque se a peccatis custodire studuerit, aqua fit illi salubris. Qui autem contemnendo minas Dei, Scripturas sacras inutiliter audit, inflato uentre computrescit femur eius, atque in maledictionem et exemplum erit omni populo: quia cum iusto Dei iudicio punietur contemptrix anima, in opprobrium illi omnes eius actus et desideria prouenient.



CAPUT X. De ritu Nazarei et oblatione eius.

 Locutus est Dominus ad Moysen dicens: Loquere ad filios Isrel, et dices ad eos: uir siue mulier cum fecerint uotum ut sanctificentur, et se uoluerint Domino consecrare, a uino et omni quod inebriari potest  abstinebunt. Acetum ex uino et ex qualibet alia potione, et quidquid de uua exprimitur non bibent. Uuas recentes siccasque non comedent cunctis diebus quibus ex uoto Domino consecrantur. Quidquid ex uinea esse potest, ab uua passa usque ad acinum non comedent. Omni tempore separationis sue, nouacula non transibit per caput eius, usque ad completum diem quo Domino consecratur: sanctus erit crescente cesarie capitis eius. Quid ergo Nazareorum nomine nisi abstinentium continentiumque uita signatur? His in uino luxuria prohibetur, in sicera omnis uoluptas terrena. Sicera enim ex diuerso conficitur genere: sic uoluptas ex diuersa uitiorum oritur passione. Illi enim uinum bibunt, et siceram bibunt, qui ad decipiendos homines,  umbras quasdam et imagines simulant habere uirtutum. Una passa illi uescuntur, qui propter humanos oculos abstinentie pallore inficiuntur, ut gloriam captent ab hominibus. Acetum autem hi bibunt, qui post uite sanctitatem in uetustatem preteritorum uitiorum labuntur, et corruptione ueteris nequitie delectantur. Precepit itaque Deus, ut eos qui sanctitatis indicent titulum, cunctis his careant uitiis, nullamque huiusmodi perturbationem appetant. In hoc autem quod addidit. Nouacula non transibit super caput eius usque ad completum diem quo Domino consecratur, admonet ipsos continentes, ne dolum aut malitiam in mente teneant, ne forte polluatur cesaries capitis eorum, id est, omnis cogitatus mentis eorum; sed usque ad finem scilicet  presentis uite, innocentiam teneant; quia aliter Deo uotum sanctitatis acceptabile non fecerint, nisi custodiam mentis diligenter habuerint, et in hoc usque ad finem perseuerare studuerint, quia secundum ueritatis sententiam: Qui perseuerauerit usque ad finem, hic saluus erit . Omni tempore consecrationis sue super mortuum non ingredietur, nec super patris quidem, et matris et fratris sororisque funere contaminabitur, quia consecratio Dei sui super caput eius est. Omnibus diebus separationis sue sanctus erit Domino. Cur ergo Nazareum super mortuum ingredi prohibet, nisi quia illum non uult qui continentiam suam Deo uouit, mortuorum in peccatis exempla imitari, nec iniquitatis eorum uiam ingredi? ne forte perdat laborem suum, et omnes actus illius reprobentur,  in quibus se aliquid acceptabile Domino antea egisse Domino confidebat: quia non qui cepit bonum, sed qui perseuerat in bono, coronabitur. Unde et a patris, siue a matris, seu fratris sororisque funere retrahitur, quia omnis carnis affectus amputari debet, ubi Deo soli placere contenditur. Nec ulla affinitas proximorum que ad peccatum nos trahit, nobiscum sociari permittitur; sed iuxta illud Euangelii: Si dextera, inquit, manus tua uel pes scandalizat te, abscide eam et proiice abs te. Expedit tibi, ut pereat unum membrorum tuorum, quam totum corpus tuum eat in gehennam . Omnis persona, omnis dignitas, omnis consanguinitas, post Christi amorem ponenda est, nec aliquid debet federari, quod nos non patitur cum Christo uniri. Quia consecratio,  inquit, Dei super caput eius est, id est, Spiritus sancti gratia in corde eius diffusa est. Inde et Paulus dicit: Nolite contristare Spiritum sanctum, in quo signati estis in die redemptionis . Omnis dies separationis siue sanctus erit Domino. Oportet ergo omnino ut hoc fiat eius uoti, hoc studii, hoc laboris, ut omne tempus quo Domino consecrari per continentiam siue abstinentiam optat, sine contaminatione peccati atque delicti, usque in finem perseuerare contendat. Sequitur:

Sin autem mortuus fuerit subito quispiam coram eo, polluetur caput consecrationis eius. Quod radet illico, et in eadem die purgationis sue, et rursum septimo die iterum radet. In octauo autem die offeret  duos turtures, uel duos pullos columbe sacerdoti in introitu federis testimonii; facietque sacerdos unum pro peccato, et alterum in holocaustum; et deprecabitur pro eo, quia peccauit super mortuo, sanctificabitque caput eius in die illo, et consecrabit Domino dies separationis illius, offerens agnum anniculum pro peccato, ita tamen ut dies priores irriti fiant, quoniam polluta est sanctificatio eius. Quid in subitanea morte cuiuspiam, quam coram Nazareo legislator ueretur accidere, et quam ostendit Nazarei consecrationem contaminare, nisi peccati mortis commissum significat? Ob eius intuitum, si seipse continens ad peccati delectationem siue consensum cadere perspexerit, necesse est ut sciat conscientiam suam esse pollutam, et ob hoc caput  illico radendum, hoc est mentem purgandam a prauis cogitationibus, et delectatione noxia intelligat in eadem scilicet die purgationis sue, et rursus septima; in ipso utique tempore compunctionis, quo cognoscit se deliquisse, a reatu festinet semetipsum mundare, et per omne tempus uite similem ruinam sibi euenire pertimescat. In octauo autem die offeret duos turtures uel duos pullos columbe sacerdoti in introitu federis testimonii. Octauus dies resurrectionis tempus significat; duo turtures castitatem pulli columbe simplicitatem. Quisquis ergo optat se ad resurrectionem beatorum pertinere, ad immortalitatem futuram sanctorum pertingere, offerat sacerdoti nostro, qui semetipsum obtulit pro nobis, castitatem tam corporis quam etiam cordis, et simplicitatem  anime in fide catholica, per quem se intrare in Ecclesiam meminit, ut per tanti pontificis opitulationem a peccati contagione expietur. Facietque sacerdos unum pro peccato, et alterum in holocaustum, cum eum faciet timore gehenne pro peccatis suis gemere, nec non et pro desiderio uite eterne intentius suspirare. Deprecari enim sacerdos noster pro nobis dicitur, siue quia ipse aduocatus noster est apud Patrem secundum humanitatem, siue quia per Spiritum sui gratiam facit nos nobismetipsis salubriter postulare. Unde et Paulus dicit: Ipse enim Spiritus postulat pro nobis gemitibus inenarrabilibus . Non quod Spiritus ipse gemat, qui natura impassibilis, sed quod nos per inspirationem suam gemere facit pro delictis nostris. Sanctificabitque  iste sacerdos caput Nazarei in die illo, et consecrabit Domino dies separationis eius, cum mentem continentis erutam a carnali desiderio, continentiam spiritalem irreprehensibiliter exhibere donauerit, offerendo agnum anniculum pro peccato, hoc est innocentem uitam pro criminosa, simplicitatem Christianam pro uersutia diabolica, ita tamen ut nichil sibi presumat de pristina conuersatione siue de actibus iustitie preteritis applaudere, sed magis ut in sola gratia celestis auctoris innitatur, cuius dono percipere debet ueniam peccatorum suorum, et assequi gratiam sempiternam. Unde hic scriptum est: Dies priores irriti fiunt, quoniam polluta est sanctificatio eius. Quia sicut per prophetam  dicitur: In quocunque die conuersus fuerit iustus a iustitia sua et fecerit iniquitatem, omnes iustitie eius tradentur obliuioni . Ista est lex consecrationis: cum dies quos ex uoto decreuerat complebuntur, adducet eum ad ostium tabernaculi federis, et offeret oblationem eius Domino. Postquam autem legislator Nazareum instruxit, quomodo se mundare deberet si eius consecratio super mortuo polluta fuisset, addidit etiam rationem quomodo, post completum uotum, se cum oblatione gratias redditurus Domino debeat presentare, mystice innuens continentis uitam cum oblatione bonorum operum atque munditia cordis in fine bono Domino esse placituram. Offeret, inquit, agnum anniculum immaculatum in holocaustum, et ouem anniculam immaculatam  pro peccato, et arietem immaculatum hostiam pacificam. Agnum anniculum immaculatum Domino in holocaustum offert, qui totam spem suam in illius agni immaculatione ponit, quem Ioannes digito demonstrans, dixit: Ecce agnus Dei, ecce qui tollit peccata mundi . Ipsum ergo in holocaustum offert, cum pro eius amore carnis desideria mortificando, totam uitam spiritali ardore uere caritatis concrematam Domino consecrat. Ipse ouem immaculatam pro peccato offert, cum eius mortem innocentem pro absolutione peccatorum, et redemptione humani generis confectam, fideliter credit. Ipse arietem immaculatum hostiam pacificam defert, cum ipsum esse confidit, qui per dispensationem incarnationis sue pacificauit celestia et terrestria,  euacuans omnem principatum et potestatem, quem exaltauit Deus Pater, et donauit illi nomen quod est super omne nomen, ut in nomine Domini Iesu omne genu flectatur, celestium, terrestrium et infernorum, et omnis lingua confiteatur quia Dominus iehsu Christus in gloria est Dei Patris . Tropologice autem agnum offert immaculatum in holocaustum, qui simplicitatem cordis cum deuotione caritatis Deo exhibet. Ouem offert qui innocentiam in opere ad exemplum aliis prebet. Arietem quoque hostiam pacificam offert, cum semetipsum bene regere, et in uia mandatorum Dei ducere contendit, carnemque rebellem spiritus imperio subiicere, atque coadunare decertat. Dehinc subditur:

Canistrum quoque panum azymorum qui conspersi  sint oleo, et lagana absque fermento uncta oleo, ac libamina singulorum que offert sacerdos coram Domino, et faciet tam pro peccato, quam in holocaustum. Canistrum ubi panes appositi offeruntur, significat Scripturam sanctam ubi refectio est spiritalis alimonie, euangelica doctrina conspersa atque copulata oleo letitie, gratia uidelicet Spiritus sancti. Ibi et lagana uncta oleo, lex uetus eodem Spiritu dicata, leuigata ac temperata in utilitatem audientium. Hec absque fermento malitie uidelicet et nequitie cum libaminibus singulorum, quoniam gratia spiritalis, et in lege et in Euangelio, omnibus rite intelligentibus patet. Hec ergo sacerdos offert coram Domino, quando meritum uniuscuiusque et laborem  quem in Dei seruitio habuit, meditationemque et obseruationem diuine legis humani generis Redemptor in conspectu diuinitatis remunerando representat, cum eum per ingressum uite, pacto boni operis certamine, donis spiritalibus ditatum, ad contemplationem Dei Patris perducit.

Arietem uero immolabit hostiam pacificam Domino, offerens simul canistrum azymorum et libamenta que ex more debentur. Quando eum dignum remuneratione perpetue quietis ostendit, pro principatu et ducatu quo semetipsum bene regere, et in semita recta mandatorum Dei ducere consueuit, uitam suam scilicet ordinando secundum Scripturarum sacrarum doctrinam, et gratiam spiritualium carismatum.

 Tunc radet Nazareus ante ostium tabernaculi federis cesariem consecrationis sue; tolletque capillos eius, et ponet super ignem, qui est superpositus sacrificio pacificorum. Quid est quod Nazarei capillos nutriunt, nisi quod per uitam magne continentie, presumptionum cogitationes crescunt? Sed quid est quod, deuotione completa, caput Nazareus radere, capillosque in igne sacrificii ponere iubetur, nisi quod tunc ad perfectionis summam pertingimus, cum sic exteriorem uitam uincimus, ut etiam cogitationes superfluas a mente resecemus: quas nimirum sacrificii igne concremare, est flamma eas diuini amoris incendere, ut totum cor in Dei amore ardeat, et cogitationes superfluas concremans, quasi Nazarei capillos, deuotionis perfectio consumat.

 Et armum coctum arietis, tortamque absque fermento unam de canistro, et laganum azymum unum tradet in manibus Nazarei postquam rasum fuerit caput eius; susceptaque rursum ab eo, eleuabit in conspectu Domini, et sanctificata sacerdotis erunt, sicut pectusculum quod separari iussum est et femur, etc. Armum ergo coctum arietis tradet sacerdos in manu Nazarei, cum fortitudinem boni operis, igne tribulationis excoctum atque probatum, mundi Saluator sanctum suum Deo placabiliter offerre tribuerit. Tradet et laganum azymum, cum legis scientiam per donum Spiritus sancti opere consummare donauerit. Postquam enim, inquit, rasum fuerit caput eius, suscepta rursus ab eo eleuabit in conspectu Domini. Raso quidem capite Nazarei suscipit  oblationem, et eleuabit illam in conspectu Domini, quia cum eum spoliauerit carnis corruptione, et curarum secularium grauedine liberauerit, oblationes uirtutum quas continens ipse operatus est, Redemptor noster conspectui Diuinitatis presentare dignabitur, suoque dono faciet eum remunerari perpetua mercede in regno celesti. Unde et subditur: Et sanctificata sacerdotis erunt sicut pectusculum quod separari iussum est et femur: quia ad Christi gloriam pertinebit, quidquid conseruis suis aut certe sapiebat, aut rite desiderabat, aut in bono opere consummauerat, Paulo attestante, qui ait: Deus enim qui operatur in nobis et uelle et perficere pro bona uoluntate . Unde et Iacobus  ait: Omne datum optimum, et omne donum perfectum, desursum est, descendens a Patre luminum, apud quem non est transmutatio, nec uicissitudinis obumbratio . uideamus ergo quid de Nazareo post oblationem perfectam Scriptura dicat. Post hec, inquit, potest bibere Nazareus uinum. Post hec ergo, id est, post rectam intentionem, post rationabilem promissionem, post boni operis perfectionem, et post totius laboris finem, ac iuste mercedis retributionem, potest bibere Nazareus uinum, hoc est spiritale haurire plene donum. Quia quanto liberius, tanto felicius, et quanto capacius, tanto uberius munus superne gratie percipit, secundum Apostolum dicentem: Nunc uidemus per speculum in enigmate, tunc autem facie ad faciem.  Nunc cognoscimus ex parte, tunc autem cognoscemus sicut et cogniti sumus .



CAPUT XI. Ubi Dominus iubet quomodo benedicantur filii Isrel.

 Locutusque est Dominus ad Moysen dicens: Loquere Aaron et filiis eius: Sic benedicetis filiis Isrel et dicetis eis: Benedicat tibi Dominus et custodiat te. Ostendat Dominus faciem suam tibi et misereatur tui; conuertat Dominus uultum suum ad te et det tibi pacem. Quid ergo in Moyse nisi lex, et quid in Aaron et filiis eius, nisi sacerdotium ecclesiasticum exprimitur? Instruit ergo Dominus per legem, et docet per ordinem magistrorum sacerdotum, quorum officii est ut populum Dei sermone predicationis edificent, atque assiduitate orationis ac  benedictionis confirment, qualiter ecclesiasticum conuentum benedicant, et orationis modum super eos firment. Sic benedicetis, inquit, filiis Isrel, et dicetis eis: Benedicat te Dominus et custodiat te. In eo quod dicit, benedicat te Dominus, optat spiritualium carismatum dona celitus super eos effundi. Et in eo quod subiungit, Et custodiat te, omnino docet postulandum ab eo, quod ut benedictionibus eius percipimus, sua gratia in nobis conseruetur, quia ipsa ueritas ait: Sine me nichil potestis facere . De quo et per Psalmistam ait: Nisi Dominus custodierit ciuitatem, in uanum uigilant qui custodiunt eam . Et item: Custodit, inquit, Dominus omnes diligentes se, et omnes peccatores disperdet . Sequitur alius modus benedictionis  ita: Ostendat Dominus faciem suam tibi, et misereatur tui. In ostensione uultus Dei propitiatio eius, et salutis uere concessio significatur. Unde et propheta Dominum precatur dicens: Ostende nobis faciem tuam, et salui erimus . Et item: Ostende nobis, Domine, misericordiam tuam, et salutare tuum da nobis . Deinde tertium modum benedictionis taliter protulit dicens: Conuertat Dominus uultum suum ad te, et det tibi pacem. In conuersione uultus Dei, misericordie eius prouentus, sicut in auersione uultus, indignatio eius exprimitur. Unde et Propheta ad Dominum dicit: Respice in me et miserere mei . Et iterum: Quare, ait, auertis faciem tuam, obliuisceris  inopiam nostram et tribulationem nostram ? Conuertere Dominus faciem suam exoratur, quia quem merito peccatorum nostrorum auxilium suum a nobis auertere cegimus, necesse est ut ab eius clementia iterum postulemus, quod per immensam pietatem suam ad nos uultum suum denuo conuertere dignetur, quatenus ab omnibus inimicis eruens, tribuat nobis perpetuam pacem. Nota quod in hac benedictione tripliciter formata, nomen Domini tertio inditum sit, ut intelligas sanctam Trinitatem esse equalem, per quem et in quo omnia honesta, bona et salubria expetenda, impetranda et fruenda sint, quia ex ipso, et per ipsum, et in ipso sunt omnia: ipsi gloria in secula seculorum. Quod autem subditur: Inuocabunt nomen meum super filios  Isrel, et ego benedicam eis, ad eumdem pertinet sensum, quia sacerdotum est nomen Domini inuocare: Domini autem ipsum ad quod inuocatur, perficere. Et ideo non debet hoc sibi per fastum superbie humana presumptio usurpare, quod solius est sancte Trinitatis cui uult per gratiam suam conferre.



CAPUT XII. De oblatione principum Isrel: hoc est sex plaustris tectis, cum duodecim bubus ad seruitium tabernaculi.

 Factum est autem in die qua compleuit Moyses tabernaculum et erexit illud; sanctificauitque et unxit cum omnibus uasis suis, altare similiter et uasa eius. Moyses quidem in diuersis locis Scripture sacre uariam et non eamdem significationem  habet: quia aliquando typum populi Iudaici tenet, ut est illud quod in Exodo iussus est caudam serpentis tenere; significat enim Iudeos iuxta finem mundi ad fidem Christi uenturos. Aliquando Christi personam figuraliter exprimit: quale est illud, quod populum per mare Rubrum de Aegypto eduxit, designans Christum electos suos de spiritali Aegypto per aquam baptismatis educere, et de hostibus seuissimis liberare; nec non et istud quod hoc loco commemorat Moysen tabernaculum complesse, et erigere atque ungere cum omnibus uasis suis, altare similiter et uasa eius. Tabernaculum ergo Domini est Ecclesia presens, quam Christus compleuit et erexit, cum eam sanguine suo redimens, perfectam sibi deuotione reddidit, et in fide ac spe ad futuram  gloriam appetendam erexit. Hanc quoque unxit oleo letitie, et sanctificauit gratia Spiritus sancti, cum omnibus uasis eius, electis uidelicet, qui ad diuersa ministeria intra Ecclesiam ordinati sunt. Altare similiter uel generaliter Ecclesiam significat, uel perfectos quosque, in quibus aromata uirtutum atque sanctarum orationum odorantur; uel quod precipuum est, humanitatem Christi designat, in qua grata munera redemptionis nostre Deo Patri exhibuit, quia ipse sacerdos et hostia; et hoc quod semetipsum pro nobis Patri obtulit, ipse et altare, quia in sua potestate mortem tenens, propria uoluntate illam suscipiendo, passionis sacramentum perfecit. Unde et ipse dicit: Nemo tollit a me animam  meam, sed ego pono eam, et iterum sumo eam. Et ad Pilatum: Non haberes in me, inquit, potestatem aduersum me ullam, nisi datum tibi fuisset desuper .

Obtuleruntque principes Isrel et capita familiarum, que erant per singulas tribus prefecti eorum, qui numerati fuerant, munera coram Domino. Principes ergo Isrel et capita familiarum sunt patriarche, prophete et apostoli, qui partim doctrinis, partim exhortamentis, partim bonis exemplis atque uirtutum operibus Deo munera grata dederunt, et ad instructionem sancte Ecclesie gratulanti animo, quidquid potuerunt contulerunt. Siue iuxta tropologiam principes dici possunt, qui apostolica doctrina instructi, tam sensibus corporis  quam etiam anime affectibus rite principari atque dominari sciunt. Quorum uirtutes Deo gratissime esse creduntur, quia ex unitatis et concordie radice prolata probantur, ipsa ueritate attestante, que ait: Quia si consenserent duo ex uobis super terram, de omni re quamcunque petierint, fiet illis a Patre meo, qui est in celis .

Sex plaustra tecta cum duodecim bubus. Unum plaustrum obtulere duo duces, et unum bouem singuli; obtuleruntque in conspectu tabernaculi. Sex, inquit, plaustra tecta cum duodecim bubus. Tecta plaustra autem historialiter dicit, uel cooperta tabulis, ut intus reciperent onera, uel etiam aliquibus pannis strata, ut dignius tabernaculi armamenta susciperent. Mystice autem plaustra que filii Isrel  Leuitis ad subuectionem tabernaculi obtulerunt, significant temporalis uite solatia, que deuoti discipuli ueritatis, Leuitis, hoc est sanctis predicatoribus pro uerbi recompensatione conferunt, quatenus sumptu corporali ab eis accepto, facilius ac sine impedimento terrenarum rerum, lucrandis animabus atque officio possint uacare diuino. Unde et Dominus ordinauit his qui Euangelium annuntiant, de Euangelio uiuere. Et Paulus Corinthiis scribens ait: Si seminauimus uobis spiritalia, magnum est, si carnalia uestra metamus?  Et ad Galatas: Communicet, inquit, is qui catechizatur uerbo, ei qui se catechizat in omnibus bonis . Que plaustra senario numero bene comprehensa sunt, ut perfecta fidelium deuotio qui de facultatibus suis predicatoribus  Christi deseruiunt, insinuetur. Et hec bene recta esse leguntur, quasi de pleno ornata, et misericordie affectu splendidissima, atque ob hoc Deo acceptabilia esse probantur. Duodecim autem boues apte ad ipsa plaustra deputati sunt, ut demonstretur quod hi qui in obsequio sanctorum pie laborant, sub iugo apostolice doctrine constituti, omnia honeste et secundum ordinem debeant agere. Siue boues, ipsos doctores possumus accipere, qui in agro Dei digne operantur, de quibus Scriptura iubet: Non alligabis os boui trituranti . Quam sententiam legis, Apostolus doctoribus Ecclesie prolatam interpretatur dicens: Nunquid de bobus cura est Deo? An magis propter nos hoc dicit?  Utique propter nos hec scripta sunt, quoniam debet arare in spe qui arat, et qui triturat, in spe fructus percipiendi . Hi ergo qui apostolicam normam in predicatione et conuersatione conseruant, merito beneficiis subditorum pascuntur. Quod autem scriptum est, unum plaustrum obtulisse duos duces, et unum bouem singulos, ostendit tunc acceptum officium esse caritatis, si tam ex animo quam etiam ex corpore exhibeatur, quia, Apostolo teste, Hilarem datorem diligit Deus . Singuli autem boues ideo oblati sunt a singulis ducibus, ut ostendant unitatem fidei et simplicitatem bone intentionis cum pio labore in doctoribus maxime Domino placere. Sunt tamen aliqui in doctoribus, qui sumptum corporalem ab auditoribus suis  non requirunt, sed propriis manibus laborantes, uictum sibi preparant, quatenus sui laboris propriam mercedem a Deo accipiant. Unde Paulus Corinthiis ait: Nam si euangelizauero, non est mihi gloria: necessitas mihi incumbit. ue enim mihi est si non euangelizauero. Si enim uolens hoc ago, mercedem habeo: si autem inuitus, dispensatio mihi credita est. Que est ergo merces mea? ut Euangelium predicans, sine sumptu ponam Euangelium, ut non abutar potestate mea in Euangelio . Neque silendum arbitror quod duodenarius numerus unumquemque hominem, et plenitudinem temporis orbisque situm complecti uidetur. Nam homo ex septem partibus constans, tribus in anima, et quatuor in corpore qualitatibus consistit. Siue autem quatuor partes, siue tres per  quatuor multiplices, duodenarium numerum hominem totum circumplecti non latebit. Mundus quoque duodecim uentis terminatur. Sed et anni duodenis mensibus, sicut et dies horis circumuoluuntur. Ex quibus omnibus colligimus, omnem hominem in omni loco et tempore ad tabernaculum Dei cum digna uirtute properare debere.

Itaque cum suscepisset Moyses plaustra et boues, tradidit eos Leuitis. Duo plaustra et quatuor boues dedit filiis Gerson, iuxta id quod habebant necessarium; quatuor alia plaustra, et octo boues dedit filiis Merari, secundum officia et cultum suum sub manu Ithamar filii Aaron sacerdotis. Filiis autem Caath non dedit plaustra et boues, quia in sanctuario seruiunt, et onera propriis portant humeris. Superius  autem scriptum est quod filii Caath portare deberent propriis humeris tabernaculum federis, Sanctum sanctorum, arcam, altare, mensam et candelabrum, et omnia uasa eorum inuoluta palliis. Gersonitarum autem officia esse, ut portent cortinas tabernaculi et tectum federis, operimentum aliud, et super omnia uelamen hyacinthinum, tentoriumque quod pendet in introitu federis tabernaculi, cortinas atrii et uelum in introitu quod est ante tabernaculum, omnia que ad altare eneum pertinent, funiculos et uasa ministerii. Merarite quoque quod portarent tabulas tabernaculi et uectes eius, columnas et uasa eorum, columnas quoque atrii per circuitum cum basibus et paxillis et funibus suis.  Intuere ergo nunc, huiusmodi diuisio efficitur in officiis ministerii diuini, et quomodo illa quidem que sancta sunt non imponuntur portanda ab animalibus mutis, sed rationabiles esse debent homines, et in humeris suis portare uasa, quibus ministratur intra Sancta sanctorum. Ea uero que grauiora sunt et duriora, non tam rationabilibus quam mutis portanda animalibus imponuntur. Sed et in ipsis est aliqua differentia. Nam illi qui duriora et grauiora obseruant ministeria, plura habent animalia. Quatuor enim plaustra dantur filiis Merari; filiis autem Gerson qui erant prope filios Caath, duo tantum plaustra sufficiunt. Ex quibus ostenditur, quod operibus quidem durioribus, et ut ita dicam crassioribus, plures sunt qui uelut animales inseruiunt: ad  ea uero que rationabilibus procurantur, pauci qui minus instructi aut eruditi uidentur, accedunt. Nam illa que mystica sunt et in secretis recondita, et solis sacerdotibus patent, non solum nullus animalis homo accedit, sed ne ipsi quidem qui habere aliquid exercitii et eruditionis uidentur, nondum tamen mente et uita ad sacerdotalem gratiam conscenderunt.



CAPUT XIII. De oblatione ducum populi Isrelitici, et dedicatione altaris Domini.

 Igitur obtulerunt duces in dedicationem altaris, die qua unctum est, oblationem suam ante altare. Dedicatio altaris, consecratio est Ecclesie. Dies autem ille quo unctum est altare, tempus est  incarnationis Dominice, quando post resurrectionem et ascensionem Domini, per Spiritus sancti effusionem uniuersis cetus in cenaculo Sion sanctificatus est credentium. Bene ergo dictum est quod duces oblationem suam obtulerint in dedicationem altaris, quia unusquisque fidelium prout sibi clementia diuina posse concesserit, oblationem recte fidei, sancte doctrine et bonorum operum, ad profectum et honorem sancte Ecclesie offerre debet. Sequitur:

Dixit Dominus ad Moysen: Singuli duces per singulos dies offerent munera in dedicationem altaris. Quid est ergo quod singulos duces iussit per singulos dies offerre munera, nisi quod nobis spiritaliter innuit, quod duces nostri, id est, predicatores nostri  sancti, ac ductores itineris recti, licet easdem species spiritalium munerum siue per doctrinam fidei catholice, siue per exempla bonorum operum deferant, tamen pro opportunitate loci aut temporis distribuunt, et non pariter eas proferunt, prout ille ordinauerit utile et salubre esse, in cuius manu loca, tempora, res et effectus uniuersi consistunt? uideamus nunc que munera illi duces obtulerunt secundum preceptum legis datoris.

Primo die obtulit oblationem suam Naason filius Aminadab de tribu Iuda. Fueruntque in ea, acetabulum argenteum appendens centum triginta siclos. Phiala argentea habens septuaginta siclos iuxta pondus sanctuarii; utrumque plenum simila conspersa  oleo in sacrificium: mortariolum ex decem siclis aureis plenum incenso; bouem et arietem et agnum anniculum in holocaustum hircumque pro peccato; et in sacrificium pacificorum, boues duos, arietes quinque, hircos quinque, agnos anniculos quinque. Hec oblatio est Naason filii Aminadab. uaria hec uasa que ad offerenda libamina sunt facta, * uarie diuini pro dispari capacitate audientium. Non enim una eademque omnibus potest conuenire doctrina; sed aliter sapientes, aliter insipientes; aliter diuites, aliter pauperes; aliter sani, aliter infirmi docendi sunt. Aliter tunc rudis populus Iudeorum sub legis umbra manens erudiendus fuit, et aliter nunc Christianus populus in ueritate Euangelii, legis mysteria explanata conspiciens, in uirum perfectum est  nutriendus. Denique acetabula que angustum os desuper habent, angustiam littere legalis et obscuritatem locutionis prophetice, per mysterium exprimunt. Phiale uero que ex uitro primitiis facte sunt  luciditatem ac perspicuitatem euangelici sensus, in quo mysteria omnia legis et prophetarum explanata sunt, et planam locutionem doctrine apostolice, in qua ea que prius in enigmate latebant, in lucem prolata et exposita sunt insinuant. Et bene acetabula centum trigenta siclorum argenti, propter decalogum legis et etatem legislatoris, que centum uiginti annorum erat, fuisse describuntur. Phiale quoque septuaginta siclorum, ubi denarius numerus multiplicatus est septies, ostendens  impletionem mandatorum, non nisi per gratiam Spiritus sancti, qui in Nouo Testamento manifestius datus est, posse perfici. Apte hec uasa plena simila conspersa oleo in sacrificium fieri iubentur, quia spiritalis scientia in lege et in Euangelio inesse omnibus recte credentibus et rite intelligentibus patet: que Spiritus sancti gratia dispensante, ad hominum salutem conscripta atque prolata est. Unde sacrificium rite fit: quia nichil tam acceptabile est Deo, quam meditatio diuine legis, cum exsecutione bonorum operum. Mortariolum autem aureum, habens pondus decem siclos plenum incenso similiter offerri iubetur. Et quid in mortariolo aureo nisi cor electorum plenum diuina sapientia, et aromata in se continens uirtutum significatur?  Nec incongrue dici posse reor numero singulari cor electorum, cum in Actibus apostolorum de unitate sanctorum ita scriptum est: Multitudinis autem credentium erat cor unum et anima una . Quod bene decem siclorum pondere plenum incenso esse describitur, quia cum adimpletione decem mandatorum, bonum odorem suauitatis, doctrine atque orationis sacre proferre nouit, quatenus denarium eterne beatitudinis, in fine percipere mereamur. Post uasa uero hec que superius memorauit, diuersa animalia offerre iubet, hoc est bouem de armento, et arietem et agnum anniculum in holocaustum, hircumque pro peccato: que quidem diuersitas, personas precedentium patrum, qui  nobis ad exemplum dati sunt, insinuant; quia alii doctoris officio functi, alii in ducatum et regimen subditorum ordinati et rationabiliter prelati, alii simplicitate et mansuetudine modeste conuersationis gratissimi, alii in penitentia quam pro peccatis fortiter et condigne egerunt, acceptissimi. Horum enim omnium ad instructionem nostram in Scripturis sacris plura exempla diuina Prouidentia nobis posuit, quatenus eorum doctrinam in sententiis, atque exempla in actibus que nobiliter inter suos conuersantes ad imitandum proferebant, consideraremus, nostramque uitam semper in meliora reformare certaremus. Unde secundum leges tropologie offert quidem bouem, qui utilitatem in Ecclesia Dei erga salutem proximorum impendit. Offert arietem qui  non solum uitam suam regere rite, sed et alios in uiam iustitie dirigere festinat. Offert et agnum anniculum, cum sanctam simplicitatem et ueram innocentiam exhibet. Et hec omnia in holocaustum, quia pro solius Dei amore, et eterne uite desiderio cuncta facere satagit. Sed inter hec hircum pro peccato offerre non obliuiscitur, quia de preteritis peccatis penitentiam agere, et pro excessibus humane uite orare non desinit. Offert preterea, sicut superius mandatum est, in pacificorum sacrificium boues duos, ipse qui duo precepta caritatis cum bonis operibus implet: Dei uidelicet amorem ostendendo in custodia mandatorum illius; et proximi in consulendo necessitatibus illius: in quibus duobus preceptis tota lex pendet et prophete. Offert arietes  quinque, hircos quinque, agnos anniculos quinque, cum quinque sensibus corporis in uia ueritatis fortiter ducit, a peccatis compescit, atque bone simplicitatis indicia in eis ostendit. Hec ergo munera omnis doctor catholicus, omnis magister ecclesiasticus, omnis homo Christianus, conditori suo sine dubio exhibere debet, quia nullus diuini muneris adeo exspers est, quod diuine honorificentie nichil debeat: cuius munere hoc ipsum habet quod est, et quodcunque bonum in se est. Quia, secundum Pauli sententiam, in ipso uiuimus, mouemur et sumus, quoniam ex ipso et per ipsum et in ipso sunt omnia . Nec uacat mysterio quod post enumeratos duces cum oblationibus eorum quas per singulos dies iuxta constitutum sibi ordinem Deo offerant, nouissime  simul computat quot uasa singularum specierum, et quanto pondere omnia simul fuerint, hoc est argentea seorsum; et quot animalia uniuscuiusque generis essent, que offerri precepta sunt, tam in holocaustum quam etiam in pacificorum hostias. Nam ita scriptum est:

Hec in dedicatione altaris oblata sunt a principibus Isrel in die qua consecratum est. Acetabula argentea, duodecim phiale, argentee duodecim, mortariola aurea duodecim: ita ut centum et triginta argentis siclos haberet unum acetabulum; et septuaginta siclos una phiala, id est, in commune uasorum omnium ex argento sicli duo millia quadringenti pondere sanctuarii.  Mortariola aurea duodecim plena incenso, denos siclos appendentia pondere sanctuarii, id est, simul aurei sicli centum uiginti. Boues de armento in holocaustum duodecim, arietes duodecim, agni anniculi duodecim, et libamenta eorum hirci duodecim pro peccato. In hostia pacificorum boues quatuor et uiginti, arietes sexaginta, agni anniculi sexaginta. Quid ergo in uasis argenteis que simul omnia duo millia et quadringentos siclos pondere sanctuarii habebant, nisi perfectam doctrinam eloquiorum Dei, que in duobus Testamentis consistit, accipere debemus? Cui si rite obedierimus, iam quadriga uirtutum, hoc est prudentia, iustitia, fortitudine ac temperantia, ad eternam beatitudinem nos perducit, quod numeri isti ueraciter nobis innuunt. Nam millenarius numerus  duplicatus ostendit gemina Testamenta ad eternam beatitudinem ueniendi nobis uiam demonstrare. Quadringentenarius uero hoc insinuat, quod cum perfectione bonorum operum, in quadriga uirtutum illuc peruenire debeamus, quia nisi bonis operibus curratur, minime peruenitur illuc. Mortariola quidem aurea duodecim, quorum singula denos siclos appendebant, et simul omnia auri centum uiginti siclos descripta sunt, quid significant, nisi corda electorum legis scientiam ita in omnibus obseruare, quomodo apostolica doctrina eam seruandam docet? Duodecies enim deni centum uiginti faciunt. Quo numero et primitiua in Hierusalem Ecclesia, Spiritum paracletum in die Pentecostes accepit. Unde bene subditur, siclum pondere sanctuarii esse debere.  Sanctuarium enim Domini, Ecclesia est catholica, cuius regulam fidei et intellectus si secuti fuerimus, omnia que in lege et prophetis scripta sunt, salubria nobis esse credenda sunt. Ceterum quidquid extra Ecclesie unitatem sentitur, intelligitur atque seruatur, non salutem anime, sed damnationem pariet certissimam. Boues uero et arietes, et agni anniculi oblati in holocaustum, quia duodenario numero comprehensi sunt, hoc illos credo significare, quod siue doctoris quis in Ecclesia officium gerat, siue alicuius principatus honorem habeat, seu etiam simplicem uitam eligat, omnia secundum doctrinam apostolicam atque propheticam agere debere. Similiter hirci duodecim pro peccato oblati figuraliter instruunt penitentiam agentes, ut studeant  eam secundum regulam fidei perficere. Nec non in pacificorum hostias oblati boues uiginti quatuor, arietes sexaginta, hirci sexaginta, agni anniculi sexaginta, nichil aliud insinuare arbitror, nisi spiritalem scientiam in perfectione bonorum operum. uicenarius enim et quaternarius numerus, quia tot horis diei cursus peragitur, significat lucem scientie et fidei recte omni Christiano esse necessariam. Sexagenarius uero, quia sexies in eo denarius constat multiplicatus, perfectionem mandatorum demonstrat. Et ideo necesse est ut prelati simul et subditi, iusti atque penitentes, omnia secundum magisterium ecclesiasticum faciant, quatenus oblatio eorum in conspectu Domini pacificorum ritum atque ordinem  teneat, ut magis Dei gratiam quam offensam mereatur.

Cumque ingrederetur Moyses tabernaculum federis ut consuleret oraculum, audiebat uocem loquentis ad se de propitiatorio, quod erat super arcam testamenti, inter duos cherubin, unde et loquebatur ei. Ingressus Moyses in tabernaculum federis ut consuleret oraculum Domini, mystice predicatores atque doctores populi Dei instruit, qualiter erga curam uerbi spiritalis agant: scilicet ut intrent tabernaculum federis, hoc est Scripturam sacram sedulo meditentur, indeque audiant quid loquatur eis Dominus Deus. De propitiatorio ergo, siue ut in Exodo legitur, supra propitiatorium loquitur Dominus ad Moysen cuncta que per illum Dominus mandat filiis Isrel: quia  per gratiam propitiationis diuine factum est quod hominibus post culpam preuaricationis apparere, et eis uiam ueritatis post errorem demonstrare dignatus est. De medio cherubin loquitur, quia per angelicam uisionem, et non in sua substantia Deus apparuit. Et locutus est Moysi, attestante Apostolo: Quia lex propter transgressiones posita est, donec ueniret semen cui promiserat, ordinata per angelos in manu mediatoris . Item de medio duorum cherubin loquitur Dominus, quia per uerba utriusque Testamenti, consona uoce ad fidem ueritatis nos erudit. uel certe de medio loquitur cherubin, quia per Unigenitum suum, qui in medio duorum Testamentorum in carne apparuit, humano generi Deus Pater uoluntatem suam manifestare dignatus est.



CAPUT XIu. De candelabro et lucernis eius.

 Locutusque est Dominus ad Moysen dicens: Loquere Aaron et dices ad eum: Cum posuerint septem lucernas, candelabrum in australi parte erigatur. Hoc igitur precipe ut lucerne contra boream e regione respiciant, et ad mensam propositionum, contra eam partem quam candelabrum respicit, lucere debebunt. Mensa et candelabrum tabernaculi temporalia Dei beneficia designant, quibus in presenti reficimur et illuminamur, ut his interim confortati et adiuti, crescente gratia meritorum, ad panem angelorum in celis manducandum, et ad uidendum ueram mundi lucem intrare ualeamus. Que sunt ambo extra uelum: quoniam in hac solummodo uita,  uel Scripturis sanctis ac doctoribus uel ceteris redemptionis nostre sacramentis opus habemus; in futuro autem seculo, ibi annuntiabit nobis Dominus palam de Patre, id est, palam Patrem ostendet nobis. Diximus autem alibi, quia latus tabernaculi meridianum antiquam Dei plebem significaret, que prior feruorem diuine lectionis accepit; pars uero septentrionalis eiusdem tabernaculi congregatam de gentibus Ecclesiam, que diutius in tenebris et umbra mortis remanserat, indicaret. Unde recta distinctione, etiam candelabrum, quod in parte australi collocatur, potest gratiam que priori populo data est insinuare. Mensa uero que in parte aquilonis stabat, ea que nobis donata sunt Dei beneficia designare,  Recte candelabrum contra mensam positum esse dicitur, quia nimirum Scriptura legis et prophetarum, per omnia ad gratiam Euangelii respicit, huic uidelicet testimonium perhibens: et per hanc se sensu spiritali reuelandam esse significans. Fecitque Aaron et imposuit lucernas super candelabrum, ut preceperat Dominus Moysi. Lucerne septem, septem sunt dona Spiritus sancti, que et in Domino redemptore nostro cuncta semper manserunt, et in membris eius: hoc est omnibus electis, pro eius uoluntate distributa sunt. Ponuntur ergo lucerne septem super candelabrum, quia super redemptorem nostrum primogenitum de radice Iesse, requieuit spiritus sapientie et intellectus, spiritus consilii et fortitudinis, spiritus scientie et pietatis, et repleuit eum  spiritus timoris Domini . Et sicut item ipse per eumdem loquitur prophetam: Spiritus Domini super me, eo quod unxerit me Dominus . Quod autem dicitur ut luceant ex aduerso, hoc est quod Propheta subsequenter adiecit: Ad annuntiandum mansuetis misit me, ut mederer contritis corde, et predicarem captiuis indulgentiam, et clausis apertionem, ut predicarem annum placabilem Domini, et diem ultionis Deo nostro .

Hec autem erat factura candelabri. Ex auro ductili tam medius stipes quam cuncta que ex utroque calamorum latere nascebantur, iuxta exemplum quod ostendit Dominus Moysi, ita operatus est candelabrum. Diximus ipsum candelabrum, id est, stipitem candelabri medium de quo calami procedebant, Dominum  saluatorem designare, de cuius gratia iusti quidquid boni habent acceperunt. Unde ipse in Euangelio cum dixisset discipulis suis: Ego sum uitis, uos palmites, continuo subiunxit: Sicut palmes non ponit ferre fructum a semetipso nisi manserit in uite, sic nec uos nisi in me manseritis . Omne enim opus candelabri, hoc est et stipes medius, et calami ex ipso procedentes, cum omni suo ornatu de auro fiunt, quia et Dominus ipse specialiter immunis a peccato, atque operibus iustitie, per omnia preclarus in mundo apparuit, et eamdem innocentiam atque iustitiam, membra eius in hac interim uita quantum ualent, imitantur: in futuro autem ueraciter ipsi adherendo perficiunt. Et apte idem aurum ductile fuit. Ductile autem feriendo producitur, quia  et Redemptor noster, qui ex conceptione et natiuitate perfectus Deus et homo exstitit, passionum dolores pertulit, at sic in resurrectionis gloriam peruenit. Et omnes qui uolunt pie uiuere in illo, persecutionem patiuntur . Qui et ipsi quasi metallum feriendo dilatatum, per passionis contumelias ad immortalitatis gratiam proficiunt.



CAPUT Xu. De purificatione Leuitarum.

 Locutus est Dominus ad Moysen dicens: Tolle Leuitas de medio filiorum Isrel, et purificabis eos secundum hunc ritum. Aspergantur aqua lustrationis, et radant omnes pilos carnis sue. Igitur Dominus per Moysen dans preceptum Leuitis, instruit  ordinem ecclesiasticum, quomodo rite ad sacerdotii ordinem accedere possit. Ostendit enim quomodo purificari debeant, antequam ad diuinum ministerium accedant. Primum eos iubet aspergi aqua lustrationis, quam possumus intelligere, siue baptismi sacramentum, seu etiam lacrymarum effusionem, per quas macule peccatorum rite abluuntur. Deinde ut radant omnes pilos carnis sue. Pili carnis sunt que libet superflua humane corruptionis. Pili carnis, sunt uite ueteris cogitationes, quas sic a mente incidimus, ut de amissione eorum nullo dolore fatigemur. Leuita namque assumptus uocatur. Oportet ergo omnes Leuitas pilos carnis sue radere, quia is qui in obsequiis diuinis assumitur, debet ante Dei oculos a cunctis carnis cogitationibus mundus apparere.  Non illicitas cogitationes mens proferat, et pulchram anime speciem, quasi pilis fructificantibus deformem reddat. Sed quantalibet ut diximus quempiam uirtus sancte conuersationis euexerit, adhuc ei de uetustate nascitur quod toleratur: unde et ipsi Leuitarum pili radi precepti sunt, non euelli. Rasis etenim pilis in carne radices remanent, et crescunt iterum ut rescindantur: quia magno quidem studio superflue cogitationes amputande sunt, sed tamen nequaquam funditus amputari possunt. Semper enim caro superflua generat, que semper spiritus ferro sollicitudinis rescindat. Sed hec in nobis tunc subtilius conspicimus, cum speculationis alta penetramus.

Cumque lauerint uestimenta sua et mundati fuerint,  tollant bouem de armentis et libamentum eius, similam oleo conspersam. uestimenta lauare est opera mundare, atque totam conuersationem in conspectu Diuinitatis puram seruare, nec non et coram oculis hominum irreprehensibilem exhibere. Bouem etiam de armentis offerre iubet purificatis, et libamentum eius, similam oleo conspersam. Quid in hoc boue, nisi Dominicum corpus, de armentis patriarcharum et prophetarum progenitum debemus accipere, cuius libamenta, id est, passionis sacramenta, spiritali scientia tractata, atque intellecta fidelibus, saluberrima et Deo gratissima esse credenda sunt? Ita tamen si talibus se mysteriis Leuita, spiritalis minister utique Domini, intus forisque mundum et condignum percipiendis prebuerit. Sequitur: Bouem  autem alterum de armento, tu accipies pro peccato. Bos autem alter qui pro peccatis oblatus est, idem est mediator Dei et hominum, cuius immolatione nostra peccata deleta sunt. Nec incongruum alicui uideri debet, quod utroque boue Dominicam incarnationem significari diximus, quia licet passio Christi una eademque sit, duplicem tamen in nobis operationem gessit, quia a peccatis nos expiauit, et sanctificationem nobis tribuit. Unde et Petrus in Epistola sua dicit: Christus semel pro peccatis nostris mortuus est, iustus pro iniustis, ut nos offerret Deo. Mortificatos quidem carne, uiuificatos autem spiritu. Propter quod succincti lumbos mentis uestre, sobrii perfecte sperate, in eam que offertur uobis gratiam, in reuelationem  Iesu Christi, quasi filii obedientie; non configurati prioribus ignorantie uestre desideriis, sed secundum eum qui uocauit uos sanctum, et ipsi sancti in omni conuersatione estote . Hinc et Paulus apostolus ad Corinthios scribens, enumeratis capitalibus criminibus quibus polluitur humana uita, subiunxit dicens: Et hec quidem fuistis, sed abluti estis, sed sanctificati estis, in nomine Domini nostri Iesu Christi, et spiritu Dei nostri . Possunt quidem per hos duos boues, quorum unus pro peccato offerendus erat, alter in holocaustum, sicut in sequentibus demonstrabitur, due actionum species exprimi. Quarum una, ea que male gessimus, per penitentie lamentum abluere studemus, altera bonorum operum fructibus et uirtutum  studiis, gratiam conditoris et celestis premii beatitudinem promereri satagimus.



CAPUT XuI. De leuitis pro primogenitis filiorum Isrel, in ministeriis Domini suscipiendis.

 Et applicabit Leuitas coram tabernaculo federis, conuocata omni multitudine filiorum Isrel. Applicantur Leuite coram tabernaculo federis, cum ministri Domini electi ad officium altaris, ad apostolicam doctrinam per quam in uerum tabernaculum Domini intratur, perducuntur. Sic enim coram tabernaculo federis digne applicantur si iuxta sermonem et exempla sanctorum Patrum, conuersationis initium incipiunt, et in eo usque ad fidem  perseuerare contendunt. Et hoc etiam sub testificatione multorum faciendum est. Ideo subiunxit, Conuocata omni multitudine filiorum Isrel: quia multis debet innotescere electio ministrorum Dei, et examinatio et probatio digna in eis exerceatur, quatenus nemo sit qui eorum uitam iuste reprehendere possit. Unde et Paulus iubet eos testimonium habere bonum ab his qui foris sunt, ut non in opprobrium incidant et laqueum diaboli.

Cumque Leuite fuerint coram Domino, ponent filii Isrel manus suas super eos, et offeret Aaron munus in conspectu Domini pro filiis Isrel, ut seruiant in ministerio eius. Ponere manus suas super Leuitas precipiuntur filii Isrel, et sic eos offerre Aaron munus in conspectu Domini, quia assensus  bonorum subiectorum, per affectum uere caritatis magistros quos eligunt, officio opportuni solatii prosequi debet. Ponunt ergo manus suas, cum assensum deuotionis sue in electionem eorum attribuunt, et ad imperium eorum bonis operibus instare contendunt, ut ministerium Domini per officiales oblatos condigne impleatur.

Leuite quoque ponent manus suas super capita boum, e quibus unum facies pro peccato, et alterum in holocaustum Domini ut depreceris pro eis. Leuite ponent manus suas super capita boum, cum ministri propriis laboribus initia operum suorum Domino consecrare festinant, ut siue penitentia pro excessibus humane uite agenda sit, siue uirtutum  studiis opera impendenda, non eneruiter, sed efficaciter illa perficere decertent.

Statues quoque Leuitas in conspectu Aaron et filiorum eius, et consecrabis oblatos Domino, ac separabis de medio filiorum Isrel, ut sint mei: et postea ingredientur tabernaculum federis, ut seruiant mihi. Nota quod Leuite separari iubentur de medio filiorum Isrel ut sint Domini, et postea ingrediantur in tabernaculum federis ad seruiendum Deo. Non enim debet minister Domini contentus * popularis discipline, sed siue in moribus, siue in doctrina, separatum et spectabilem oportet eum fieri, sicque officio Domini mancipari.

Sicque purificabis et consecrabis eos in oblationem Domini, quoniam dono donati sunt mihi a filiis  Isrel, pro primogenitis que aperiunt omnem uuluam in Isrel, accepi eos. Mea sunt enim omnia primogenita filiorum Isrel, tam ex hominibus quam ex iumentis. Ex die quo percussi omne primogenitum in terra Aegypti, sanctificaui eos mihi. Non est incognitum, quod primogenita Aegyptiorum, uitiorum sunt primordia quibus humana uita corrumpitur. Omnis enim anima cum ad supplementum etatis aduenerit, et uelut naturalis in ea quedam lex ceperit sua iura defendere, primos sine dubio motus secundum desiderium carnis producit: quos ex concupiscentie uel ire fomite uis incentiua commouerit. Unde quasi precipuum, et quod non sit commune cum ceteris hominibus, de solo Christo dicit propheta: Butyrum et mel manducabit ; prius quam faciat aut proferat maligna, eliget bonum. Quoniam prius quam sciat puer bonum aut malum, resistet malitie, ut eligat quod bonum est. Alibi autem Propheta tanquam de semetipso loquitur dicens: Delicta iuuentutis mee et ignorantias meas ne memineris . Quia ergo primi isti anime motus, secundum carnem prolati, in peccatum ruunt, merito immortali loco Aegyptiorum primitiua ponuntur: que eatenus exstinguuntur, si relique uite conuersatio emendatiorem dirigat cursum. Exstinctis uero uitiis, que primogenita sunt diaboli, uel operibus carnis nociuis, quibus contaminatur natura, boni mores sustinendi sunt, ut spiritali conuersatione, Dei cultor, non demonum seruitor, ueraciter appareat. Sed  adhuc qui uult esse minister Domini, perfectioribus moribus debet indui, quam plebis multitudo possit habere: ideo pro primogenitis Aegyptiorum, primo genita Isrelitarum Domino offerri iubentur. Et item pro primogenitis filiorum Isrel, Leuite in seruitium diuinum assumi precipiuntur, ut commutatione spiritali, pro peccatrice uita, iusta uita, et pro iusta, sancta ac perfecta exhibeatur, quatenus in sanctuario Domini digne Christi altaribus et mysteriis diuinis uerus Leuita possit aptari.

Et tuli Leuitas pro cunctis primogenitis filiorum Isrel, ut seruiant mihi pro filiis Isrel in tabernaculo federis et orent pro eis, ne sit in populo plaga si ausi fuerint accedere ad sanctuarium, et cetera.  uideant episcopi, sacerdotes, ministri Domini atque omnis clerus, quam necessarium sit illis ut sui officii iura diligenter custodiant, ne terrenis lucris ac seculi uoluptatibus cum uulgo imperitorum se tradant: quia proprium illorum ordinis atque officii est, ut deseruiant in tabernaculo federis Domini, et orent pro populis, ne sit plaga in eis disperdens. Alioqui si ipsi negligenter uitam suam duxerint, ac pro Dei seruitio seculi lucris ac cupiditatibus deseruierint, semetipsos in perditionem precipitent, et populum non saluent, dicetur de eis illud propheticum: Non est mihi uoluntas in uobis, dicit Dominus exercituum: et munus non suscipiam de manu uestra . Et alibi: Cleri autem eorum non proderunt eis.



CAPUT XuII. De ordine Leuitarum quando ministri sint, et quando custodes uasorum fiant.

 Locutus est Dominus ad Moysen dicens: Hec est lex Leuitarum. A uiginti quinque annis et supra ingredientur ut ministrent in tabernaculo federis. Cumque quinquagesimum annum etatis impleuerint, seruire cessabunt, eruntque ministri fratrum suorum in tabernaculo federis, ut custodiant que sibi fuerint commendata: opera autem ipsa non faciant. Siue secundum Septuaginta: A quinto et uicesimo anno et supra, introibunt ministrare in ministerium, in operibus, in tabernaculo testimonii; et a quinquagenario recedant ab administratione, et non operabuntur ultra; et ministrabunt fratres eorum in  tabernaculo testimonii custodire custodias: opera autem non operabuntur. Hunc sensum obscurum facit : quod ita confusum est, ut tanquam de  ipso fratre sit dictum, custodire custodias, cum dictum sit de illo qui recedit ab operibus, et remanebit in tabernaculo testimonii custodire custodias: opera autem non operabitur, sed operabitur frater eius, id est, qui nondum peruenit ad etatem quinquagenariam, a uiginti quinque annis incipiens operari. Ergo ita distinguendum est, ut a quinquagenario recedat ab administratione, et non operabitur ultra; et ministrabit frater eius. Deinde redit ad illum quinquagenarium, de quo loqueba tur, et de illo explicat cetera dicens: In taberna culo testimonii custodire custodias: opera autem non operabitur. Quod enim ait, custodire custodias, solet enim usitate etiam in Latinis locutionibus, infinitum uerbum poni pro finito. Mystice autem  quid per annum quintum aut uicesimum, in quos flos iuuentutis oboritur, nisi contra unum quodque uitiorum bella signantur? Et quid per quinquagenarium, in quo Iubilei requies continetur, nisi interna quies, edomito bello mentis, exprimitur? Quid uero per uasa tabernaculi, nisi fidelium anime figurantur? Leuite ergo ab anno uigesimo et quinto tabernaculo seruiunt, et a quinquagenario custodes uasorum fiunt, ut uidelicet qui adhuc impugnantium uitiorum certamina tolerant, aliorum curam suscipere non presumant. Electi enim cum adhuc in tentatione sunt, subesse eos ac seruire necesse est, ut obsequiis laboribusque fatigentur. Cum uero tentationum bella subegerint, quod apud se iam de intima tranquillitate securi sunt, animarum  custodiam sortiuntur. Mentis quippe etate tranquilla, dum calor recesserit tentationis, custodes uasorum sunt, quia doctores animarum fiunt.



LIBER SECUNDUS.



CAPUT PRIMUM. De tempore Pasche.

 Locutus est Dominus ad Moysen in deserto Sinai, in anno secundo postquam egressi sunt de terra Aegypti, mense primo dicens: Faciant filii Isrel Phase in tempore suo, quartadecima die mensis huius ad uesperam, iuxta omnes ceremonias  et iustificationes eius. Precepitque Moyses filiis Isrel, ut facerent Phase. Qui fecerunt tempore suo quartadecima die mensis ad uesperam in monte Sinai; iuxta omnia que mandauerat Dominus Moysi, fecerunt filii Isrel. Cum in ueteri Testamento tribus argumentorum indiciis paschale tempus sit obseruari preceptum, uidelicet ut post equinoctium, ut mense primo aut tertia eius septimana, id est, a uespera quarte decime lune, quod est initium quinte decime usque in uesperam; id est, terminum uicesime prime celebratur quarta in eiusdem obseruatione, regula est nobis a tempore Dominice resurrectionis imposita, ut cum, equinoctio transcenso, lunam primi mensis quartam decimam uespere ortum facere uiderimus, non statim  ad faciendum Pascha prosiliamus, sed Dominicum diem quo ipse Pascha, id est, transitum de morte ad uitam, de corruptione ad incorruptionem, de pena ad gloriam resurgendo facere dignatus est, facere exspectantes, in ipso tandem congrua Pasche solemnia celebremus. Quod si quis obiecerit, non equinoctii memoriam, sed tantum primi mensis  et tertie septimane posuisse legiferum, sciat quia et si equinoctium nominatum non exprimit, in hoc tamen ipso, quod a plenilunio primi mensis Pascha faciendum precepit, equinoctii transcensum plenaria ratione depromit: quoniam absque ulla dubietate constat eam cum primo transito equinoctio plenum suum globum offenderit, primi mensis existere lunam. Quoties ergo diem Dominicum mox aduentante luna quinta decima habemus, nil nostrum tempus paschale a legali dissonat, quamuis aliis sacramentorum generibus, eiusdem Pasche solemnia colimus. Quoties uero secundo, uel tertio, uel quarto, uel quinto, uel sexto, uel septimo abhinc die, idem Dominicus occurrerit, nec sic quidem legem aut prophetas soluimus. Nam sicut  tota paschalium obseruantia ceremoniarum, ita etiam tempus quo agi preceptum est totum, mysteria sacra redolet. In primis namque equinoctium transgredi in Dominice pasche celebratione iuxta legis decreta curamus, ut uidelicet solemnitas in qua mediator Dei et hominum, destructa potestate tenebrarum, mundo lucis iter aperuit, etiam temporis ordine foras, quid intus habeat, ostendat. Et que nobis eterne beatitudinis lumen promittit, tunc maxime celebratur, cum solis lumen annuo proficiens incremento, primam sumit de noctis umbra uictoriam. Deinde mensem primum anni, qui et nouorum uocatur, in quo Pascha celebremus, attendimus. Ipse autem est mensis, in quo mundus iste formatus, et homo est primus in paradisi sede  locatus, quia per huius mysteria solemnitatis, primam nobis stolam recepturos, primum superne beatitudinis regnum, a quo in longinquam regionem discessimus, nos reperturos esse speramus. De cuius gloria regni beatus Petrus apostolus: Celos autem nouos, inquit, et terram nouam, et promissa ipsius exspectamus, in quibus iustitia habitat . Sed et Ioannes in Apocalypsi sua: Et dixit qui sedebat in throno: Ecce, noua facio omnia . Deinde etiam tertiam mensis eiusdem septimanam in Pascha obseruamus, quod resurrectionis Dominice gaudiis aptissime congruit, quia et eadem sacrosancta eius resurrectio tertia die facta est, et tertio tempore seculi, id est, cum gratie celestis aduentu, tota eius in carne dispensatio, que per  resurrectionis consummata est gloriam, mundo apparuit. Prima namque seculi tempora lege naturali per partes, media lege naturali uel prophetis, extrema chrismate spiritali per seipsum ueniens illustrare dignatus est. Sed et ipsa tunc lune conuersio, pulcherrimum nobis sacramenti celestis spectaculum prebet. Namque luna que rotundi facta schematis, a sole lumen, ut supra diximus, accipit, ideoque semper ex dimidio orbe quem ad solem habet lucida est; ex altero autem dimidio semper obscura, a primo usque ad quintam decimam lucis crementum ad terras, defectum uero habet ad celos, a quintodecimo aut usque ad nouissimum crementum eiusdem sue lucis a terrenis auersa, paulatim ad celestia reuertitur. Que nimirum eius  conuersio, recte paschalis gaudii mysteria signat, quibus omnem mentis nostre gloriam, a uilibus auertere deliciis, caducisque fauoribus, atque solum celestis gratie lumen suspendere, docemur contemplando. uel si utramque eius conuersionem in bonum delectat interpretari, possumus intelligere, quod crescens ad oculos humanos lumen lune, uirtutum gratiam quibus apparens in carne Dominus mundo illuxit, insinuet: de quibus dicitur: Et iehsu proficiebat sapientia et etate et gratia, apud Deum et homines . Recrescens uero ad celos, resurrectionis ascensionisque illius gloriam designet: que in se quidem ipsa mox perfecta prouenit, sed in animo fidelium, quibusdam lucis sue  profectibus, usque ad finem seculi crescere non desinit. Resurgens enim Dominus a mortuis, primo singulis ac binis, ac deinde pluribus, modo septem, modo undecim, modo duodecim, modo plus quam quingentis fratribus simul, ad ultimum discipulis omnibus apparuit, quibus uidentibus ascensurus in celum, precepit eos sue dispensationis esse testes in Hierusalem, et in omni Iudea et Samaria, usque ad ultimum terre . Et bene luna cum nostros crescit ad oculos, paulatim a sole recedit; cum uero ad celos paribus * at cum spatiis rediit. Hoc est enim quod ipse dixit: Exiui a Patre, et ueni in mundum; iterum relinquo mundum, et uado ad Patrem ; et quod de illo Psalmus: A summo celo egressio eius, et occursus eius usque  ad summum eius . Quia ergo luna eo sue lucis incremento, quod exiens a sole, ad nostros euoluit obtutus, Domini saluatoris in carne usque ad tempora passionis, doctrinam uirtutesque significat, eo autem quod ad solem rediens, paulatim ad inuisibilem nobis celi faciem recolligit, resurrectionis illius, ac posterioris glorie miracula demonstrat, merito a quintadecima paschalis uoti gaudiis apta predicatur. His quidem paschalis temporis a legis obseruatione sumptis indiciis, heredes Noui Testamenti etiam diem Dominicam, quam Scriptura unam siue primam sabbati  cognominat, annectimus nec immerito: que et conditione primitiue lucis excellens, et triumpho Dominice resurrectionis insignis, et nostra  quoque nobis resurrectione manet semper exoptabilis. Septem quoque dies lune, id est, a quinta decima usque ad uicesimam primam, per quos ea Dominica naturali ordine discurrit, uniuersitatem Ecclesie, que per totum mundum paschalibus est redempta mysteriis, aperte denuntiat. Nam et septenario sepe numero uniuersitatem designare Scriptura consueuit. Unde et quod ait Propheta: Septies in die laudem dixi tibi , nil melius intelligitur quam quod alibi ait: Semper laus eius in ore meo . Et specialiter totam catholicam Ecclesie profectionem eo figurari Ioannes testatur, qui ad septem Asie scribens ecclesias, uniuersalis per orbem Ecclesie mysteria patefecit . Unde et per omnia que singulis septem  scribit hortamenta, hunc uersiculum intexere curauit: Qui habet aures audiendi, audiat quid Spiritus dicat ecclesiis . Quod uni cuilibet dixerat, hoc omnibus se dixisse probans ecclesiis. Nec minus etiam moralem nobis commendant paschalia tempora sensum. In nomine quidem est pasche, ut de uitiis ad uirtutes transitum quotidie faciamus spiritalem; in mense autem nouorum in quo adulti fructus, aduentu suo pronuntiant ueterum cessationem: Ut exuentes ueterem hominem cum actibus suis, renouemus spiritum mentis nostre, et induamus nouum hominem, qui secundum Deum creatus est, in iustitia et sanctitate ueritatis ; ut et uegetati diuersarum ueritate uirtutum  earumque foliis ueluti amene arboris adumbratione uelati, tanquam lete atque fructifere segetes pullulemus in plenilunio; ut perfectum splendorem fidei assensus gerentes, a peccati tenebris segregemur. In reuersa eadem luce lunari ad celos, quod a quintadecima luna fieri incipit, ut quanto magni sumus humiliemur in omnibus dicentes cum Apostolo singuli: Gratia autem Dei sum id quod sum. Que profecto gratia muneris superni, quia tertio tempore seculi manifestius effusa est, pulcherrima figurarum consequentia, lune hebdomade lumen ipsius, quod eatenus ad terras creuerat, ad celestia iam crescere inchoat. Pulchre hanc in Pascha obseruare precipimur, ut gratie quam accepimus nunquam obliti, per singulos gradus spiritalis transitus  largitori illius obediendo, uicem perpendere meminerimus. uel certe in crescente ad homines luna, uite nobis actiue, in reuersa uero ad celos, speculatiue typus ostenditur. uel in hac nobis conuersione, dilectio proximi, in illa, nostri signatur uictoris. Adhuc conuersus lucis eius profectus, ut bona foras operemur admonet; porro illuc, ut eadem bona opera solo superne mercedis intuitu geramus; huc, ut luceat lux nostra coram hominibus, ut uideant bona nostra opera; illuc, ut glorificent Patrem nostrum qui in celis est . In una sabbati que Noui Testamenti propria solemnitas est instruimur, ut spe future nostre in Christo resurrectionis, patienter in presenti, omnia aduersa pro Christo et ipsam mortis toleremus iniuriam,  audientes ab Apostolo: Quia si Spiritus eius qui suscitauit Iesum a mortuis fuerit in nobis, uiuificabit et mortalia corpora nostra, per inhabitantem Spiritum eius in nobis . Cuius Spiritus, qui est septiformis gratia, potest eodem septem dierum lunarium numero, qui prefata una sabbati, id est, die Dominica circumfertur, intimata non inconuenienter intelligi. uerum de mysterio temporis Pasche, si quis plenius scire uult, legat beati Aurelii Augustini ad Ianuarium epistolam de ratione paschali.



CAPUT II. De his qui non poterunt Pascha in tempore suo quo eis preceptum sit celebrare.

  Ecce autem quidam immundi super anima hominis, qui non poterant facere phase, in die illo, accedentes ad Moysen et Aaron dixerunt eis: Immundi sumus super anima hominis. Quare fraudamur ut non ualeamus offerre oblationem Domino in tempore suo, inter filios Isrel? Quibus respondit Moyses: State ut consulam quid precipiat Dominus de uobis. Locutus est Dominus ad Moysen dicens: Loquere filiis Isrel: Homo qui fuerit immundus super anima, siue in uia procul in gente uestra, faciat phase Domino mense secundo, quartadecima die mensis ad uesperum, cum azymis et lactucis agrestibus comedent illud. Non relinquent ex eo quidpiam usque mane, et os eius non confringent, omnem ritum  phase obseruabunt, et cetera. Cum phase tempore quidam qui immundi erant facti super anima hominis, id est, super mortuo, quererent quomodo pascha facerent, quoniam oportebat eos ab immunditiis septem diebus purificari secundum legem, consuluit Dominum Moyses, et responsum accepit, cuicunque tale aliquid accidisset, uel tam in longinquo itinere constitutus esset, ut non posset occurrere, alio mense eum facere debere pascha, propter diem mensis quartumdecimum, ubi lune numerus obseruabatur. Sed si queratur quid facerent si forte talis immunditia etiam ad secundum mensem occurreret, arbitror id quod dictum est, de secundo mense, tanquam regulariter retinendum fuisse, ut tertio mense obseruarent, aut certe pascha  non egisse tali necessitate, ad culpam non pertinere. Sed quid sibi uelit secundum mysterium, quod hi qui longius habitant, uel immundi in anima fuerint, in secundo mense pascha iussi sunt facere? Quod nimirum in typum intelligitur populi gentium, qui cum omnibus demonibus fornicati, immundi uidebantur in anima, salubri uero confessione mundati, ad secundam natiuitatem, quasi in secundo mense transire precipiuntur. Duo si quidem interposita sunt pro quibus pascha primum facere quilibet non poterat, hoc est si immundus super anima, siue in uia procul fuerit. Immundus est in anima qui diabolica illusione, per idolorum culturam, et peccatorum enormitatem, polluitur. In uia est procul, qui uerbum salutis audiens, deserere  idola, et Dei fidem percipere eligit; sed tamen nondum ad baptismi sacramentum, in qua intratur in Ecclesiam, Ierusalem uidelicet urbem pacis, ubi templum Dei et sancta sanctorum sunt, peruenit. In domo enim una comedi carnes agni iubentur, quia extra sanctam Ecclesiam ueri agni carnes, corpus uidelicet Dominicum, edere non licet. Gentilis ergo populus, quia primum pascha secundum legem agere non potuit, in secundo mense, id est, tempore gratie, iam purgatus ab omni immunditia peccatorum, domique restitutus, ubi phase Domino rite facere licet, iuxta uesperam mundi cum azymis et lactucis agrestibus agnum comedant; quibus preceptum est ut non relinquant ex eo quidpiam usque mane, et os eius non confringant,  sed omnem ritum phase diligenter obseruent. Panes ergo sine fermento comedit, qui recta sine corruptione uane glorie exercet, qui mandata misericordie sine admistione peccati exhibet, ne peruerse desipiat. Lactuce uero agrestes ualde amare sunt. Carnes uero agni cum lactucis agrestibus sunt edende, ut cum corpus Redemptoris accipimus, nos pro peccatis nostris in fletibus affligamus, quatenus ipsa amaritudo penitentie abstergat a mentis stomacho peruerse amorem uite. Non remanebit ex eo quidquam usque mane, quia eius dicta magna sunt sollicitudine discutienda, quatenus priusquam dies resurrectionis appareat, in hac presentis uite uocatione omnia mandata illius intelligendo et operando  penetrentur. Sed quia ualde difficile est ut agni omne eloquium possit intelligi, ut omne eius mysterium penetrari, recte subiungitur: Si quid autem remanserit, igne comburetis. Quod ex agno remanet igni comburimus, quando hoc quod de mysterio incarnationis eius intelligere non possumus, potestati Spiritus sancti humiliter reseruamus, ut non superbe quis audeat uel contemnere, uel denuntiare quod non intelligit, sed hoc igni tradat, cum Spiritui sancto reseruat. Prohibentur qui pascha faciunt ossa frangere. Non franguntur in cruce ossa Domini, attestante euangelista, qui ait: Os non comminuetis ei . Omnem ritum Pasche obseruabunt Christiani, quia quidquid in lege historialiter preceptum est facere in celebratione  pasche, totum in Ecclesia Christi spiritaliter obseruatur.

Si quis autem et mundus est et in itinere non fuit, et tamen non facit phase, exterminabitur anima illa de populis suis, quia sacrificium Domino non obtulit tempore suo; peccatum suum ipse portabit. Hic eos qui sub lege ueteri fuerant comminando instruxit, ut pasche tempus legitimum seruare non negligerent, quatenus interitum uite non incurrerent, si preceptum Domini obseruare non procurarent; imo et eos qui sub gratia Christi sunt positi admonet, quatenus phase spiritale tempore suo agere non negligant. De quo uidelicet tempore: Paulus apostolus dicit. Ecce nunc tempus acceptabile, ecce nunc dies salutis . Quia quisquis redemptionem  humani generis, que in ueri agni immolatione perpetrata est, fide digna celebrare non curat, suamque uitam in meliora non studuerit conuertere tempore mortalitatis istius, atque a uitiis ad uirtutes transire non festinat, ad resurrectionis utique gloriam, que in fine ueracibus Christi cultoribus tribuetur, non pertinebit, sed a consortio omnium sanctorum anima exterminabitur, nec ei in cetu letissimo sanctorum ullam communionem habere licebit. Quod autem sequitur: Peregrinus quoque et aduena si fuerit apud uos, phase faciat Domino iuxta ceremonias et iustificationes eius: preceptum idem erit apud uos, tam aduene quam indigene, ostendit nullam distantiam esse personarum apud Dominum; sed quisquis, siue Iudeus, siue gentilis, siue masculus, siue femina, siue  seruus, siue liber, ad fidem catholicam conuersus, et baptismate Christi ablutus Ecclesie unitatem perceperit, resurrectionis Christi mysteriis, rite illi communicare licebit.



CAPUT III. Quomodo proficisci debeant filii Isrel.

 Igitur die qua erectum est tabernaculum, operuit illud nubes. A uespera autem super tentorium erat quasi species ignis usque mane, sic fiebat iugiter. Per diem operiebat illud nubes, et per noctem quasi species ignis. Cumque ablata fuisset nubes que tabernaculum protegebat, tunc proficiscebantur filii Isrel; et in loco ubi stetisset nubes, ibi castra metabantur. Ad imperium Domini proficiscebantur, et ad imperium  illius figebant tabernacula. Cunctis diebus quibus stabat nubes super tabernaculum, manebant in eodem loco. Et si euenisset ut multo tempore maneret super illud, erant filii Isrel in excubiis Domini, et non proficiscebantur quotquot diebus fuisset nubes super tabernaculum. Ad imperium Domini erigebant tentoria, et ad imperium illius deponebant. Si fuisset nubes a uespere usque mane, et statim diluculo reliquisset tabernaculum, proficiscebantur. Et si post diem et noctem recessisset, dissipabant tabernacula. Si uero duobus aut uno mense uel longiori tempore fuisset super tabernaculum, manebant filii Isrel in eodem loco, et non proficiscebantur. Statim autem ut recessisset, mouebant castra. Per uerbum Domini figebant tentoria, et per uerbum illius proficiscebantur: erantque in excubiis  Domini iuxta imperium eius per manum Moysi. In Septuaginta quoque interpretibus hoc capitulum ita continetur: Et die qua constitutum est tabernaculum, texit nubes tabernaculum domum testimonii, et uespere erat super tabernaculum, uelut species ignis nocte. Et cum ascendisset nubes a tabernaculo, et postea promouebant filii Isrel. In loco ubicunque steterat nubes, ibi castra collocabant filii Isrel. Per preceptum Domini collocabant castra filii Isrel, et per preceptum Domini promouebant. Omnes dies in quibus obumbrabat nubes super tabernaculum, in castris erant filii Isrel; et quando protraxerat nubes super tabernaculum dies plures, et custodient filii Isrel custodias Domini, et non promouebunt. Et erit cum texerit nubes dies numero super tabernaculum, per uocem  Domini in castris erunt, et per preceptum Domini promouebunt. Et erit cum fuerit nubes a uespera usque mane, et ascenderit nubes mane, et promouebunt die uel nocte. Et si ascenderit nubes promouebunt; uel die mense diei abundante nube obumbrante super illud, in castris erunt filii Isrel, et non promouebunt, quoniam per preceptum Domini promouebunt. Custodiam Domini custodierunt per preceptum Domini in manu Moysi. Totus hic locus diligenter exponendus est, quoniam inusitatis generibus locutionum obscuratus est. Et die, inquit, qua statutum est tabernaculum, texit nubes tabernaculum domum testimonii. Idem tabernaculum appellauit domum testimonii. Et uespere erat super tabernaculum uelut species ignis usque mane: ita fiebat semper. Deinde  diligenter exprimit quid fiebat semper. Nubes, inquit, tegebat illud die, et species ignis nocte. Et cum ascendisset nubes a tabernaculo, et postea promouebunt filii Isrel. Ista sententia obscura non est, nisi propter illam locutionem ubi additur, et. Ordo enim uerborum integer sequitur, etiam si desit ipsa coniunctio, et sic dicatur: Et cum ascendisset nubes a tabernaculo, postea promouebunt filii Isrel. Quamuis et ipsum quod dictum est postea, si deesset, plena posset esse sententia. Deinde sequitur dicens: Et in loco ubi steterat nubes, ibi castra collocabant filii Isrel. Hoc autem totum quod faciebant ad preceptum Domini referens, ita complectitur. Per preceptum Domini, inquit, castra collocabunt filii Isrel, et  per preceptum Domini promouebunt. Preceptum Domini appellat signum ipsum, quod fiebat in nube, siue cum staret obumbrans tabernaculum ut castra consisterent, siue cum ascendisset atque ultra moueretur, ut eam eleuatis castris sequerentur. Mutauit sane in hac sententia narrantis modum, et tanquam predicens atque prenuntians, uerba futuri temporis habere cepit. Neque enim ait, per preceptum Domini castra collocabant filii Isrel, sed collocabunt. Nec ait, per preceptum Domini promouebant, sed promouebunt. Et hunc modum etiam in consequentibus seruat, qui modus in Scripturis est inusitatissimus. Nam uerbis preteriti temporis sepe futura predicta esse nouimus, sicut est: Foderunt manus meas et pedes meos . Sicut ouis ad immolandum ductus est , et innumerabilia talia. Ut autem narrator rerum gestarum uerbis utatur temporis futuri, sicut hoc loco, difficillime in Scripturis inueniri potest. Ergo posteaquam dixit de die et nocte, quo signo promoueret populus uel maneret, ne putarentur per noctem ambulare, et per diem solere confidere, atque hoc diebus omnibus solere, securus adiunxit atque ait: Omnes dies in quibus obumbrat super tabernaculum nubes, in castris erunt filii Isrel. Et quando protraxerit nubes super tabernaculum dies plures. Deinde admonens non hoc ex illorum necessitate fieri, sed ex Dei uoluntate, et custodient, inquit, filii Isrel custodiam quam precepit. Deus, et non promouebunt. Et tanquam diceretur:  Quando ergo promouebunt? Et erit, inquit, cum texerit nubes dies numero super tabernaculum, id est, certo numero, qui numerus utique Deo placet, per uocem Domini in castris erunt, et per preceptum Domini promouebunt, hanc uidetur dicere uocem Domini, signum quod dat de statione et motu nubis; quia et uox loquentis procul dubio signum est uoluntatis. Quod ergo ait, et per preceptum Domini, hoc idem signum puto intelligendum, quanquam posset uox et preceptum Domini illud etiam accipi, quod locutus est, ut solet ad Moysen, et precepit hoc fieri. Neque enim scirent illi promouendum esse nube promouente, et standum esse nube stante, nisi eis hoc ante preciperetur. In his autem que dicta sunt nondum apparuit, utrum per  diem tantum ambularetur, an etiam per noctem, secundum signum quod nubes motu suo dabat. Fortassis enim quamuis plures dies in castris manerent, nube non promouente, potuit tamen putari nubem non solere ascendere de castris, et signum itineris dare nisi per diem. Sequitur ergo et dicit: Et erit cum fuerit nubes a uespera usque mane, et ascendet nubes mane, et promouebunt die. Hic illa copulatiua coniunctio, more Scripture posita est. Nam, ea detracta, plenus est sensus hoc modo: Et erit cum fuerit nubes a uespera usque mane, et ascenderit nubes mane, promouebunt die. Deinde quia et nocte si nubes ascenderet promouebant, atque iter nocturnum si illud signum acciperent agebant, adiunxit  et ait: uel nocte, et si ascenderit nubes, promouebunt. Sed locutio est inusitatior. Non enim tantum positum est ei, sed eo more positum est, quo non solet. Unde mihi uidetur preposteratus ordo uerborum, sicut sepe et in Latinis locutionibus fieri solet, quod genus antistrophe dicitur. Proinde, si ita dicatur, uel et nocte si ascenderit nubes, promouebunt, aut certe ita, si et nocte ascenderit nubes, promouebunt, planissimus sensus est. Adhuc autem occurrebat cogitanti ut scire uellet, utrum quomodo cognitum est solere illos ad nubis signum diebus et noctibus ambulare, uel diebus et noctibus in castris esse, ita etiam solerent per dies tantum manere, etiam quorum noctibus ambularent. Quod arbitror Scripturam in consequentibus intimasse  cum dicit: Die uel mense diei ambulante, nube obumbrante super illud, in castris erunt filii Isrel, et non promouebunt. Quia enim dixerat: uel nocte et si ascenderit nubes, promouebunt, tanquam restabat ut diceret: Die autem si non ascenderit, non promouebunt, quando quasi promouere debere uidebantur. Sed quia hoc etiam diebus plurimis fieri poterat, ut noctibus ambularent, promouente nube et ea manente diebus non ambularent, ideo posuit diei uel mense diei. Non dixit mense, ne ibi et noctes eiusdem mensis acciperentur; sed mense diei, id est, mense ex ea parte qua dies illi fuit, non ex ea qua nox. Die ergo uel mense diei, abundante, nube obumbrante, id est, abundante in obumbrando, uel abundantius obumbrante super illud, illud scilicet  tabernaculum, in castris erunt filii Isrel, et non promouebunt. Postremo repetiit diuina auctoritate factum, cui resisti utique non debeat, adiungens quoniam per preceptum Domini promouebunt. Custodiam Domini custodierunt, per preceptum Domini in manu Moysi; rediit ad uerbum preteriti temporis, ut diceret, custodierunt. Quod uero in fine posuit, in manu Moysi, usitatissima in Scripturis locutio est, quia per Moysen hec Deus precipiebat. Secundum allegoriam uero nubes, que tabernaculum operuit, et populum per eremum duxit, sua positione indicium dans, quando esset filiis Isrel transeundum, et quando castra metandum, incarnationem Christi significat, cuius clementia tabernaculum Ecclesie protexit, cuius bonitas statum  eius disponit, et cuius prudentia in uia presentis seculi transitum ipsius direxit. Idem est et columna, quia rectus est et firmus, et fulciens infirmitatem nostram, et per noctem lucens, per diem non lucens, ut qui non uident uideant, et qui uident ceci fiant . Potest et sic non incongrue accipi, quod Christi sacramentum tanquam in die manifestatum est in carne uelut in nube; in iudicio uero tanquam in errore nocturno, quia tunc erit magna tribulatio seculi tanquam ignis, et lucebit iustis, et ardebit iniustis. Iuxta tropologiam autem in igne terrores, in nube autem uisionis lene blandimentum ostenditur. Dies uero iusti uita, et nox accipitur uita peccatoris. Unde et conuersis peccatoribus  Paulus dicit: Fuistis aliquando tenebre, nunc autem lux in Domino .

In die ergo columna per nubem monstrata est, et in nocte per ignem, quia omnipotens Deus, et blandus iustis, et terribilis apparebit iniustis. Iustos in iudicio ueniens per lenitatis mansuetudinem demulcet; illos uero per iustitiam districtionis terret. Rursum de hac columna ignis et nubis subtili inuestigatione discussum, intelligi et aliter potest. Quid est ergo quod columna nubis, que in eremo populum preibat splendore ignis, non in die, sed in nocte radiabat, nisi quia Redemptor noster sue conuersationis exemplo, ducatum sequentibus se prestans, de iustitia sua confidentibus nulla luce claruit, peccatorum suorum tenebras agnoscentibus igne  sui amoris infulsit?



CAPUT Iu. De modo tubarum.

 Locutusque est Dominus ad Moysen, dicens: Fac tibi duas tubas argenteas ductiles, quibus conuocare possis multitudinem, quando mouenda sunt castra. Cumque increpueris tubis, congregabitur ad te omnis turba ad ostium tabernaculi federis. Si semel clangueris, uenient ad te omnes principes et capita multitudinis Isrel. Sin autem prolixior atque concisus clangor increpuerit, mouebunt castra primi, qui sunt ad orientalem plagam. Per duas enim tubas exercitus ducitur, quia per duo Testamenta siue per duo precepta caritatis, ad procinctum fidei populus euocatur. Que idcirco argentee fieri precipiuntur, ut predicatorum  eloquia nitore refulgeant, et auditorum mentem nulla sui obscuritate confundant. Idcirco autem ductiles, quia necesse est, ut hi, qui uenturam uitam predicant, tribulationum presentium tunsionibus crescant. Quod autem subditur, Si semel clangueris, ueniant ad te principes et capita multitudinis Isrel, semel tubis clangere, est uim uerbi doctrine secundum unitatem fidei et concordiam sensus catholici proferre. Ad quem sonitum principes et capita multitudinis conuenire debent, quia ualde condecens est, ut illi qui presunt ceteris, una fide unaque dilectione conuenientes, de salute sua ac sibi subditorum pacifice disputent, aliisque pacis et concordie bonum ad exemplum prebeant, ne forte si aliter cecinerint, merito eos reprehendat apostolica  auctoritas; que ad Corinthios scribens, ait: Cum enim sit inter uos zelus et contentio, nonne carnales estis, et secundum hominem ambulatis?  Et item: Conuenientibus, inquit, uobis in ecclesiam, audio inter uos schismata esse, et ex parte credo . Sed magis illud sequantur, quod idem Apostolus iisdem Corinthiis ait: Obsecro autem uos per nomen Domini nostri Iesu Christi, ut idipsum dicatis omnes, et non sint in uobis schismata. Sitis autem perfecti in eodem sensu et in eadem scientia . Bene autem dicitur, Cum concisus clangor increpuerit, mouebuntur castra: quia nimirum cum subtilius ac minutius predicationis sermo tractatur, auditorum mentes contra tentationum certamina  ardentius excitantur. Mouebunt, inquit, castra primi, qui sunt ad orientalem plagam. Quinam sunt illi qui ad orientalem plagam castra mouent, nisi hi quibus lux fidei primum fulsit? Ordinatis ergo Euangelii predicatoribus, primum Saluator precepit: In uiam gentium ne abieritis, et in ciuitates Samaritanorum ne intraueritis, sed potius ite ad oues, que perierunt domus Isrel : quibus et ipsa ueritas presentialiter inter eos conuersans, Euangelium predicabat, sed passione Redemptoris nostri ac resurrectione perpetrata, idem Redemptor apparens discipulis ait: Data est mihi omnis potestas in celo et in terra. Euntes ergo, docete omnes gentes, baptizantes eos in nomine Patris et Filii et Spiritus sancti . Tribus ergo Iuda  cum ceteris, qui secum ad orientem habitabant, primum castra mouebat; deinde cetere tribus secundum ordinem suum: quia primum in Iudea oportuit Ecclesiam primitiuam construi, deinde ex cunctis per orbem nationibus gentes ad fidem conuocari. Quando autem congregandus est populus, simplici tubarum clangore et non concise ululabunt. In conuocatione populi simplex tubarum clangor, et non concisus esse iubetur, quia qui multitudini uerbum fidei predicat, simplici et aperta locutione debet uti, quatenus ea que dicuntur multi intelligant, et multi inde edificentur, ne forte si obscure locutioni doctor operam dederit, et ignota uerba interposuerit, auditor sine fructu edificationis, uacuus inde recedat. Hinc et doctor gentium quibusdam de  linguarum diuersitate gloriantibus ait: Fratres, si uenero ad uos linguis loquens, quid uobis prodero, nisi uobis loquar, aut in reuelatione, aut in scientia, aut in prophetia, aut in doctrina? Tamen, que sine anima sunt uocem dantia, siue tibia, siue cithara, nisi distinctionem sonitus dederint, quomodo scietur id quod canitur, aut citharizatur? Etenim si incertam uocem det tuba, quis parabit se ad bellum? Ita et uos per linguam, nisi manifestum sermonem dederitis, quomodo scietur id quod dicitur? Et item: Quid ergo, inquit, est fratres? Cum conuenitis, unusquisque uestrum psalmum habet, doctrinam habet, apocalypsim habet, linguam habet, interpretationem habet, omnia ad edificationem fiant . Quamuis enim in bonis doctoribus tanta docendi cura sit uel esse debeat,  ut uerbum, quia nimis obscurum sit uel ambiguum, Latinum esse non possit, uulgi tamen sic more dicatur, ut ambiguitas obscuritasque uitetur: non sic dicatur, ut a doctis, sed potius ut ab indoctis dici solet. Quid enim prodest locutionis integritas, quam non sequitur intellectus audientis, cum loquendi omnino nulla sit causa, sed quod loquitur non intelligunt, propter quos ut intelligant loquimur? Qui ergo docet, uitabit omnia uerba que non docent. Et si pro his aliqua, que intelliguntur integra potest dicere, id magis eliget. Si autem non potest, siue quia non sunt, siue in presentia non occurrunt, utetur etiam uerbis minus integris, dum tamen res ipsa doceatur atque discatur integre.  Et hoc quidem non solum in collocutionibus siue fiant cum aliquo uno, siue cum pluribus, uerumetiam multo magis in populis, quando sermo promitur, ut intelligatur instandum est. Est autem optimus modus dicendi, quo fit, ut qui audit uerum audiat, et quod audit, intelligat: bonorumque ingeniorum insignis est indoles, in uerbis uerum amare, non uerba. Quid enim prodest clauis aurea, si aperire quod uolumus non potest? Aut quid obest lignea, si hoc potest, quando nichil querimus nisi ut pateat quod clausum est? Sequitur:

Filii autem Aaron sacerdotis clangent tubis, eritque hoc legitimum sempiternum in generationibus uestris. Filii quidem Aaron clangent tubis, cum doctores sancti predicant uerbum Dei, et uiam iustitie auditoribus  suis, uel studia demonstrant, quatenus in semita mandatorum Dei gressibus bonorum operum ambulant, et iter impiorum deuitare sustinent. Et nota, quod non alii quilibet, sed filii Aaron iubentur tubis clangere, quia proprie officium est sacerdotum, Euangelium Christi populis predicare, quibus per prophetam dicitur: Clama, ne cesses: quasi tuba exalta uocem tuam . Et item: Exalta, inquit, in fortitudine uocem tuam, qui euangelizas Sion: exalta, noli timere, etc. .

Si exieritis ad bellum de terra uestra contra hostes, qui dimicant aduersum uos clangetis ululantibus tubis, et erit recordatio uestri coram Domino Deo uestro. Ululantibus tubis clangitur, quando coram populis ad penitentiam et compunctionem lacrymarum excitandam  sermo deflectitur, et corda auditorum ad Domini misericordiam implorandam prouocantur. Ut eruamini, ait, de manibus inimicorum uestrorum. Quia necesse est, ut ab omni potestate contra hostes et contra nequitias spiritales auxilium petatur, quatenus sua gratia eos protegat, qui non habent nisi de sua pietate fiduciam. Si quando habebitis epulum et dies festos et kalendas, canetis tubis super holocaustis et pacificis uictimis, ut sint uobis in recordationem Dei uestri: ego Dominus Deus uester. Considerandum nobis est, quod legislator in aduersis et in prosperis, tubis clangere mandat, quia pene nullum tempus est, quod non habile sit et opportunum, ad sermonem proferendum diuinum. Modo enim lectionibus tempus est uti, modo cantui deseruire diuino, modo  orandi, modo docendi, modo exhortandi, modo increpandi opportunitas se confert, quia secundum qualitatem auditorum, sermo semper conformari debet doctorum. Hinc quoque per Psalmistam dicitur: Bonum est confiteri Domino, et psallere nomini tuo, Altissime. Ad annuntiandum mane misericordiam tuam, et ueritatem tuam per noctem. Et item inquit: Benedicam Dominum in omni tempore, semper laus eius in ore meo . Hinc et Paulus ad discipulum scribens, ait: Predica uerbum, insta opportune, importune: argue, obsecra, increpa, in omni patientia et doctrina . Et alibi: Sine intermissione, ait, orate: in omnibus gratias agite. Hec est enim uoluntas Dei in Christo Iesu in omnibus uobis.  Anno secundo, mense secundo, uigesimo die mensis, eleuata est nubes de tabernaculo federis: profectique sunt filii Isrel per turmas suas, de deserto Sinai, et recubuit nubes in solitudine Pharan, etc. . Duodecima mansione uenerunt filii Isrel in desertum Sinai, quadragesimo septimo die, ex quo de Aegypto transierunt, probante Scriptura Exodi ac dicente: Mense tertio egressionis filiorum Isrel de Aegypto, in die hac transierunt in solitudinem Sinai. Profectique simul de Raphidim, uenerunt in desertum Sinai, et castra metati sunt in eremo: seditque Isrel ibi e regione montis: et Moyses ascendit ad Dominum. uocauitque eum Dominus de monte, dicens, et reliqua . Et rursum: uade, inquit Dominus, ad populum, et sanctifica eos hodie et  cras: et lauent uestimenta sua, sintque parati in diem tertium, quia tertio die descendet Dominus, uidente uniuerso populo super montem Sinai , quod et factum est. Laueruntque uestimenta sua, et ab uxorum coitu separati sunt, dieque tertio descendit Dominus in montem. Quo fumante, et fulgore, tonitruo, caligine, uoce tube, mortalium corda terrentibus, Moyses loquebatur, et Dominus respondebat ei. Supputemus numerum, et inueniemus quinquagesimo die egressionis Isrel de Aegypto, in uertice montis Sinai legem datam. Unde et Pentecostes celebratur solemnitas, et postea Euangelii sacramentum, sancti Spiritus descensione completur. Longum est, si replicare uelim, quid in lege preceptum sit, quomodo fabricatum tabernaculum, que uarietas  hostiarum, que uasorum diuersitas, que indumenta pontificis, que sacerdotum ac Leuitarum ceremonie, quid egerint, quomodo populus numeratus sit, hoc tantum dicam, quod media pars Exodi, et totus Leuiticus liber, et Numerorum precepta non modica, et per singulas tribus populi distributio, et oblatio principum, in hac mansione descripte sunt, multorumque uoluminum disputatio huic loco sufficere uix possit.

Interpretatur autem Sinai rubi, non unus ut supra in solitudine Sin, sed plures: ut ibi principium sit, hic perfectio. Ibi solitarius numerus, hic multiplex. Aliud est enim unam, et aliud omnes gratias possidere. Itaque Isrel post familiarem cum Deo sermonem, postquam iuxta montem Sinai commoratus  est anno uno et diebus quatuor, mira dispositione castrorum egressus est in solitudine Pharan, que interpretatur onager aut feritas, ibique succumbit male bestie fastidiens celestem panem, et Aegyptiorum carnes desiderans: quando multos subitum uorabat incendium, et intercedente Moyse, unum uorax flamma consumpsit. Tunc accipiunt coturnices, et usque ad nauseam ac uomitum deuorant. Eliguntur Septuaginta presbyteri, uadunt ad ostium tabernaculi, duo remanent, Eldad et Medad, non imperii negligentes, sed humilitate submissi, dum se honore arbitrantur indignos. Unde et absentes prophetant. Saturatoque populo cum adhuc esca esset in ore ipsorum, ira Dei ascendit super eos, et occidit  pingues eorum, et electos Isrel prepediuit, ne ad malum uelociter currerent . Unde et appellatus est locus, Sepulcra concupiscentie, siue ut in Septuaginta legimus, memorie desiderii.

Ex quibus omnibus nos docemur, qui sapientiam dimisimus secularem, et Aegyptias ollas contempsimus, non debere murmurare contra celestem Scripturarum panem, nec uirulentias Aegyptiorum, qui sunt magnarum carnium, sed simplicem manne cibum querere. Alioqui si eas rursus uoluerimus appetere, uorabimus usque ad nauseam, et statim Domini igne torquebimur, desideriumque nostrum uertetur in tumulos, ut simus sepulcra dealbata, que foris parent hominibus speciosa, intus autem plena sunt ossibus mortuorum et omni spurcitia .



CAPUT u. De Hobab filio Raguel Madianita cognato Moysi, et profectione filiorum Isrel a monte Sinai.

 Et dixit Moyses Hobab filio Raguel Madianite cognato suo: Proficiscimur ad locum quem Dominus daturus est nobis; ueni nobiscum, ut benefaciamus tibi, quia Dominus bona promisit Isreli. Cui ille respondit: Non uadam tecum, sed reuertar in terram meam, in qua natus sum. Et ille: Noli, inquit, nos relinquere: tu enim nosti in quibus locis per desertum castra ponere debeamus, et eris ductor noster. Cumque nobiscum ueneris, quidquid optimum fuerit ex opibus quas nobis traditurus est Dominus, dabimus tibi. Plerumque persuadere elatis utilia melius  possumus, si profectum eorum nobis potius quam illis profuturum dicamus, si eorum meliorationem nobis magis quam sibi impendi postulamus. Facile enim ad bonum elatio flectitur, si eius inflexio prodesse et aliis credatur. Unde et Moyses, qui regente se Deo, deserti duce erea columna, pergebat, cum Hobab cognatum suum ex gentilitatis conuersatione uellet educere, et omnipotentis Dei dominio subiugare, ait: Proficiscimur ad locum quem Dominus daturus est nobis: ueni nobiscum, ut benefaciamus tibi, quia Dominus bona promisit Isreli. Cui cum respondisset ille, Non uadam tecum, sed reuertar in terram meam, in qua natus sum, illico adiunxit: Noli nos relinquere: tu enim nosti in quibus locis per desertum castra ponere debeamus, et eris  ductor noster. Neque enim Moysi mentem ignorantia itineris angustabat, quam et ad prophetie scientiam cognitio diuinitatis expanderat, quam columna exterius preibat, quam de cunctis interius per conuersationem Dei sedula locutio familiaris instruebat; sed uidelicet uir prouidus, elato auditori colloquens, solatium petiit ut daret, requirebat in uia, ut dux ei fieri potuisset ad uitam. Egit itaque ut superbus auditor uoci ad meliora suadenti eo magis fieret deuotus quo fateretur necessarius; et unde se exhortatorem suum precedere crederet, inde se sub uerbis exhortantis inclinaret. Profecti sunt ergo de monte Domini uiam trium dierum, arcaque federis Domini precedebat eos per dies tres prouidens castrorum locum.  Nubes quoque Domini super eos erat per diem cum incederent. Quod autem dicitur de arca federis Domini precedere filios Isrel per dies tres prouidens castrorum locum, quid significat, nisi incarnationem Domini electis ab initio mundi iter presentis uite dirigere, atque ducatum ad terram sanctam ueraciter prebere? que prius sub figura patres ueteris Testamenti ducebat, et nunc in ueritate uiam iustitie nobis demonstrat. uia ergo trium dierum sancte Trinitatis est fides, tribus temporibus, hoc est, ante legem, in lege, et sub gratia, callem ueritatis atque iustitie exsecutoribus suis fideliter demonstrans. Quod autem dicit nubem super eos esse per diem cum incederent, significat protectionem diuinam per Spiritus sancti gratiam ab initio electos defendere,  atque ad futuram quietem seruare. Cumque eleuaretur arca Dei, dicebat Moyses: Surge, Domine, dissipentur inimici tui, et fugiant a facie tua qui oderunt te. Cum autem deponeretur aiebat: Reuertere, Domine, ad multitudinem exercitus Isrel. Instruit ergo legislator secundum tropologiam suo exemplo duces plebis Dei atque rectores, ut non segnes neque negligentes in cura pastorali atque negotio sibi commisso fiant, sed instar actionis sue, gregem sibi commissum principi pastorum in initio cuiuslibet rei simul et in consummatione fideliter commendent, quatenus sua opitulatione proprias oues protegens, fugiat inimicos, depellat hostes, atque inter suos habitans, populum suum in eternum conseruare dignetur.



CAPUT uI. Ubi murmurat populus et igne percussus comburitur; et de esu carnis, unde murmurauit promiscuum uulgus cum filiis Isrel.

 Interea ortum est murmur populi quasi dolentium pre labore contra Dominum. Quod cum audisset Dominus, iratus est. Et accensus in eo ignis Domini, deuorauit extremam partem castrorum. Cumque clamasset populus ad Moysen, orauit Moyses ad Dominum et absorptus est ignis. uocauitque nomen loci illius, Incensio, eo quod succensus fuisset contra eos ignis Domini. Quid est quod murmurantem populum ignis a Domino accensus deuorat, nisi quod ignis iuste ultionis in futuro excruciat illos qui lingua inflammata a gehenna ad murmurandum atque  detrahendum faciles proruunt? Unde per Sapientiam dicitur: Susurro et bilinguis, maledictus est . Et item: Beatus qui tectus est a lingua nequam. Mors illius mors nequam est, et utilis potius infernus quam illa. Qui relinquunt Deum, incident in illam: exardebit in illis et non exstinguetur  Bene autem subditur quod ipse ignis deuoret extremam partem castrorum. Extrema pars castrorum finis presentium est actionum, ubi cuiuscunque qualis fuerit terminus, a Domino iudicatur. Unde scriptum est: Dominus iudicabit extrema terre. Qui autem usque ad mortem incorrectus perseuerat in malitia concepta, tam in anima quam etiam in corpore urendus erit perpetua pena; nec erit aliquid  inexquisitum, quando totum, quod cogitatum per opus uel etiam uerbum iniquum gessit, inferni carcere punietur. Hinc est quod in Euangelio, pertinaci ipsa ueritas dicit: Esto consentiens aduersario tuo, ne forte aduersarius tradat te iudici, et iudex tradat te ministro, et in carcerem mittaris. Amen dico tibi, non exies inde, donec reddas nouissimum quadrantem . uulgus quippe promiscuum, quod ascenderat cum eis, flagrabat desiderio carnium sedens et flens, iunctis sibi pariter filiis Isrel, et ait: Quis dabit nobis ad uescendum carnes? Recordamur piscium, quos comedebamus in Aegypto gratis. In mentem nobis ueniunt cucumeres, pepones, porrique et cepe et allia. Anima nostra arida est, nichil aliud respiciunt oculi nostri, nisi man, etc. Dure carnalium  mentes per amorem seculi quasi quedam mollia ac delectabilia ferre parate sunt, dum in hac uita rerum culmina apprehendere conantur. Cessationem Dominus a mundi laboribus imperat, sancte quietis dulcedinem persuadet, et tamen uesana iniquorum mens plus se assequi aspera carnaliter quam tenere blanda spiritaliter gaudet; plus acerbitate fatigationis quam quietis dulcedine pascitur: quod aperte in semetipso nobis Isreliticus populus ostendit, qui dum refectionem manne desuper acceperit, ab Aegypto ollas carnium, pepones, porros cepasque concupiuit. Quid enim signatur in manna nisi esca gratie, suaue sapiens, ad refectionem interioris uite bene uacantibus desuper data? Et quid per ollas carnium nisi carnalia opera, uix tribulationum laboribus  quasi ignibus excoquenda? Quid per pepones, nisi terrene dulcedines? Quid per porros ac cepas exprimitur, que plerumque, qui comedunt, lacrymas emittunt, nisi difficultas presentis uite, que a dilectoribus suis et non sine luctu agitur, et tamen cum lacrymis amatur? Manna igitur deserentes, cum peponibus ac carnibus porros cepasque quesierunt, quia uidelicet peruerse mentes dulcia per gratiam quietis dona despiciunt, et pro carnis uoluptatibus laboriosa huius uite itinera, etiam lacrymis plena, concupiscunt. Contemnunt habere ubi spiritualiter gaudeant, et desiderantes appetunt, ubi carnaliter gemant. Et dixit Dominus ad Moysen: Congrega mihi septuaginta uiros de senioribus Isrel, quos tu nosti quod senes ac magistri sint populi Isrel,  et duces eos ad ostium tabernaculi federis, faciesque ibi stare tecum. Et descendam et loquar tibi, et auferam de spiritu tuo, tradamque eis, ut sustentent tecum onus populi et non tu solus graueris, etc. Sicut plerumque iuuenes dici solent, qui nulla consilii grauitate deprimuntur, ita senes non eos Scriptura sacra uocare consueuit, qui sola quantitate temporum, sed morum grandeuitate maturi sunt. Unde per quemdam sapientem dicitur: Senectus uenerabilis non diuturna neque numero annorum computata. Cani sunt autem sensus hominis, et etas senectutis uita immaculata . Hinc ergo est quod ad Moysen dicit: Congrega mihi septuaginta uiros de senioribus Isrel, quos tu nosti quod senes populi sunt. In quibus  quid aliud quam senectus cordis requiritur, cum tales iubentur eligi, qui senes sunt? Si enim senectus in eis corporis quereretur, a tantis sciri poterant a quantis uideri. Dum uero dicitur, quos tu nosti quod senes populi sint, profecto liquet quia senectus mentis, non corporis, eligenda nuntiatur. Mystice autem descendente in nube carnis Christo, diffusa est per orbem [uel fidem] Spiritus sancti gratia super populos et septuaginta gentium linguis electos; euenitque super omnes donum illud uirtutis celestis, quod quondam fuit in Moyse atque prophetis. Et ait Moyses: Sexcenta millia peditum huius populi sunt, et tu dicis, Dabo eis esum carnium mense integro. Nunquid ouium et boum multitudo cedetur, ut possit sufficere ad cibum? uel omnes pisces maris  in unum congregabuntur, ut eos satient? Cui respondit: Nunquid manus Domini inualida est? Iam nunc uidebis utrum meus sermo opere compleatur. Septuaginta: Et dixit Moyses: Sexcenta millia peditum, in quibus sum in ipsis, et tu dixisti, Carnes dabo eis, et edent mense dierum. Nunquid oues et boues occidentur illis, et sufficiunt illis? Aut omnis piscis congregabitur eis et sufficiet eis? Queri solet utrum hoc Moyses diffidendo dixisset, et nascetur questio cur hoc ei non exprobrauerit Dominus, sicut exprobrauit quod ad petram unde aqua fluxit uidetur de potestate Domini dubitasse. Si autem dixerimus hoc eum dixisse querendo modum quo fieret, ipsa Domini responsio ubi ad eum dixit: Nunquid manus Domini non sufficiet? quasi redarguentis  uidetur quod ille ista non credidisset. Sed melius arbitror intelligi Dominum ita respondisse tanquam modum futuri facti, quem ille requirebat, dicere noluerit, sed potius opere ipso suam potentiam demonstrare. Poterat enim et Marie dicenti: Quomodo fiet istud quoniam uirum non cognosco , a calumniantibus obiici quod minus crediderit, cum illa modum quesiuerit, non de uirtute Domini dubitauerit. Quod autem responsum est illi: Spiritus sanctus superueniet in te, et uirtus Altissimi obumbrabit tibi , poterat respondere et sic, quomodo hic. Nunquid Spiritui sancto impossibile est, qui superueniet in te? ac si idem sensus conseruaretur. Porro autem talia quedam dicens Zacarias, incredulitatis arguitur, et uocis oppresse pena plectitur.  Quare? nisi quia Dominus non de uerbis, sed de cordibus iudicat? Alioqui et ad illam petram unde aqua profluxit, poterant excusari uerba Moysi, nisi in eum clara esset diuina sententia, quod diffidendo talia dixerit. Nam ita se ea uerba habent: Audite me, increduli: Nunquid enim de petra ista educimus uobis aquam?  Deinde sequitur: Et eleuata Moyses manu sua, percussit petram bis et exiit aqua multa, et bibit synagoga et pecora eorum . Utique ad hoc congregauit populum, ad hoc illam uirgam, in qua tanta miracula fecerat, sumpsit, eaque petram percussit, atque inde solite uirtutis est consecutus effectus. uerba ergo illa quibus ait: Nunquid ex hac petra educimus uobis aquam? possent  sic accipi tanquam diceretur: Nempe ex hac petra secundum uestram incredulitatem aqua educi non potest, ut denique percutiendo ostenderetur fieri diuinitus potuisse quod illi infidelitate non crederent, maxime quia non dixerat: Audite me, increduli. Ita quidem intelligi possent hec uerba, nisi Deus, qui cordis inspector est, quo animo dicta fuerint indicaret. Sequitur enim Scriptura, et dicit: Et dixit Dominus ad Moysen et Aaron: Quoniam non credidistis mihi sanctificare me in conspectu filiorum Isrel, propter hoc non inducetis uos Synagogam hanc in terram quam dedi eis. Ac per hoc intelligitur illa uerba ita dixisse Moysen, tanquam ad incertum percusserit; ut si non sequeretur effectus, hoc predixisse putaretur, cum ait: Nunquid ex hac petra  educimus uobis aquam? Quod in animo eius lateret omnino nisi Dei sententia proderetur. E contrario itaque isto loco debemus intelligere uerba Moysi de promissis carnibus, querentis potius quomodo fieret, quam diffidentis fuisse quando sententia Domini non secuta est que uindicaret, sed potius que doceret.



CAPUT uII. De septuaginta senioribus electis ad magisterium populi.

 uenit ergo Moyses, et narrauit populo uerba Domini, congregans septuaginta uiros de senioribus Isrel, quos stare fecit circa tabernaculum. Descenditque Dominus per nubem, et locutus est ad eum, auferens de Spiritu qui erat in Moyse, et dans septuaginta  uiris. Cumque requieuisset in eis Spiritus, prophetauerunt, nec ultra cessauerunt. Et exiit, inquit, Moyses ad populum, et locutus est uerba Domini. Donec uerba Dei audit Moyses et ab ipso docetur, intus est et in interioribus consistit, atque in secretis habetur. Ubi uero turbis loquitur et populo ministrat, ei qui intus non potest stare, exire dicitur foras. Quid ergo forme et talis continet sermo, nisi quod omnis doctor et magister Ecclesie, si de profundioribus mysteriis aliquid moueat, si arcanum quid reconditum de Dei sapientia proferat inter perfectos, donec in profundis sensibus uersatur, intus esse et in interioribus consistere dicendus est. Cum uero ergo loquitur ad turbas, et ea profert que sufficiunt his qui foris sunt,  et que potest uulgus audire, foras dicitur, et loqui ad populum uerba Domini. Hoc uideo et Paulum fecisse et intus quidem fuisse cum diceret: Sapientiam autem loquimur inter perfectos: sapientiam autem non huius mundi, que destruetur, sed loquimur Dei sapientiam in mysterio absconditam, quam nemo principum huius mundi cognouit . uides quomodo intus est et interna atque arcana diuine sapientie penetrat Paulus, cum hec loquitur? Cum autem procedit ad populum, audi quid loquitur: Omnis sermo malus non procedat de ore uestro. Qui furabatur, iam non furetur . Et: Unusquisque uir uxorem habeat, et unaqueque mulier uirum suum habeat . Hec et si qua huiusmodi  sunt Paulus, secundum Moysi formam foras exiens, ad populum loquitur. Sed uideamus et aliud capitulum, in quo refertur quod septuaginta elegerit uiros Moyses ex senioribus Isrel, et habuerit eos ante tabernaculum testimonii et de Spiritu Moysi accipiens Deus, dederit septuaginta senioribus. Et dum requieuisset, inquit, super eos Spiritus, prophetauerunt omnes. Quod dixit quia assumens de Spiritu Moysi, dedit septuaginta senioribus, spiritum non ita intelligas quasi materialem aliquam corporeamque substantiam auferens Deus a Moyse, in septuaginta secuerit portiones et ita unicuique seniorum exiguam particulam dederit. Impium est ita intelligere naturam Spiritus sancti. Sed hoc modo figuram mystici huius sermonis aduerte: quasi Moyses et Spiritus  qui erat in Moyse clarissimi cuiusdam luminis fuerit lucerna, ex qua septuaginta alias lucernas accenderit Deus; ad quas ita principalis illius luminis splendor aduenerit, ut origo ipsius luminis nichil damni ex commercio deriuationis acceperit. Et hoc modo pie intelligitur quod scriptum est, quia abstulit Dominus de Spiritu Moysi, et dedit septuaginta senioribus. Sed uideamus quid est quod in consequentibus. Et requieuit, inquit, super eos Spiritus, et prophetauerunt omnes. Requiescere Spiritum non in quibuscunque hominibus legimus, sed in beatis et sanctis. Requiescit enim Spiritus Dei in his qui mundi sunt corde, et in his qui mortificant animas suas a peccato. Sicut e contrario ille qui habitat in corpore subdito peccatis, etiamsi habitabit aliquando in eo,  non enim potest Spiritus sanctus consortium habere peccati et societatem spiritus mali. Certum est enim peccati tempore adesse in corde uniuscuiusque spiritum malum, et agere partes suas. Cui utique cum locus datur, et recipitur a nobis per cogitationes malas, et per concupiscentias pessimas contristatus, et ut ita dicam coangustatus, fugatur de nobis Spiritus sanctus. Propter quod et Apostolus, sciens hec ita accidere, monebat dicens: Nolite contristare Spiritum sanctum, in quo signati estis in die redemptionis . Igitur peccantes contristamus Spiritum sanctum; iuste uero agentes et sancte, requiem ei paramus in nobis. Unde et quod nunc ait de septuaginta presbyteris, quia requieuit in eis Spiritus, laudem uite eorum et uirtutes exposuit.

 Denique quia pro puritate cordis eorum et sinceritate mentis, atque intelligentie capacitate requieuit Spiritus sanctus, continuo et operatur in eis; nec otium patitur, ubi operandi materia digna suppeditat. Ait enim Scriptura: Et requieuit in eis Spiritus et prophetauerunt. In omnibus ergo qui prophetauerunt requieuit Spiritus sanctus, nec tamen in aliquo ipsorum ita requieuit, sicut in Saluatore. Propter quod et scriptum est de eo: Quia exiuit uirga de radice Iesse, et flos de radice eius ascendit, et requieuit super eum Spiritus Dei, spiritus sapientie et intellectus, spiritus consilii et fortitudinis, spiritus scientie et pietatis, et repleuit eum spiritus timoris Domini. . Sed fortasse aliquis dicit: Nihil amplius  ostendisti de Christo scriptum quam reliquis hominibus. Sicut enim de ceteris scriptum est, quia requieuit super eos Spiritus, ita de Saluatore dictum est, requieuit super eum Spiritus Domini. Sed uide quia supra nullum alium Spiritus Dei requieuisse septemplici uirtute describitur. Per quod sine dubio ipsa illa diuini Spiritus substantia; que quia uno nomine non poterat dici, diuersis uocabulis explanatur, requiescere super uirgam, que de stirpe Iesse procederet, prophetatur. Habeo et aliud testimonium, quo docere possim in Domino saluatore, in eo Spiritum sanctum eximio quodam genere, et longe aliter requieuisse quam fertur in ceteris. Dicit Ioannes Baptista de eo: Qui misit me baptizare in aqua, ille mihi dixit: Super quem uideris  Spiritum Dei descendentem et manentem in eo, ipse est . Si dixisset Spiritum descendentem, et non addidisset, et manentem in eo, nichil precipuum a ceteris habere uideretur. Nunc autem addidit et manentem in eo, ut esset hoc signi in Saluatore, quod in nullo alio possit ostendi. Denuo enim scriptum est quia manserit in eo Spiritus sanctus. Et ne quis putet me in hoc derogare prophetis, sciunt ipsi, quia non ipsis derogo, preferens eis Dominum meum Iesum Christum. Recolunt enim singuli dicta sua, et inueniunt, quod de nullo alio dictum est, quia peccatum non fecit, nec inuentus est dolus in ore eius . Quia enim solus est qui peccatum non fecit, idcirco in ipso solo mansit, et permansit Spiritus sanctus. Si enim ipse est de quo  singulare aliquid et eximium dicitur, hoc quod supra diximus, quia peccatum non fecit, constat reliquos omnes fuisse sub peccato. Si omnes, necessario et prophetas. Et quomodo conuenit, ut tempore peccati mansisse in eis dicamus Spiritum sanctum? Aut si tibi incredibile uideatur prophetas postquam acceperant Spiritum sanctum, potuisse peccare, adhuc ad ipsum Moysen quem habemus in manibus reuertamur, qui utique maximus est, et eximius prophetarum. Ipse describit et testimonium dat de semetipso, quia peccauerit in eo quod dixit: Audite me, increduli: Nunquid de petra ista producimus uobis aquam?  In his enim dictis non sanctificauit Dominum in aqua contradictionis, id est, non est confisus in uirtute Dei, et dixit: Quia  potens est Deus de petra ista uel hac educere uobis aquam; sed quasi ex diffidentie cuiusdam fragilitate respondit dicens: Nunquid poterimus uobis de petra hac educere aquam? Quia ergo peccatum ei in his uerbis reputatur a Domino, certum est quod hec cum loqueretur, non de Spiritu sancto locutus sit, sed de spiritu peccati. Quod si Scripture testimonio tantus propheta Moyses ostenditur aliquando habuisse Spiritum Dei, aliquando uero non habuisse, peccati scilicet tempore, certum est quia et de reliquis prophetis similis forma tenenda sit. Quid autem de Dauid dicam, qui Spiritu sancto tanquam possit auferri, orat ne auferatur et dicit: Ne proiicias me a facie tua, et spiritum tuum ne auferas a me .  In sequentibus uero tanquam pro culpa ablatum a se munus reposcit et dicit: Redde mihi letitiam salutaris tui: et spiritu principali confirma me . Quid uero etiam de Salomone commemorem, quem nemo utique dicet, aut sine Spiritu sancto iudicasse iudicia; uel templum Domino construxisse; aut rursus in sancto Spiritu demonibus templa fecisse, aut impiis mulieribus flexisse latera sua. Etiam ille propheta, qui in tertio regnorum libro in Bethel mittebatur a Domino, in Spiritu utique Dei uerba locutus est; non tamen in Spiritu Dei preuaricatus esse preceptum Domini credendus est, quo iussus fuerat non manducare panem in Bethel: propter quod et a leone perimitur . Sed longum est ire per singulos. Ego autem licet non usquequaque  pronuntiem, puto tamen quod in nonnullis etiam communibus hominum gestis, que quamuis peccato non careant, non tamen digna uideantur, quibus interesse Spiritum sanctum dixerimus: ut uerbi gratia, connubia legitima carent quidem peccato, ne tamen tempori illi, quo coniugales actus geruntur, presentia Spiritus sancti dabitur, etiam si propheta esse uideatur, qui officio generationis obsequitur. Sed alia plura sunt, in quibus sola sibi sufficit uis humana, et neque res indiget, neque decet adesse presentiam sancti Spiritus. Sed in hec per excessum quemdam incurrimus, dum ostendere uolumus, super solum Dominum et Saluatorem meum Iesum, mansisse Spiritum Dei; in ceteris autem omnibus sanctis, sicut et in Septuaginta  senioribus, a quibus uerbi huius processit exordium, requieuisse Spiritum Dei tantum, et operatum esse interpretatur ea que expediebant his per quos operabatur, et ut utile erat his quibus ministrabant.

Remanserant in castris autem duo uiri, quorum unus uocabatur Eldad, et alter Medad, super quos requieuit Spiritus. Nam et ipsi descripti fuerant et non exierunt ad tabernaculum. Non ob contemptum precepti Domini, sed magis ob deuotionem humilitatis, in castris hi duo uiri remanserunt, quasi indignos semetipsos iudicantes ad perceptionem tanti muneris. Et ideo inspector cordium dignos eos iudicauit gratia Spiritus sui: quorum tota intentio humilitatis uirtute adornata fuit.

Cumque prophetarent in castris, cucurrit puer et  nuntiauit Moysi dicens: Eldad et Medad prophetant in castris. Statim Iosue, filius Nun, minister Moysi et electus de pluribus, ait: Domine mi, Moyses, prohibe eos. At ille: Quid, inquit, emularis pro me? Quis tribuat, ut omnis populus prophetet, et det eis Dominus Spiritum suum? Pia pastorum mens, quia non propriam gloriam, sed auctoris querit; ab omnibus uult adiuuari quod agit. Fidelis namque predicator optat si fieri ualeat, ut ueritatem, quam solus loqui non sufficit, ora cunctorum sonent. Unde cum Iosue duobus in castris remanentibus atque prophetantibus uellet obsistere, ei per Moysen dicitur: Quid emularis pro me? Quis tribuat, ut omnis populus prophetet, et det eis Dominus Spiritum suum?  Prophetare quippe omnes uolunt, qui bonum quod habuit aliis non inuidit.



CAPUT uIII. De esu carnium coturnicum.

 Reuersusque est Moyses et maiores natu Isrel in castra. uentus autem egrediens a Domino, arreptans trans mare coturnices detulit et demisit in castra, itinere quantum uno die confici potest, ex omni parte castrorum per circuitum, uolabantque in era duobus cubitis altitudine super terram. Surgens ergo populus, tota die illa, et nocte, et die altero, coturnicum congregauit multitudinem. Qui parum, decem coros. Et siccauerunt eas per gyrum castrorum. Adhuc carnes erant in ore eorum, nec defecerat huiuscemodi cibus: et ecce furor Domini concitatus in  populum, percussit eum plaga magnanimis. uocatusque est ille locus, Sepulcra concupiscentie. Ibi enim sepelierant populum, qui carnes desiderauerat. Carnalis ergo populus Iudeorum celestem cibum spernens, uoluptatem carnalium desiderabat; sed diuina prouidentia ita iudicium temperauit, ut puniret uoluptuosorum concupiscentiam, nec tamen denegaret fragilibus competentem alimoniam. Quin in ipsa concessione, aliquid spiritaliter eis innueret. Cum enim illi peterent carnes sibi impartiri, non ferarum, non quadrupedum nec terrestrium animalium eis esum tribuit, sed uolucrum, quatenus ex ipsa perceptione alimenti, discerent superna magis desiderare quam terrena, spiritalia potius quam corporalia. Auium ergo natura ex aquis primum processit,  sed in era habitationem sibi acquirit. Unde et qui uolucrum esum percipiunt, ab imis ad superna cor leuare admonentur, ut licet in terrenis corporibus degant, tamen animo semper ad celestia appetant, secundum illud Apostoli, quod dicit: In carne autem ambulantes, non secundum carnem militantes. Nostra autem conuersatio in celis est .

Egressi autem de sepulcris concupiscentie, uenerunt in aseroth, et manserunt ibi. Quartadecima mansio in solitudine Pharan, que in atrium uertitur. In hac Aaron et Maria propter Aethiopissam contra Moysen murmurant. Et hoc, prudens lector, attende quod post consummatam in duodecimo numero uirtutem,  quia superbit Isrel, et in sepulcris concupiscentie carnes Aegyptias desiderauit, rursum iacit aliud fundamentum et atria: id est, ad uestibula uirtutis ingreditur, ostendens nobis et eos qui stant posse cadere, et qui ceciderunt, posse resurgere. Positus est enim iehsu in ruinam et resurrectionem multorum . Et ipse loquitur per Prophetam: Nunquid qui cadet non resurget?



CAPUT IX. De murmuratione Aaron et Marie contra Moysen propter Aethiopissam uxorem eius.

 Locutaque est Maria et Aaron contra Moysen propter uxorem eius Aethiopissam, et dixerunt: Num per solum Moysen locutus est Dominus? Nonne et nobis similiter locutus est? Quod cum audisset  Dominus, iratus est. Erat enim Moyses uir mitissimus, super omnes homines, qui morabantur in terra, etc.  Queri solet utrum ipsa sit filia Iethro, an alteram duxerit [Al., superduxerit]? Sed ipsam fuisse, credibile est. De Madianitis quippe erat, qui reperiuntur in Paralipomenon Aethiopes dici, quando contra eos pugnauit Iosaphat. Nam in his locis dicitur eos persecutus populus Isrel, ubi Madianite habitant, qui nunc Saraceni appellantur. Sed nunc eos Aethiopes nemo fere appellat, sicut solent locorum et gentium nomina plerumque uetustate mutari. Allegorice autem Mariam dicimus formam habuisse plebis prioris: Moysen, id est legem Domini transisse ad connubium Aethiopisse huius, que ex  gentibus congregata est. Hanc ergo Moyses, id est, lex spiritalis accepit uxorem, et pro hoc facto Maria, que Synagoga est, indignatur et detrahit una cum Aaron, cum sacerdotibus scilicet et Phariseis. Derogat usque in hodiernum diem Moysi nobiscum posito plebs illa; et turpis ei uidetur, quia circumcisionem carnis non docet apud nos, ne obseruationem sabbati, nec neomenie, nec sacrificia sanguinis, sed circumcisionem cordis et precandi otium, diesque festos in azymis sinceritatis et ueritatis, et sacrificia laudis, et non iam pecudum, sed uitiorum cedi uictimas monet. Iudicat ergo de his Deus, et nuptias Aethiopisse confirmat. Et Moysen quidem libenter cum ea habitare sinit et requiescere: Mariam uero eiicit extra castra, et porro facit a tabernaculo  testimonii, cum non eiicitur etiam Aaron; insuper autem et lepra afficitur Maria. Aspice nunc ad illam plebem, et uide quanta in illa est lepra peccati, quanta intelligentie caligo, quanta obseruantie feditas, quanta turpitudo conspectus. uerumtamen hec lepra non perpetuo permanet, sed ubi septimana compleri ceperit mundi, reuocabitur ad castra. In fine enim mundi cum plenitudo gentium introierit, tunc etiam omnis Isrel saluabitur : et tunc est cum cessabit lepra de facie Marie. Recipiet enim decus fidei, et splendorem Christi agnitionis accipiet, et restituetur uultus eius, cum fiet uterque unus grex et unus pastor, in quo uere dicendum est: O altitudo diuitiarum sapientie et  scientie Dei : quia ita conclusit omnes sub peccato, ut omnium misereatur, in Christo Iesu Domino nostro, sicut Apostolus dicit: Hec omnia in figura contigerunt illis: scripta sunt autem propter commonitionem nostram . Quero quid commonitionis accipiamus ex eo quod lectum est nobis, quia detraxerunt Aaron et Maria de Moyse, et propter hoc correpti sunt. Maria uero etiam leprosa efficitur. Tanta autem fuit cura correptionis huius, ut dum Maria septimane tempus expleret in lepra, populus Dei non ageret iter ad terram repromissionis, nec tabernaculum testimonii moueretur. Primo interim moneor, et utiliter ac necessario moneor ex hoc facto, ne detraham fratri, ne male loquar de proximo meo, ne aperiam os meum ad  derogandum non solum sanctis, sed quibuslibet proximis meis, uidens quanta ex hac indignatio fuerit Dei, quanta uindicta processerit. Denique, aduersum peccatum istud simili indignatione etiam in psalmis Domini commoueri uidemus et dicere: Sedens aduersus fratrem tuum detrahebas, et aduersus filium matris tue ponebas scandalum . Similiter autem et in alio psalmo ex persona iusti, scietis hoc Deo quam maxime displicere, quod dicitur: Detrahentem occulte aduersus proximum suum persequebar . Ex his igitur omnibus diuine Scripture sermonibus uelut gladiis quibusdam utrinque acutis, obtrectandi fratribus, et derogandi sanctis uitium resecemus. Lepra enim consequitur derogantes et ecologos  Post hec autem  a moralibus ad intelligentiam mysticam transeamus. Quamuis et in superioribus pauca iam dicta sunt, tamen que defuisse uidentur addemus. uideamus ergo, quis est qui derogat Moysi, quis de eo male loquitur: non solus iudeus, sed et heretici, qui non recipiunt legem et prophetas, ipsi detrahunt de Moyse. Denique solent ei etiam crimen impingere dicentes, quia homicida fuit Moyses: interfecit enim Aegyptium, et alia multa uel in ipsum, uel in prophetas blasphemo ore concinnant. Isti ergo qui detrahunt Moysi, habent lepram in anima sua, et sunt in homine interiore leprosi: et ideo habentur extra castra Ecclesie Dei. Siue ergo heretici sunt qui derogant Moysi, siue de Ecclesia sint qui detrahunt fratribus, et male loquuntur de fratribus suis,  omnibus qui hoc uitio aguntur, dubitandum non est quin leprosi sint in anima sua. Et Maria quidem interueniente Aaron pontifice septima die curatur: nos uero si obtrectationis uitio inciderimus in anime lepram, usque ad finem septimane mundi, id est, usque ad resurrectionis tempus leprosi in anima permanebimus et immundi, nisi dum penitendi tempus est corrigamus, et conuersi ad Dominum Iesum ac supplicantes ei, per penitentiam purgemur ab immunditia lepre nostre. Ego autem puto, quod non solus ille populus prior, neque soli heretici, de quibus supra memorauimus detrahant de Moyse, sed et omnis, qui scripta eius male intelligit, et qui spiritalem legem carnaliter suscipit, Moysi derogat quia de uerbis sanctis carnaliter homines  docet. Audistis quid sibi iudicii obtrectatores et maleloqui, et quid damnationis acquirant. Audite nunc, et quantum beneficii conferant his quibus obtrectant. Nunquam inuenies tantas laudes Deum dixisse de Moyse famulo suo, quantas nunc dici quidem uideamus, quando ab hominibus ei derogatum est. Audi ergo in sequentibus quid dicat, et quibus Moysen laudibus efferat Spiritus sanctus.

Et descendit, inquit, Dominus in columna nubis, et stetit ad ostium tabernaculi testimonii. Et uocati sunt Aaron et Maria, et steterunt ambo, et dixit ad eos: Audite uerba mea: Si fuerit quis uestrum propheta Domini, in uisionibus ei agnoscar, et in somnis loquar ei: non sicut famulo meo Moysi, qui in tota  domo mea fidelis est. Ore ad os loquar ad cum, in specie et non in enigmate et gloria Deum uidet. Et quare non timuistis detrahere famulo meo Moysi? Et ira furoris Domini facta est super illos et discesserunt: et nubes recessit a tabernaculo. Et ecce Maria facta est leprosa sicut nix. uidetis quid sibi pene contulerint obtrectatores; quid uero illi cui obtrectauerant quesiuerint laudis. Sibi turpitudinem, illi splendorem; sibi lepram, illi gloriam; sibi opprobrium, illi magnificentiam quesiuerunt. uerumtamen Moyses priusquam acceperat Aethiopissam, non est scriptum, quia in speci locutus est Deus ei, et non in enigmate. Sed ubi accepit Aethioissam, tunc dicit de eo Deus, quia ore ad os loquar ad eum, in specie, et non in enigmate.  Modo enim cum Moyses uenit ad nos, et coniunctus est huic Aethiopisse nostre, lex Dei iam non in figuris et in imaginibus sicut prius, sed in ipsa specie ueritatis agnoscitur. Et que prius in enigmate designabantur, nunc in specie et ueritate complentur. Et ideo ille, qui species figurarum et enigmatum disserebat, dicit: Scimus autem, quoniam patres nostri omnes sub nube fuerunt, et omnes in Moyse baptizati sunt, in nube et in mari; et omnes eamdem escam et potum spiritalem biberunt. Bibebant autem de spiritali sequente petra. Petra uero erat Christus . uides quomodo enigmata legis Paulus absoluit, et species enigmatum docet et dicit, quia petra in enigmate erat apud Moysen, antequam iungeretur huic nostre Aethiopisse: nunc in specie petra Christus  est. Nunc enim os ad os loquitur per legem, Deus antea in enigmate fuit baptismum in nube et in mari; nunc autem in specie regeneratio est in aqua et Spiritu sancto. Tunc erat in enigmate manna cibus; nunc autem in specie caro uerbi Dei uerus est cibus sicut ipse dicit: Quia caro mea uere est cibus, et sanguis meus uere est potus . Sic ergo iam nunc Moyses apud nos positus, et huic Aethiopisse coniunctus, uel ipse ad nos, uel ad ipsum Dominus non loquitur in enigmate, sed in specie. Hic autem additur: Et gloriam, inquit, Domini uidit. Quando uidit Moyses gloriam Domini? Ego tunc dico, quando transformatus est Dominus in monte, et aderat ibi Moyses cum Elia, et colloquebantur  ei. Et ideo recte in consequentibus adiungit, et quare non timuistis detrahere famulo meo Moysi? Quod euidenter utique ad eos dictum dirigitur, qui Euangelia quidem suscipere uidentur, derogant autem Moysi. Et merito arguuntur, quia cum discant per Euangelium quod Moyses una cum Elia uidit gloriam Domini, legi et prophetis ausi sunt derogare. Et ideo nos non detrahamus Moysi, nec derogemus legi, sed simus non solum auditores legis, sed factores, ut cum ipso Moyse conglorificari mereamur. Ego autem puto quod et illi materiam prestant ad derogandum Moysi, qui uerbi causa cum legitur liber Leuitici, uel lectio Numerorum, non ostendunt quomodo hec que in enigmate scripta sunt, intelligi per speciem debeant; id est, qui non  spiritaliter ea que in lege leguntur exponunt. Necessario enim qui audiunt ritum sacrificiorum, uel sabbatorum, uel similium in Ecclesia recitari, offendantur, et dicant: Quid hoc necesse est in Ecclesia legi? Quid nobis prosunt precepta Iudaica, et spreti populi obseruantie? Hec Iudeorum sunt, et Iudei de his uiderint. Ne ergo huiusmodi offendicula auditoribus accedant, danda opera est ad scientiam legis; et secundum hoc quod spiritalis est lex, intelligenda et explananda sunt que leguntur, ne doctorum causa, imo desidia et negligentia, ab imperitis et indoctis derogetur Moysi. Sed et conuertamur ad Dominum ut auferat a nobis uelamen littere, et non nobis deformis uultus Moysi, sed gloriosus et decorus appareat, ita ut non solum obtrectemus, sed pro  magnitudine sensuum, laudem ei et gloriam conferamus. Et ira furoris Domini facta est super illos, et discesserunt; et nubes recessit a tabernaculo. Et ecce Maria facta est leprosa sicut nix. Ira furoris Domini efficitur super eos qui male loquuntur et detrahunt. uerumtamen quod dicit nubes recessit a tabernaculo, et ecce Maria facta est leprosa sicut nix, considerandum diligentius est, quod prius recedit nubes, et ita lepra repletur: ut ostendatur quia etiam si est in aliquo gratia Spiritus sancti et obtrectat ac detrahit, recedit ab eo post obtrectationem; et sic lepra repletur anima eius. Nam et populus ille prior habuit in se gratiam Dei; sed postquam in uerum Moysen Dominum nostrum Iesum Christum extenderunt linguas blasphemie sue, discessit ab illis  nubes, et transiuit ad nos in montem excelsum, cum Saluator noster transformatus est, et nubes refulgens obumbrauit discipulos eius; et uenit uox de nube dicens: Hic est Filius meus dilectus, in quo mihi bene complacuit . Post hoc ergo Maria facta est leprosa sicut nix. Donec aderat nubes, Maria non erat leprosa, sed cum discessit. Donec enim uisitatio Dei erat in populo illo, non erat leprosus. Ubi uero discessit, ignominia uultus sui contexit eum. Sed nos timeamus ne forte effugemus a nobis hanc nubem male loquendo, male agendo, male cogitando, et tunc apparebit in nobis lepra peccati.

Et respexit Aaron ad Mariam, et ecce erat leprosa. Et dixit Aaron ad Moysen: Precor, Domine, ne contuleris  in nos peccatum, quoniam ignorauimus quod peccauimus: ne fiat simile morti, et ut aborsus eiectus de uulua matris. Et comedit dimidium carnis eius. uult in hoc ostendere, quia populus ille formatus in uulua quidem fuerit sue matris synagoge, non tamen peruenire potuerit ad effectum et integrum partum; sicut enim aborsus imperfectus et incompositus est partus, ita et ille populus aliquanto quidem tempore intra uuluam matris, hoc est, intra synagoge institutionem positus est; sed peccatis intercedentibus formari ad integrum, uiuificarique non potuit. Et ideo abiecti sunt uelut aborsus imperfectus et immaturus, peccato scilicet consumente dimidium, ut ait, carnis eius. Et tamen interdum et  aborsus bonus. Bonus autem aborsus dicitur, cum aliis comparatur: sicut Ecclesiastes ait: Et dixi: Bonus est aborsus, magis quam ille. Qui ille? qui in uanitate, inquit, incedit, et in tenebris ambulat . Non ergo absolute bonum dicit aborsum, sed bonum magis quam uita que in uanitatibus ducitur, et in tenebris ignorantie. Et proclamauit Moyses ad Dominum dicens: Deus, precor te, sana eam. Et quem oportebat orare pro sanitate populi illius nisi Moysen? Orat Moyses pro illis, et forte hoc orat, quando cum Domino Iesu Christo colloquebatur, cum in monte transformatus est, petens ab eo, ut cum plenitudo gentium introisset, tunc omnis Isrel saluus fieret .

Et dixit Dominus ad Moysen: Si pater eius spuisset  in faciem eius, non erubesceret septem diebus? Separetur septem diebus extra castra, et post hec introibit. Quid est, si pater eius spuisset in faciem eius, erubesceret septem diebus? Mariam synagoge loco posuimus. Expuit pater eius in faciem. Signum repudii est in faciem conspui. Denique in lege scriptum est, ubi iubetur, ut relicta proximi, proximo nubat. Si uoluerit proximus repudiare coniugium, ut decalceatus in faciem conspuatur : et hoc datum est uelut signum repudii. Hinc ergo Maria, id est, populus ille cum repudiatur a Deo, conspui in faciem dicitur. Habemus et in alio loco significantiam sputi, cum dicit Isaias: Omnes gentes sicut gutte situle, et sicut sputum reputate sunt . Ostenditur in hoc loco, quod etiam populus ille sicut  gentes cetere que in sputum reputantur, abiectus est. Et reuera si consideres honorem illum priorem, cum pontificalis apud eos ordo florebat, cum insignia sacerdotum, cum Leuitica ministeria, cum maiestas templi, cum prophetalis splendor, et cum celestibus super terram consortiis utebantur, qui honor fuit ille, que gloria? Et rursum si nunc aspicias, quanto de decore horrescant, sine templo, sine altari, sine sacrificio, sine prophetia, et sine sacerdotio, sine ulla celesti uisitatione dispersi per omnem terram, profuge uiuentes, quis non euidenter agnoscat, quomodo conspuit pater eius in faciem eius, et perfudit uultus eorum ignominia? Septem ergo diebus separatur extra castra. Diximus iam in superioribus quod septem dies isti septimanam mundi  huius designent. In septimana enim dierum, creature totius uisibilis producte uidentur esse substantie. Tunc enim que non erant, facta sunt. In septimana uero totius mundi, secreta quadam et Deo cognita dispensatione, que tunc producta sunt explicantur. Interim in hac septimana qua sequestrata est Maria, non mouentur castra filiorum Isrel, sed stant uno in loco conclusi, et nullus est eis omnino profectus, donec mundetur Maria a lepra sua.



CAPUT X. De duodecim exploratoribus missis a Moyse in terram Chanaan, et de his que inde gesta sunt.

 Profectus est populus de Aseroth, fixis  tentoriis in deserto Pharan. Ibi locutus est Dominus ad Moysen dicens: Mitte uiros, qui considerent terram Chanaan, quam daturus sum filiis Isrel, singulos de singulis tribubus ex principibus. Aseroth interpretatur domus perfecta. Proficiscitur igitur populus, posteaquam Maria purgata est, a domibus perfectis, et uenit in Pharan, quod interpretatur os uisibile. Potest intelligi, quod uerbum caro factum est, et inuisibilis uisibilis effectus est; et hoc significari, posteaquam finis et perfectio omnium que erga illum populum gerenda fuerunt, uenit; et tunc transit et uenit ad eum, quem uerbum carnem factum ante non credidit. Notandum autem, quod Pharan non speciale nomen est mansionis alicuius, sed solitudinis que plures continebat in se mansiones, sicut  in consequentibus istius libri, ubi catalogus mansionum integer est, demonstratur. Ibi enim narratur, quod profecti filii Isrel de Aseroth, castra metati sunt in Rehtma; deinde Remmom Phares; et deinde in Lebna; et sic omnes per ordinem usque ad Asiongaber: id est, usque ad tricesimam secundam mansionem, sub Pharan solitudinis nomine mansiones comprehense sunt. Ab hac itaque mansione, hoc est, Rethma, que fuit in ordine quintadecima, usque ad tricesimam secundam, istiusmodi continentur historie. Duodecim exploratores mittuntur ad terram sanctam, botrus refertur in ligno, et Christi breuiter passione demonstratur. Murmurat populus Iudeorum, gigantum impetum reformidans. Pugnat contra Amalech, et Chananeum  nolente Deo, et uincitur. Intelligit que debeat in terra sancta exercere sacrificia. Dathan et Abiron et filii Chore consurgunt contra Moysen et Aaron, et terre uoragine glutiuntur. Inter mortuos et uiuentes pontifex medius, thuribulo armatus ingreditur, et currens ira Dei, sacerdotis uoce prohibetur. uirga Aaron et florem profert et folia, et in eternam memoriam uirens siccitas consecratur. Nec dum templum etiam editui, nec dum sacerdotes et Leuite obtulerunt sacrificia, et partes eorum mysticus sermo describit. uitula rufa in holocausta concrematur; et cinis eius piacularis aspersio est. Quorum omnium figure proprias flagitant solutiones: que in suis locis dicentur.

 Misit ergo eos Moyses ad considerandam terram Chanaan, et dixit ad eos: Ascendite per meridianam plagam; cumque ueneritis ad montes, considerate terram qualis sit, et populum qui habitator est eius, utrum fortis an infirmus, pauci numero an plures; ipsa terra bona an mala; urbes quales, murate an absque muris; humus pinguis an sterilis; nemorosa an absque arboribus. Confortamini et afferte nobis de fructibus terre.  Exposuisse intelligitur secundum quid dixerit: Si potens aut infirmus, hoc est, si pauci sunt aut multi. Nam queritur quomodo possent de monte prospicientes sentire humanarum uirium fortitudinem. Potest et alius sensus esse multo congruentior ueritati. Quod ait, ascendens in montem, in ipsam terram dixit quam explorare uolebant. Non  enim possent facile exploratores intelligi, ubi tanquam peregrinantes omnia perquirebant. Nam si de montis uertice eos putauerimus conspexisse terram et explorare, quomodo possent exquirere omnia, que Moyses exquirenda precepit? Quomodo intrare ciuitates, quas eos Scriptura dixit intrasse? Quomodo de alia ualle botrum tollere propter quem et loco nomen est inditum ut uallis Botri diceretur? In ipso monte explorabatur terra, quia ipse erat terra que exploraretur; et ibi erat quidem depressior locus, de qua ualle botrus ablatus est.

Cumque ascendissent, explorauerunt terram a deserto Sin, usque Robob intrantibus Emath. Ascenderuntque ad meridiem, et uenerunt in Ebron, ubi erat Ahiman et Sesai et Tholmai, filii Enach. Nam Ebron  septem annis ante Thanim urbem Aegypti condita est. Pergentes usque ad torrentem Botri, absciderunt palmitem cum uua sua, quem portauerunt in uecte duo uiri. De malis quoque granatis, et deficis loci illius tulerunt, qui appellatus est Nahal escol [Figure: [Hebrew text] 2Kb] id est, torrens botri eo quod botrum inde portassent filii Isrel. Duodecim exploratores mitti ad explorandam terram uberem, qui terruerunt populum ne crederent posse accipere a Domino terram repromissam, Scribarum et Phariseorum pretulerunt indicium. Sicut enim illi per Moysen missi sunt, ut soli fecunditatem sollicita consideratione tractarent, ita et isti per legem et prophetas iussi sunt, ut per uestigationem Scripturarum, Dominicum specularentur aduentum, in quo erat terra, id est, terra sancta, in qua regnum  Dei et ubertatem fructuum spiritalium et uitam eternam consequi possent. Sed sicut illi desperatione terruerunt populum, ne de Dei promissione confideret, ita et isti Scribe et Pharisei suaserunt populo Iudeorum, ne crederent Christum, ad Aegyptum seculi huius redire cupientes, repudiantes manna fidei, querentes ollas peccatorum nigras, et cepas blasphemiarum putidas, et pepones uitiorum ac libidinum corruptione marcescentes. Ille autem botrus uue quem in ligno de terra repromissionis duo aduexere uectores, botrus pendens a ligno, utique Christus ex ligno crucis promissus gentibus de terra genitricis Marie, secundum carnem terre stirpis uisceribus effusus. Duo baiuli qui sub  onere botri illius incedebant, populus uterque est: cuius prior Iudaicus, cecus et aduersus, ignarus pendentis gratie, et pressus onere suspensi, cui subiicitur iudicanti. De quibus dicitur: Obscurentur oculi eorum ne uideant, et dorsum illorum semper incurua . Qui uero posterior ueniebat, populi gentium gerebat figuram: qui credens et Christum ante oculos habens, semper eum portans uidet, et quasi seruus Dominum, et discipulus magistrum sequitur, sicut ipse Dominus in Euangelio ait: Si quis uult post me uenire, tollat crucem suam et sequatur me . Hic autem est botrus quem malus granata sociata, innumeris granis secuta est, nostra scilicet Ecclesia mater, habens intra se per granorum numerum, multitudinem populorum, per ruborem  sanguinis Christi signaculo coruscantem. Habentem etiam intus distincta grana, sicut Apostolus ait, diuisa carismata et dona Spiritus sancti gratia distributa . Quibus omnibus indignos se increduli iudicantes, terram carnis Christi fluentem lacte et melle, accipere non meruerunt, quam per fidem serui eius, id est, Christiani populi consecuti sunt. De cuius doctrina quotidie dicit Ecclesia: Quam dulcia faucibus meis eloquia tua, super mel et fauum ori meo . Ficum autem quem cum botro de terra repromissionis attulerunt, imaginem legis attulisse euangelicis edocemur exemplis: sicut et botrum constat figuram Saluatoris ostendere, quemadmodum in Canticis canticorum Ecclesia dicit de Christo: Frater meus ut botrus cypri . Quia nec  Christus sine lege, nec lex sine Christo esse poterit. Reuersique exploratores terre, post quadraginta dies uenerunt ad Moysen et Aaron, et ad omnem filiorum Isrel exercitum in desertum Pharan quod est in Cades. Solitudo Pharan decem et octo continet mansiones, in quarum ultima reuersi exploratores ad Moysen, renuntiauerunt que in terra repromissionis conspexerant, reportantes inde botrum in uecte, simul cum malogranatis et ficis loci illius. Inde et in sequentibus scriptum est: Profecti de Asiongaber, castrametati sunt in deserto Sin, hoc est, Cades. Cades autem, non ut plerique estimant sancta dicitur, sed mutata siue translata. In hac mansione moritur Maria et sepelitur; et propter aquas contradictionis, Moyses et Aaron offendunt Dominum, et prohibentur  transire Iordanem.



CAPUT XI. De murmure populi et uindicta ob hoc in eos prolata.

 Locutique eis et omni multitudini, ostenderunt fructus terre, et narrauerunt dicentes: uenimus in terram ad quam misisti nos, que reuera fluit lacte et melle, ut ex his fructibus cognosci potest. Sed cultores fortissimos habet, et urbes grandes nimis atque muratas. Stirpem Enach uidimus ibi, et reliqua. De exploratoribus terre narratur, qui missi renuntiarent, quod terra quidem sit bona et admirabilis, habitent autem in ea filii gigantum. iehsu tamen non desperat, sed confirmat populi fidem cum Caleph, qui est de tribu Iuda, et dicunt. Si diligit nos Deus, introducet nos in terram hanc. Que ergo est  terra ista secundum spiritalem intellectum, que terra quidem sancta est et terra bona, sed impius habitator? Qui sunt ergo isti hostes, qui habitant in terra sanctorum, et quomodo eiiciendi sunt, ut illis eiectis, sancti succedant in locum eorum? Redeamus ad Euangelia, redeamus ad Apostolum. Euangelia sanctis promittunt regna celorum. Apostolus dicit: Nostra autem conuersatio in celis est . In celis ergo locus hereditatis, qui promittitur sanctis; et quid putamus, quod in his locis que tibi promittuntur nullus non habitator sit, quem tu debeas inde pugnando depellere? Et quomodo ergo dicit Dominus: A diebus Ioannis Baptiste regnum celorum uim patitur, et uim facientes diripiunt illud?   Nisi enim esset quibus uis tieret, nisi essent qui inde pelli et excludi deberent, nunquam diceretur per uim diripiendum esse regnum celorum. Et nisi essent cum quibus nobis certamen esset et pretium, nunquam diceret Apostolus: Non est nobis colluctatio aduersus carnem et sanguinem, sed aduersus principatus et potestates, aduersum mundi huius rectores tenebrarum harum, aduersus spiritalia nequitie in celestibus. De quibus etiam illud Dei dictum, per prophetam intelligendum uidetur, ubi ait: Et inebriatus est gladius meus in celo . Necesse est enim spiritales nequitias, que in celestibus esse dicuntur, qui sunt ueri Chananei, uinci a te, et expelli de celestibus locis, ut tu pro illis habites ibi. Scio tamen gigantes eos esse. Gigas dicitur  omnis, qui aduersum Deum resistit. Quicunque ergo aduersatur Deo et contrarius est ueritati, quod illi principaliter faciunt, merito gigas appellatur. Tibi ergo prestatur, ut eiicias gigantes, et intres in regnum eorum. An non de quodam ex ipsis scriptum est: Qui accipiet a gigante spolia? De quo etiam dicit Dominus in Euangelio: Nemo potest introire in domum fortis, et diripere uasa eius, nisi prius alligauerit fortem . Nunc ergo in quantum in comparationem humane et demoniace nature, nos locuste sumus, et illi gigantes; et precipue si dubia sit fides nostra et si nos perterreat infidelitas, illi uere gigantes erunt, et nos locuste sumus. Si uero sequamur Iesum, et credimus uerbis eius ac fide eius repleamur, tanquam nichil erunt respectu nostri.  Audi enim quomodo nos hortatur et dicit: Si amat nos Dominus, introducet nos Deus in terram hanc, que bona est, et fructus eius mirabilis. Typus et figura, que precessit in patribus, completur in nobis. Eiecerunt illi gentes, et consecute sunt hereditatem eorum; consecuti sunt omnem terram Iudee et Ierusalem, et ciuitatem et montem Sion. Hec in illis impleta sunt. Ad te autem quid dicitur: Non enim, inquit, accessistis ad ea, que uisibilia sunt, sed ad inuisibilia. Accessistis enim, inquit, ad montem Dei uiuentis, et ad ciuitatem Ierusalem, et ad multitudinem angelorum . Sed et alibi idem Apostolus dicit: Ierusalem autem, que sursum est libera est, que est mater omnium nostrorum . Si quis uerbis Apostoli dicentis Ierusalem esse celestem  non accommodat fidem, potest et hec uerba nostra recusare. Si uero uerbis Pauli fides adhibenda est, et Ierusalem celestem esse credimus, ad typum terrene huius. Et que scripta uidentur de hac terrena ad illam celestem rectius spiritali intelligentia conferemus. Accessimus ergo sicut Paulus dicit ad celestem Ierusalem, sine dubio ad celestem Iudeam. Et sicut illi de terrestri Iudea eiecerunt Chananeos et Eueos et reliquas gentes, ita et nos, qui accessimus ad montem Dei, et ad regna celestia, necesse est ut expellamus de eis contrarias potestates, et spiritalia nequitie in celestibus. Et sicut illi eiecerunt Iebuseum de Ierusalem, et que prius Iebus uocitata fuerat, postmodum Ierusalem appellata est,  ita et nos oportet expellere Iebuseum de Ierusalem, et sic hereditatem eius consequi. Sed illi quidem faciebant hec armis uisibilibus, nos autem inuisibilibus. Illi uincebant corporalibus preliis, nos autem spiritali certamine speramus. Quod si uis audire, Paulus, qui non solum magister gentium, sed et militie huius magister est, quomodo pugnauerit prior, audi quid ipse describat, sicut etiam supra memorauimus: Non est, inquit, nobis colluctatio aduersus carnem et sanguinem, sed aduersus principatus et potestates, aduersus rectores mundi huius tenebrarum, aduersum spiritalia nequitie in celestibus . Propterea et hanc pugnam spiritalem atque inuisibilem pugnaturis, spiritalia arma et inuisibilia tela componit et dicit: Induite uos loricam caritatis et  galeam salutis, assumentes scutum fidei, in quo possitis omnia tela maligni ignita exstinguere. Sed et gladium spiritus, inquit, assumite, quod est uerbum Dei . Cum ergo talibus te armaueris telis, sequens Iesum ducem, non uerearis gigantes illos. uidebis enim quomodo eos tibi subiiciet iehsu. Et sicut Patres calcauerunt ceruices gentium, ita et tu calcabis super ceruices hominum. Ipse enim dicit his qui eum fideliter sequuntur: Ecce enim dedi uobis potestatem calcandi super serpentes et scorpiones, et super omnem uirtutem inimici . uult enim iehsu semper res mirabiles facere; uult de locustis gigantes uincere; et de his qui in terris sunt celestes superare nequitias. Et fortasse hoc erat, quod dicebat in Euangeliis: Quia qui credit in eum, non solum faciet illa, que  ipse facit, sed maiora, inquit, horum faciet . uere enim maius mihi uidetur, si homo in carne positus, fragilis et caducus, fide tantum Christi et uerbo eius armatus, super gigantes demonum legis, quamuis ipse sit qui uincit in nobis, plus tamen dicit esse, quod per nos uincit quam quod per se uincit. Tantum est ut nos armis istis semper simus armati, et conuersatio nostra semper in celis sit, uel omnis motus noster, omnis actus, omnis cogitatio, omnis sermo celestis sit. Quanto enim nos illuc ardentius ascendimus, tanto illi precipites inde descendent. Et quanto nos augemur, tanto illi inferiores efficiunt.  Cumque clamaret omnis multitudo, et lapidibus uellet eos opprimere, apparuit gloria Domini super tectum federis, cunctis uidentibus Isrel. Et  dixit dominus ad Moysen: Usquequo detrahet mihi populus iste? Quousque non credent mihi in omnibus signis, que feci coram eis? Feriam igitur eos pestilentia atque consumam; te autem faciam principem super gentem magnam, et fortiorem quam hec est, et rel. Duodecim missi sunt inspectatores ex filiis Isrel, ad considerandam terram, que eis fuerat repromissa. Hi quoque post quadraginta dies regressi, diuersa renuntiant. Nam ex his in desperationem mittunt populum, ita ut uelint abiecto Moyse, eligere alium ducem, et reuerti in Aegyptum; alii uero duo bona nuntiant, et cohortantur populum permanere in fide dicentes: Si diligit nos Deus, introducet nos in terram hanc. Sed populus infidelitatis desperatione preceps  agitur, et ad lapidandos eos, qui bona nuntiant, prosilit: Maiestas Domini uero protegit eos in nubibus, et dixit Dominus ad Moysen: Feriam eos morte et interimam eos, et faciam te et domum patris tui in nationem magnam, et multo magis, quam hec est. Fit ergo tanta hec comminatio a Domino, non ut passibilis et iracundie uitio subiacens ostenditur diuina natura, sed ut per hec et Moysi caritas quam erga populum habebat, et Dei bonitas, que supra omnem mentem est innotescerent. Scribitur enim irasci Deus et comminari interitum populo, quo doceatur homo tantum sibi esse apud Deum loci tantumque fiducie, ut etiam si sit aliqua in Deo indignatio, obsecrationibus mitigetur humanis, tantumque de eo impetrare posse hominem, ut et propria instituta conuertat.  Bonitas enim que subsequitur iracundiam, et Moysi fiduciam ostendit apud Deum, et alienam ab iracundie uitio diuinam docet esse naturam: simul et mysterium in seculi futuris explendum continet sermo, per quem promittit Deus quod alium hoc abiecto resuscitet. Ait enim: Percutiam eos morte et perdam eos, et faciam te et domum patris tui in nationem magnam, multo magis quam hec est. Comminatio enim hec, non est iracundia, sed prophetia. Assumenda namque erat alia natio, id est, populus iste nationum, sed non per Moysen. Excusauit se namque Moyses. Sciebat namque quia gens illa magna, que repromittitur, non per Moysen uocanda erat, sed per Iesum Christum, et non Mosaicus, sed Christianus erat populus appellandus. Idcirco igitur pluribus  exhortatur Moyses pro populo illo; Dominus uero correptionis modum librata moderatione, dispensat et dicit:

Quia uiri quidem, qui exierunt de Aegypto, et tentauerunt me atque increduli permanserunt, cadent in deserto hoc: Et non uidebunt, inquit, terram, quam iuraui patribus eorum; sed filii eorum, qui sunt mecum hic, quicunque ignorant bonum uel malum. Sit fortassis aliquid etiam secreti mysterii in uerbis Domini dicentis: Filii ipsorum, qui sunt mecum hic. Ubi mecum hic? Aut quomodo mecum? Qui habet aures audiat. Nos interim dicimus, quia patres nostri fuerunt populus ille prior; nos autem filii ipsorum pro illis surreximus et erecti sumus, qui nesciebamus bonum uel malum. Ex gentibus enim sumus, quia  neque bona, que ex Deo ueniunt noueramus, neque mala, que ex peccato generantur. Si tamen succedentes in locum eorum, qui abiecti sunt, tanti lapsus timeamus exemplum, audientes commonitionem Pauli dicentis: uide autem seueritatem et bonitatem Dei. In eos autem qui ceciderunt, seueritatem; in te quidem bonitatem, si tamen permanseris in bonitate. Alioqui et tu excideris, et illi si non permanserint in incredulitate, inserentur . Addidit autem post hec Dominus et dicit: Filii uestri erunt incole quadraginta annis in deserto. Et quid haberet mysterii numerus iste, declarat dicens: Secundum, inquit, numerum dierum quibus considerastis terram quadraginta diebus, pro die per annum  recipietis peccata uestra quadraginta annis. Timeo ergo mysterii huius secreta discutere. uideo enim quod peccatorum in hoc ratio comprehenditur, et penarum. Si enim unicuique peccatorum annus ascribitur ad penas pro unius diei peccato, et secundum rationem dierum quibus peccatur, annorum totidem numerus in suppliciis consumendus est, uereor ne forte nobis qui quotidie peccamus, et nullum forte uite nostre diem absque peccato transegimus, ne ipsa forte secula seculorum sufficere possint ad penas luendas. In eo enim quod populus illo quadraginta dierum delicto, quadraginta annis cruciatur in deserto, nec Terram Sanctam introire permittitur, similitudo quedam futuri iudicii uidetur ostendi, ubi peccatorum ratio discutienda est, nisi  erit aliqua fortasse etiam bonorum operum compensatio, uel etiam eorum, que in uita sua unusquisque mala recipit, ut Abraham de Lazaro docuit . Sed hec nullus est nosse ad integrum, nisi illius cui omne iudicium tradit Pater. Quod dies peccati in annum pena reputatur, non solum in hoc libro, in quo nichil omnino est quod dubitari possit, ostenditur, sed et in libello Pastoris, si cui tamen scriptura recipienda uidetur, similia designantur. Sed fortasse aliquis neget bonitati Dei conuenire, ut pro unius diei peccato, annum suppliciorum rependat. Sed fortasse aliquis dicet etiam: Si diem pro die reddat, quamuis iustum, non tamen clemens uidetur aut benignum. Audi ergo adhec, si forte possimus difficultatem rei exemplis lucidioribus explanare. Si uulnus  corpori infligatur, aut neruorum iunctura resoluatur, sub unius hore spatio huius mundi uulnera solent corporibus accidere, et postmodum, cruciatibus ac doloribus exactis, multo uix tempore sanari. Quanti enim timores in loco, quanta tormenta generantur. Iam uero si accidat ut in eodem uulnere uel in eadem fractura, iterum et sepius quis uulneretur, frequentiusque frangatur, quantis hoc penis curari, quantis potest cruciatibus medicari, quanto autem tempore, si tamen potuerit, ad sanitatem perducitur. Et uix aliquando ita curabitur, ut uel debilitatem corporis, uel feditatem cicatricis effugiat. Transi nunc ab exemplo corporis ad anime uulnera. Anima quoties peccat, toties uulneratur. Et ne dubites peccatis eam uelut telis et gladiis uulnerari, audi Apostolum  monentem: Assumite scutum fidei, in quo possitis omnia iacula maligni ignea exstinguere . uides ergo peccata maligni esse iacula que in animam diriguntur. Patitur autem anima non solum uulnera iaculorum, sed et fracturas pedum, cum laquei parantur pedibus eius, et supplantantur gressus eius. Hec ergo et huiusmodi uulnera, quanto tempore putas posse curari? O si possimus per unumquodque peccatum uidere quomodo homo noster interior uulneratur, quomodo sermo malus uulnus infligit. Non legistis dicunt, quia uulnerauerant gladii, sed non ita ut lingua? uulneratur ergo et per linguam anima; uulneratur et per cogitationes et concupiscentias malas; frangitur autem et conteritur, per opera  peccati. Que si omnia uidere possimus, et uulnerate anime sentire cicatrices, certum est, quod usque ad mortem resisteremus aduersum peccatum. Si nunc sicut hi qui uel demone repleti, uel mente alienati sunt, non sentiunt si uulnerantur, quia naturalibus sensibus carent, ita et nos uel cupiditatibus seculi amentes effecti uel inebriati, sentire non possumus quanta uulnera, quantas contritiones anime peccando conquirimus. Et ideo consequentissima ratio est, pene, id est, cure ac medicationis tempus extendi; et per unumquodque uulnus pro qualitate plage, medendi quoque spatia propagari. Sic ergo et Dei equitas ac benignitas etiam in ipsis anime suppliciis euidens fiat, ut hec audiens, qui peccauit resipiscat, et ultra non peccet. Conuersio enim in presenti uita  et penitentia fructuosa gesta celerem conferet huiusmodi uulneribus medicinam, quia penitentia non solum uulnus preteritum sanat, sed et ultra animam peccato non sinit uulnerari. Imo et illud adiiciam uerbi causa: Si peccator sum, nunquid eadem erit mihi pena si semel peccaui, que et si secundo et tertio, et si frequentius peccem? Non ita erit, sed pro modo, et numero, et mensura peccati, etiam pene quantitas metienda est. Deus enim dabit nobis panem lacrymarum, et potabit nos in lacrymis, sed in mensura. Mensura autem hec erit, quam sibi in hac uita unusquisque uel maius, uel amplius peccando quesierit. Sed et calix in manu Domini, uini meri plenus misto dicitur esse. Miscetur ergo sine dubio unicuique et fiet iudicium eius, non solum de malis que  gessit, sed etiam ex bonis; et tamen cum utraque misceantur, fex eius quam ego puto malorum partem dici, non ad integrum exinanietur, sed hec, ut diximus, in manu Dei sunt. Nostrum est autem ad emendationem citius festinare, ad penitentiam sine dissimulatione conuerti, lugere preterita, cauere futura, inuocare auxilium Dei. Statim enim ut conuersus in gemueris, saluus eris. Inuenies enim aduocatum, qui pro te interpellat Patrem, Dominum Iesum multo prestantiorem quam fuit Moyses; qui tamen orauit pro illo populo et exauditus est. Et fortasse propterea Moyses scribitur interuenisse pro peccatis populi prioris et impetrasse ueniam, ut multo magis nos confidamus, quod aduocatus noster iehsu indubitatam nobis ueniam prestabit a Patre, si tamen conuertamur  ad eum, et non recedat retro cor nostrum, sicut Ioannes in Epistola sua dicit: Hec autem dico, filioli, ut non peccetis . Quo si peccauerit aliquis uestrum, habemus aduocatum apud Patrem iustum, qui interpellat pro peccatis nostris.

Locutusque est Moyses uniuersa uerba hec ad omnes filios Isrel, et luxit populus nimis. Et ecce mane primo surgentes, ascenderunt uerticem montis atque dixerunt: Parati sumus ascendere ad locum, de quo Dominus locutus est, quia peccauimus. Quibus Moyses: Cur, inquit, transgredimini uerbum Domini, quod uobis non cedet in prosperum? Nolite ascendere. Non enim Dominus est uobiscum, ne corruatis coram inimicis uestris. Amalechites et Chananeus ante uos sunt:  quorum gladio corruetis, eo quod nolueritis acquiescere Domino. At illi contenebrati ascenderunt uerticem montis. Arca autem testamenti Domini et Moyses, non recesserunt de castris. Descenditque Amalechites et Chananeus, qui habitant in monte, et percutiens eos atque concidens, persecutus est usque ad Horma. O mira proteruitas humane mentis, et horrenda stultitia per malitiam excecati cordis. Mandat Deus promissionibus credere, et de sua patientia confidere, sicque terram possidendam intrare. Huic humana stultitia renuit credere, et iussis spernit obtemperare salubribus. E contrario denuntiat Deus eis propter peccata eorum et perfidiam, possessionem terre sibi ante repromisse, suumque auxilium eis denegat conferre. At illi contenebratim, contra uoluntatem  Dei eam uolunt inuadere. Quorum imitatores, utinam nostris temporibus non haberemus. Sunt enim proh dolor! non pauci moderno tempore, qui licet ueteres de sua proteruia redarguant, et incredulitatem eorum reprehendant, nichilominus ipsi in moribus ipsorum sequaces existant: qui nec bonis promissis per diuinam legem adipiscendis instant, nec prohibitis malis peccando se implicare non cessant. Sed sicut nec illis, ita nec istis hec pertinacia cedet in prosperum. Nam spirituales Amalechite et Chananei, qui habitant in montibus superbie, percutient eos atque concident, persequentes usque Horma. Amalechite enim populus lingens sanguinem, et Chananei negotiantes siue motus. Horma anathema interpretatur. Celestes ergo nequitie, que interitum  nostrum desiderant, et terrenis cupiditatibus nos implicare uolunt, si perseuerauerimus in peccatis, et in montibus superbie ascendere non desistimus, concident nos ignitis iaculis, atque ad anathema perpetuum perducent. Unde non secundum Pelagianitas de nostra sine gratia Dei presumere debemus potentia, sed humiliter infirmitatem nostram cosiderantes, id quod Domini ore decernitur, obediendum et sequendum per omnia nobis humiliter credamus. Sicque nobis hostes cuncti inferiores existunt, et ad celestis patrie gaudia, que nobis promissa sunt, peruenire per Domini misericordiam preualeamus.



CAPUT XII. De ritu sacrificiorum per singulas species.

  Locutus est Dominus ad Moysen dicens: Loquere ad filios Isrel et dices ad eos: Cum ingressi fueritis terram habitationis uestre, quam ego dabo uobis, et feceritis oblationem Domino in holocaustum aut uictimam pacificam, uota soluentes uel sponte offerentes munera, aut in solemnitatibus uestris adolentes odorem suauitatis Domino, de bobus siue de ouibus, offeret quicunque immolauerit uictimam, sacrificium simile decimam partem ephi conspersam oleo: quod mensuram habet quartam partem hin, et uinum ad liba fundenda eiusdem mesure dabit in holocaustum siue in uictimam. Per agnos singulos et arietes erit sacrificium simile duarum decimarum, que conspersa fit oleo tertie partis hin; et  uinum ad libamentum tertie partis eiusdem mensure, offeret in odorem suauitatis Domino. Quando uero de bobus feceris holocaustum aut hostiam ut impleas uolum, uel pacificas uictimas, dabis per singulos boues simile tres decimas consperse oleo, quod habebit medium mensure hin, et ad liba fundenda uinum eiusdem mensure, in oblationem suauissimi odoris Domino. Sic facietis per singulos boues et arietes, et agnos et hedos, et rel. Iosephus in Antiquitatum suarum tertio, huius loci meminens refert. Lex autem precepit in priuatis publicisque sacrificiis etiam farinam mundissimam adiici, in agno quidem assari unam mensuram, in ariete uero duorum, in tauro trium. Et hoc sanctificant super altare oleo mistum. Nam et oleum offertur ab immolantibus, in boue quidem  hin medietatem, in ariete autem huius mensure tertiam partem et quartam in agno. Hin autem mensura Hebreorum antiqua choas Atticas duas capit, secundum quam mensuram oleum offerebant. Est autem uti in libro Ruth legitur, ephi mensura trium modiorum. Hin autem ut illi uolunt qui de ponderibus ac mensuris scripserunt, sextarii mensuram tenet. Qui ita ideo nominatus est, eo quod sexta pars est congii. Quid ergo hoc uult quod iubetur ingressuris terram repromissionis, per singulas species animalium, que offerri licebant, sacrificium adhiberi, nisi quod spiritaliter nos docet, qui in terram Ecclesie per Domini gratiam intrauimus, ut per singulas species bonorum operum, scientiam spiritalem in meditatione diuine legis adhibeamus.  Mensura ergo ephi, que tres habet alias mensuras, significat sancte Trinitatis fidem. Cuius decimam iubetur offerre, id est, credulitatem incarnationis Christi, que in lege nobis plenissime commendatur, siue obseruantiam ipsius decalogi. Iubemur simul offerre oleum, hoc est caritatem et misericordiam. Iubemur et uinum ad libamentum, id est, gratiam spiritalem, siue communicationem passionis Christi. Et hec iuxta participationem mensure hin, hoc est, secundum distributionem perfecte deuotionis. Senarius autem, qui perfectus est numerus, perfectionem cuiusque rei significat. Quid est ergo aliud in agni oblatione decimam partem ephi offerre, simile consperse oleo iuxta quartam partem hin, et uinum eiusdem mensure ad liba fundenda, nisi simplicitatem  morum, simul cum scientia legis diuine et prudentia euangelica exhibere? Quia non decet simplicitatem sine prudentia, nec prudentiam sine simplicitate quemquam habere, qui desiderat oblationem suam Deo acceptabilem facere. Unde Saluator in Euangelio discipulis precepit dicens: Estote prudentes sicut serpentes et simplices sicut columbe. Omnis enim stultitia sicut et uersutia Deo abominabilis est, et ideo omni modo ab anima pellenda est catholica, in qua solummodo semper uigere debet simplicitas Christiana. Item in oblatione arietis duas decimas simile iubet offerre, simul olei atque uini tertiam partem hin. Et quia aries rectorum ordinem significat, apte cum duabus decimis aries offertur,  cum quilibet homo decalogum legis intellectu et operatione tenens, officio rectoris delegatur. In qua oblatione oleum et uinum tertie partis him simul exhibetur, quando caritas, misericordia et gratia spiritalis doctrine, ab ea erga subditorum curam diligenter impenditur. Item in oblatione tres decime simile offerri precipiuntur, simul et medium mensure hin in oleo siue uino. Et quid in bonis nomine nisi sanctorum predicatorum ordo designatur, qui agrum Dominicum colunt, et uomere euangelico exstirpantes spinas uitiorum, multiplicant segetem uirtutum? Qui cum tribus decimis simile offeruntur, quia decalogum legis, scientia, opere et doctrina rite tenentes, fidei sancte Trinitatis ueri assertores esse probantur. Hi ergo caritatem precipuam debent habere,  et in necessitatibus proximi per misericordiam consulendo, aliis bonum exemplum prebere. Nec non et ipsis studendum est, ut in gratia diuina quantum mortalibus possibile est proficiant, et ad uite perfectionem ac sanctitatem perueniant, iuxta illud Dominicum preceptum: Sancti estote, quia ego sanctus sum, Dominus Deus uester . Illud tamen quod in hac uita sibi deest, incelesti beatitudine per Domini gratiam in se perficiendum debent sperare.



CAPUT XIII. De primitiis Domino dandis.

 Locutus est Dominus ad Moysen dicens: Loquere filiis Isrel et dices ad eos: Cum ueneritis in terram, quam dabo uobis, et comederitis de panibus regionis illius, separabitis primitias Domino de cibis  uestris. Sicut de areis primitias separabitis, ita et de pulmentis dabitis primitiua Domino. Quid est quod primitias de cibis Isrelite Domino iubentur offerre, hoc est, ut sicut de areis primitias separabunt, ita etiam de pulmentis primitiua Domino tribuant? Terram igitur quam ingredientes Domino oblationes siue primitias debent offerre, presentem Ecclesiam significare superius diximus. Ergo quisquis Ecclesiam per fidem et baptismum intrauerit, necesse est ut terram carnis sue, hoc est, corporalem uitam diligenter in Dei timore exerceat, quatenus frugem uirtutum in ea excrescere faciat, unde sibi refectio eterna preparetur. Iubemur ergo non solum de areis, sed et de pulmentis primitias Domino consecrare. Quid est de area primitias separare, nisi de  predicationis officio, laboris primordia Domino consecrare? Et quid de pulmentis primitiua est offerre, nisi de domesticis disciplinis quas in semetipso solerter quisque exercere debet, inchoationem bone uoluntatis Domino dedicare? Siue in semetipso aliquis uirtutum studiis operam det, siue de aliorum salute docendo, exhortando, atque bonis exemplis prouocando pium laborem impendat, necesse est ut hoc non sibi aliquis, sed gratie deputet diuine, ut ei consecretur omnis boni initium, a quo decet sperari totius perfectionis supplementum.



CAPUT XIu. De peccatis ignorantie.

 Quod si per ignorantiam preterieritis quidquam  horum, que locutus est Dominus ad Moysen, et mandauit per eum ad uos, a die qua cepit iubere et ultra, oblitaque fuerit multitudo facere offeret uitulum de armento holocaustum in odorem suauissimum eius ac liba ut ceremonie postulant, hircumque pro peccato; et rogabit sacerdos pro omni multitudine filiorum Isrel, et dimittetur eis, quoniam non sponte peccauerunt, et rel.  Merito queritur que sint ipsa peccata nolentium, utrum a nescientibus committuntur, an etiam possit recte dici peccatum esse nolentis, quod facere compellitur. Nam et hoc contra uoluntatem facere dici solet. Sed utique uult propter quod facit, cum uult uiuere, si quisquam, nisi fecerit, mortem minetur. uult ergo facere, quia uult uiuere, et ideo non per seipsum  appetendo ut falsum iuret, sed ut falsum iurando uiuat. Quod si ita est, utrum possint dici ista peccata nolentium, qualia hic dicuntur expianda. Nam si diligenter consideretur, forte ipsum peccare nemo uelit, sed propter aliud fit, quod uult, qui peccat. Omnes quippe homines, qui scientes faciunt quod non licet, id uellent licere. Usque adeo ipsum peccatum nemo appetit propter hoc ipsum, sed propter illud quod ex eo consequitur. Hec si ita se habent, non sunt peccata nolentium nisi nescientium, que discernuntur a peccatis uolentium.

Mystice autem offerunt filii Isrel uitulum de armento in holocaustum, cum fideles populi plena fide corpus Dominicum pro salute generis humani in ara crucis immolatum in odorem suauitatis, Domino credunt  et confitentur. Offerunt sacrificium eius ac liba ut ceremonie postulant, cum in sacramento panem et uinum in commemorationem passionis eius super altare deferunt, ac de eo participantes, corpus et sanguinem eius ueraciter se percepisse confidunt. Offerunt hircum pro peccato, cum ipsam humanitatem eius non peccatricem, sed in similitudinem carnis peccati, hoc est, nostre mortalitatis consortem eum suscepisse, ac pro peccatis nostris dissoluendis obtulisse credimus. Rogatque ipse sacerdos, qui aduocatus noster est apud Patrem pro peccatis populi sui et dimittetur ei, quoniam secundum Pauli sententiam: In diebus carnis sue preces supplicationesque ad eum, qui possit illum a morte saluum facere, cum clamore ualido et  lacrymis offerens, exauditus est pro sua reuerentia . Preterea et incensum iubentur offerre pro se et pro peccato atque errore suo. Incensum ergo offerunt pro peccatis suis, qui orationem cum ieiuniis et eleemosynis Deo offerunt, in quibus placatus ueniam erroris digne postulantibus tribuit. Sequitur:

Quod si anima nesciens peccauerit, offeret capram anniculam pro peccato suo, et deprecabitur pro ea sacerdos, quod inscia peccauerit coram Domino; impetrabitque ei ueniam, et dimittetur illi, etc. Capram ergo anniculam offert, qui penitentiam pro peccato non tepide, sed feruide gerit, et perfecte a peccato eodem, atque studiosissimo recedit proposito, de cetero cauens, quotidieque commissorum ueniam  postulans, ingemiscens dicit cum Propheta: Delicta iuuentutis mee, et ignorantias meas ne memineris, Domine: secundum magnam misericordiam tuam, memor esto mei, Domine. Adiuuabitque eum ad impetrandam ueniam intercessio pontificis summi, qui non per sanguinem hircorum et uitulorum, sed per sanguinem proprium introiuit semel in sancta, eterna redemptione inuenta.



CAPUT Xu. De peccatis per superbiam factis.

 Anima uero, que per superbiam aliquid commiserit, siue ciuis sit ille, siue peregrinus quoniam aduersus Dominum rebellis fuit, peribit de populo suo, et reliqua.  Que sint peccata que fiunt in manu superbie, id est, superbia committuntur,  Scriptura ipsa in consequentibus satis exposuit ubi ait: Quoniam uerbum contempsit. Aliud est ergo precepta contemnere, aliud quidem magni pendere, sed aut ignarum contra facere, aut uictum uel inuitum. Que duo fortasse pertineant ad illa peccata, que a nolentibus fiunt: de quibus superius quemadmodum Deo propitiato expiarentur admonuit, ac deinde subiecit peccata superbie, cum quisque superbiendo, id est, preceptum contemnendo perperam facit: quod genus peccati non dixit ullo genere sacrificii purgare oportere tanquam insanabile iudicans; illa duntaxat curatione, que per sacrificia gerebantur, qualia facienda in hac Scriptura precipiuntur. Que si per ipsa attendantur, nulli peccato possunt mederi; si autem res ipse quorum sacramenta  sunt inquirantur, in eis inueniri poterit purgatio peccatorum. Quod ergo scriptum est: Peccator cum uenerit in profundum malorum, contemnit , iste significatus est, quem Scriptura hoc loco dicit in manu superbie delinquere. Hoc igitur sine pena eius qui committit non potest aboleri, atque ideo non potest esse impunitum; et cum penitendo sanatur: ipsa enim afflictio penitentis, pena peccati est; quamuis medicinalis et salubris. Merito quippe magnum iudicatur peccatum, cum superbia preceptum contemnit. Sed e contrario ut sanari possit, cor contritum et humiliatum Deus non spernit. uerumtamen quia sine pena non sit, ideo talia hinc dicta sunt: Deum, inquit, hic exacerbat, quia Deus superbis resistit. Et exterminabitur anima  illa de populo suo, quoniam talis omnino in numero eorum qui ad Deum pertinent, non est. Quoniam uerbum Domini contempsit, et mandata eius dispersit, contritione conteretur anima illa. Quare autem contritione conteretur, consequenter adiungit dicens: Peccatum eius in illo, ac per hoc si tali peccato debitam contritionem ipse sibi adhibeat penitendo, cor contritum, ut dictum est, Deus non spernit.



CAPUT XuI. De homine colligente ligna in die sabbati; et de fimbriis faciendis per angulos palliorum cum uittis hyacinthinis.

 Factum est autem cum essent filii Isrel in solitudine, et inuenissent hominem colligentem ligna  in die sabbati, obtulerunt eum Moysi et Aaron et uniuerse multitudini. Qui recluserunt eum in carcerem, nescientes quid super eo facere deberent. Dixitque Dominus ad Moysen: Morte moriatur homo iste; obruat eum omnis turba lapidibus extra castra. Cumque eum eduxissent foras, obruerunt lapidibus et mortuus est, sicut preceperat Dominus. Quid autem insinuat, quod tam atrociter iussu Dei fuerit idem ab omni populo trucidatus, quod facile ab infidelibus promittitur? Intelligant ergo quia hec omnia in typo acciderunt illis: scripta sunt enim ad correptionem nostram. Ille enim pristinus carnalisque homo qui diem sabbati uiolare ausus est dum ligna colligeret, propter quod est et punitus, formam significabat eius qui hodie in Christo signatus, inuenitur  agere carnale opus, id est, contrahere ligna, fenum, stipulam, ad escam ignis eterni conuenientem. Que dum colligit in suam perniciem, si fuerit deprehensus, pellitur ab omnibus et statim occiditur: dum iudicatur ab spiritalibus. Sic ergo omnibus quecunque illis Iudeis per legem acciderunt, formaliter intelligenda sunt.

Dixit quoque Dominus ad Moysen: Loquere filiis Isrel et dices ad eos, ut faciant sibi fimbrias per angulos palliorum, ponentes in eis uittas hyacinthinas. Quas cum uiderint, recordabuntur omnium mandatorum Domini, ne sequantur cogitationes suas, et oculos suos per res uarias fornicantes; sed magis preceptorum Domini memores, faciant ea, sintque sancti Domino Deo suo. Ego Dominus Deus uester, qui eduxi uos de  terra Aegypti ut essem Deus uester. Secundum historiam ergo mandauit Dominus per Moysen filiis Isrel, in quatuor angulis palliorum hyacinthinas fimbrias facere, ad Isreliticum populum dignoscendum, ut quomodo in corporibus circumcisio signum Iudaice gentis daret, ita et uestis haberet aliquam differentiam; et ut commonerentur, quia habitu a ceteris gentibus Dei precepto differebant, distarent et religione, quatenus unum Deum colerent spretis cunctis idolis nationum, eiusque mandata studiosissime conseruare niterentur. Allegorice autem nos instruit, ut intelligamus, quia mandata que uidentur esse minima in habitu legis, si propter celestem uitam, quod uitta hyacinthina significat, colorem eris exprimens, seruentur, multum proficiant. Qui enim  spernit minima, paulatim defluit. Ideoque necesse est, ut secundum Apostoli documentum, siue manducemus, siue bibamus, siue aliud quid agamus, omnia in gloriam Dei faciamus.



CAPUT XuII. De seditione Chore, Dathan et Abiron contra Moysen, et pena eorum.

 Ecce autem Chore filius Isaar, filii Caath, filii Leui, et Dathan, et Abiram, filii Eliab, Hon quoque filius Phelech, de filiis Ruben, surrexerunt contra Moysen, aliisque filiorum Isrel ducenti quinquaginta uiri, proceres synagoge, et qui tempore concilii, per nomina uocabantur. Cumque stetissent aduersus Moysen et Aaron, dixerunt: Sufficiat uobis,  quia omnis mullitudo sanctorum est, et in ipsis est Dominus. Cur eleuamini super populum Domini? Quod cum audisset Moyses, procidit pronus in faciem. Locutusque est ad Chore et ad omnem multitudinem. Mane, inquit, notum faciet Dominus, qui ad se pertineant, et sanctos applicabit sibi; et quos elegerit, appropinquabunt ei, et reliq.  Per excidium Chore, Dathan et Abiron, qui sibi contra Moysen et Aaron sacerdotem sacrificandi licentiam uendicantes, penas pro suis conatibus expenderunt, significantur hi qui hereses et schismata facere conantur, et multos secum trahendo decipiunt, contemnentes sacerdotes Christi, et se a clero eius plebisque societate segregantes, constituere audent Ecclesias et aliud altare precemque aliam, illicitis  uocibus faciunt Dominice hostie ueritatem, per falsa sacrificia profanantes. Hi qui contra ordinem Dei nituntur, ob temeritatis audaciam terre compagibus ruptis, profundi hiatu merguntur; nec tantum hi qui duces eorum sunt, sed et illi qui consentiendo participes eorumdem effecti sunt, in ignem eterni iudicii preparata ultione peribunt.

Locutus est Dominus ad Moysen et Aaron dicens: Separamini de medio congregationis huius, ut eos repente disperdam, et cetera.  Notandum est tunc iubere Dominum fieri separationem corporalem, cum iam uindicta imminet malis. Sic Ne cum domo sua separatur a ceteris diluuio perituris; sic Loth cum suis separatur a Sodomis igne celitus consumendis; sic ipse populus ab Aegyptiis, marinis  fluctibus obruendus; sic isti nunc a synagoga Chore, Abiron et Dathan, qui se primitiis per seditionem abrumpere uoluerunt: cum quibus tamen sancti antea uiuentes conuersantesque, et cum ceteris quos reprobat Deus, secundum uerba que in eos increpans dicit, contaminari tamen ab eis minime potuerunt; nec separari se iussi sunt, quando uindictam Dominus siue differebat, siue talem adhibebat, qua innocentes periclitari uel ledi non possent: sicut serpentium morsibus, sicut strage mortium, qua Deus quem uolebat, sicut uolebat, alio percutiebat intacto; non sicut aqua diluuii, aut ignea pluuia, aut aqua maris aut hiatu terre, que permistos pariter assumeret: non quia et ibi Deus suos conseruare non posset; sed quid opus erat tentatione  miraculi ubi separatio fieri poterat, ut uel aqua uel ignis, uel hiatus terre, quos inuenisset, auferret? Sic et in fine a zizaniis separabuntur frumenta, et malos cremantibus flammis, iusti fulgebunt sicut sol in regno Patris eorum.

Confestim igitur ut cessauit loqui, disrupta est terra sub pedibus eorum; et aperiens os suum, deuorauit illos, cum tabernaculis suis, et uniuersa substantia; ascenderuntque uiui in infernum operti humo, et perierunt de medio multitudinis. Notandum secundum locum terrenum dictos esse inferos, hoc est, in inferioribus terre partibus. uarie quippe in Scripturis, et sub intellectu multiplici, sicut rerum de quibus agitur sensus exigit, nomen ponitur  inferorum, et maxime in mortuis hoc accipi solet. Sed quoniam ipsos uiuentes dictum est ad inferos descendisse, et ipsa narratione quid factum fuerit satis apparet, manifestum est, ut dixi, inferiores partes terre inferorum uocabulo nuncupatas, in comparatione huius superioris terre, in cuius facie uiuitur, sicut in comparatione celi superioris, ubi sanctorum demoratio est angelorum, peccantes angelos in huius eris detrusos caligine, Scriptura dicit, tanquam carceribus inferi puniendos reseruari. Si enim Deus, inquit, angelis peccantibus non pepercit, sed carceribus caliginis inferi retrudens, tradidit in iudicio puniendos reseruari , cum apostolus Paulus principem potestatis eris, dicat diabolum, qui operatur in filiis diffidentie.



CAPUT XuIII. De thuribulis seditiosorum ab incendio sublatis per Eleazar sacerdotem.

 Locutusque est Dominus ad Moysen dicens: Precipe Eleazaro filio Aaron sacerdoti, ut tollat thuribula, que iacent in incendio, et ignem huc illucque dispergat, quoniam sanctificata sunt in mortibus peccatorum; producatque ea in laminas et affigat altari, eo quod oblatum sit in eis incensum Domino; et sanctificata sunt, ut cernant ea pro signo et monumento filii Isrel. Queritur hoc loco, cur non ad Moysen et Aaron sicut in superioribus, Dominus locutus sit, sed ad Moysen et Eleazarum filium Aaron. Hec mihi causa interim occurrit, quoniam questio erat  de progenie sacerdotum, id est, de quo genere esse deberent: unde illi ex alio genere quia sibi usurpare sacerdotium ausi sunt, tam horrendo et mirabili supplicio perierunt, non ad Aaron, qui iam summus sacerdos erat, sed ad Eleazar uoluit loqui Deus, qui ei succedere debebat, et secundo iam sacerdotio fungebatur, ut eo modo sortem generis commendaret, que in successionibus sacerdotum esse deberet. Sed notandum, nouo modo dicta sanctificata pena eorum, a quibus hoc peccatum fuerat perpetratum, quia per eos exemplum datum est ceteris quomodo timerent. Circumpositionem autem altari cur ex eis fieri uoluit, addidit dicens, quoniam oblata sunt ante Deum et sanctificata, facta sunt in signum filiis Isrel. Non ergo in eis reprobari uoluit, quod a talibus  oblata sunt, sed hoc potius cogitari et attendi ante quem oblata sunt, id est, quia ante Dominum, ut plus in eis ualeret nomen Domini, ante quem oblata sunt, quam pessimum meritum eorum a quibus oblata sunt. Hoc autem iam et in Exodo commemorauerat Scriptura, quando altare fabricatum esse dicit. Unde intelligitur genera rerum gestarum distributa esse per libros, non temporum ordo contextus. Mystice autem Chore figuram tenet eorum qui contra ecclesiasticam fidem et doctrinam ueritatis insurgunt. Scriptum ergo de Chore et de cetu eius, quod in batillis ereis incensum obtulerit ignis alieni. Iubetur a Deo ignis quidem alienus dispergi et effundi.

 Batilla uero, inquit, quia sanctificata sunt, facito eas laminas ductiles, et circumda ex eis altare, quia oblata sunt coram Domino, et sanctificata sunt. Hoc ergo mihi per hanc figuram uidetur ostendi, quod batilla ista que Scriptura nominat erea, figuram teneant Scripture diuine: cui Scripture heretici ignem alienum imponentes, hoc est, sensum et intelligentiam a Domino alienam et ueritati contrariam introducentes, incensum Domino non suaue, sed exsecrabile offerunt. Et ideo forma ecclesiarum sacerdotibus datur, ut si quando tale aliquid fuerit exortum, ea quidem, que a ueritate aliena sunt, ab Ecclesia Dei penitus abstrudantur; si qua autem etiam in ipsis hereticorum uerbis ex Scripture diuine sensibus inueniuntur inserta, ne pariter cum illis, que ueritati et  fidei sunt contraria, respuantur. Sanctificata sunt enim, que de diuina Scriptura proferuntur et Domino oblata. Potest autem et alio modo adhuc intelligi, quod de batillis precipitur peccatorum, ut iungantur et socientur altari. Et primo hoc ipsum, quod erea dicuntur, non otiosum uidebitur. Ubi enim uera fides est, et integra uerbi predicatio, aut argentea dicuntur, aut aurea. Ut fulgur auri declaret fidei puritatem, et argentum igni probatum, eloquia examinata significet. Ista uero que erea dicuntur, in sono tantum uocis consistunt, non in uirtute spiritus, et sunt ut Apostolus ait, eramentum sonans aut cymbalum tinniens . Ista ergo batilla erea, id est, hereticorum uoces, si adhibeamus ad altare Dei, ubi diuinus ignis est, ubi uera fidei predicatio,  melius ipsa ueritas ex falsorum comparatione fulgebit. Si enim uerbi gratia proferentur dicta Marcionis, aut Basilidis, aut alterius cuiuslibet heretici, et hec sermonibus ueritatis ac Scripturarum diuinarum testimoniis, uelut diuini altaris igne confutem, nonne euidentior eorum comparatione apparebit impietas? Nam si doctrina ecclesiastica simplex esset, ut nullus extrinsecus hereticorum dogmatum assertionibus cingeretur, non poterat tam clara et tam examinata uideri fides nostra. Sed idcirco doctrinam catholicam contradicentium obsidet impugnatio, ut fides nostra non otio torpescat, sed exercitiis elimetur. Propter hoc denique et Apostolus dicebat: Oportet autem et hereses esse, ut probati quique, manifesti fiant in uobis . Hoc est  dicere: Oportet hereticorum batillis altare circum dari, ut certa et manifesta omnibus fiat fidelium atque infidelium differentia. Cum enim fides ecclesiastica uelut aurum ceperit fulgere, et predicatio eius ut argentum igne probatum intuentibus resplenduerit, tunc maiore cum turpitudine et decore, hereticorum uoces obscuri eris uilitate sordebunt.



CAPUT XIX. De murmure populi contra Moysen et Aaron, et incendio ob hoc in eos immisso.

 Loquente Domino ad Moysen, murmurauit omnis multitudo filiorum Isrel, sequenti die contra Moysen et Aaron dicentes: uos interfecistis populum  Domini. Cumque oriretur seditio et tumultus incresceret, Moyses et Aaron fugerunt ad tabernaculum federis. Quod postquam ingressi sunt, operuit nubes tabernaculum, et apparuit gloria Domini, etc. Non legimus antea quia obtexerit nubes tabernaculum testimonii, et apparuerit maiestas Domini, et receperit intra nubem Moysen et Aaron, nisi nunc cum insurrexerit in eos populus, et lapidare eos uoluit. Discamus ex hoc quanta sit utilitas in persecutionibus Christianis, quantum gratie conferatur, quomodo propugnator eis fiat Deus, quomodo abundanter Spiritus sanctus effundatur. Tunc enim maxime gratia Domini adest, cum hominum seuitia concitatur. Et tunc pacem habemus apud Deum, cum ab hominibus propter iustitiam bella perpetimur.  Ubi enim abundauerit peccatum, superabunda uit et gratia. Adoperuit ergo nubes tabernaculum, et irruit synagoga super Moysen et Aaron, et apparuit gloria Domini. Quamuis magni sint uite merito Moyses et Aaron, quamuis animi uirtutibus polleant, apparere tamen eis gloria Dei non potuisset nisi in persecutionibus, in tribulationibus, in periculis atque in ipsa morte iam positis. Et tu ergo non putes tibi dormienti et otioso, apparere posse gloriam Domini. An non Paulus apostolus in his gratiam Domini consequi meruit? Nonne super omnes ceteros enumerat se, in tribulationibus, in necessitatibus, in carceribus fuisse, naufragia pertulisse, pericula maris, pericula fluminum, pericula latronum, pericula a falsis fratribus ? Que quanto  magis abundant, tanto amplius, qui patienter tulerint, conferunt gloriam Dei.

Et locutus est Dominus ad Moysen et Aaron dicens: Discedite de medio synagoge huius, et interimam illos de semel; et ceciderunt in faciem suam. In Sodomis quidem quando minimum decem requirebantur, per quos uix si forte saluari possent hi, qui habitabant Pentapolim Sodomorum, nunc autem etiam duo, si tamen inueniantur tales qualis fuit Moyses et Aaron, sufficere ponit, ut gens Isrelitarum tota saluetur. Quid ergo dicemus amplius esse in his duobus. Que tanta uirtus, quod meritum, quo sexcenta millia et eo amplius liberentur ab interitu uastatoris? Ego arbitror quod in Moyse lex significetur, que docet homines scientiam et amorem Dei, in Aaron supplicandi  Deo, et obsecrandi eum forma consistat. Si ergo accidat aliquando indignari nobis, uel uniuerso populo Domini, ut sententia ultionis procedat a Deo, redeat autem lex Dei in cor nostrum, commonens nos et docens conuerti ad penitentiam, satisfacere pro delictis, supplicare pro culpis, cessabit continuo iracundia, indignatio conquiescet. Propitiabitur Dominus, quasi Moyse et Aaron intercedentibus pro nobis et pro uniuerso populo supplicantibus. Si uero aliquando oriatur indignatio Dei, et ueniat pro peccatis seua correptio, indurentur autem corda nostra, nec conuertamur ad Dominum, neque humiliemur in conspectu eius, ut in confessione supplicantium motus eius et iracundiam mitigemus,  sed contra dicamus, Non est cura Deo de uita mortalium, nec pertinent hec ad Deum; reliquit nos olim, nec ad notitiam eius ista perueniunt: si talia cogitemus in cordibus nostris, et hec de ore nostro procedant, certum est non esse in nobis Moysen et Aaron, legis scientiam, et fructus penitentie, per quos interitum imminentis exitii possimus euadere. Hoc puto accidisse etiam populo illi, qui fuit ante nos, quando omnes declinauerunt, simul inutiles facti sunt, et non fuit qui faceret bonitatem, non fuit usque ad unum. Si enim fuisset, nunquam utique dereliquisset eos Dominus. Sed et nos timeamus, ne forte simile aliquid inueniatur in nobis. Timeo enim illam sententiam, in qua Dominus et Saluator noster, qui cuncta prenoscit, dubitans  dicit: Putas ueniens filius hominis, inueniet fidem super terram ?

Cumque iacerent in terra, dixit Dominus ad Moysen et Aaron: Tolle thuribulum, et hausto igne de altari, mitte incensum desuper pergens cito ad populum ut roges pro eis. Iam enim egressa est ira a Domino, et plaga deseuit. Quod cum fecisset Aaron et cucurrisset ad populum, et ad mediam multitudinem, quam uastabat incendium, obtulit thymiama. Et stans inter mortuos et uiuentes, pro populo deprecatus est, et plaga cessauit. Fuerunt autem qui percussi sunt quatuordecim millia hominum et septingenti, absque his qui perierant in seditione Chore. Iubentur ergo Moyses et Aaron exire de medio synagoge, ut interimatur synagoga de semel. Sed uideamus isti quid faciunt.  Sancti sunt, perfecti sunt, et plus magis Euangelii discipuli, quam legis; et ideo diligunt etiam inimicos suos, atque orant pro persecutoribus suis. Illis uenientibus ut interficerent eos, isti procidunt in faciem suam super terram.

Et ait Moyses ad Aaron: Assume batillum, et impone super illud ignem ab altari, et iniice illi incensum, et offer uelociter in castra, et exora pro ipsis. Exiit enim ira in conspectu Domini, et iam cepit uastare populum. uerum quoniam in hos peruenimus locos, uolo de bonitate Dei admonere discipulos Christi, ne quis forte uestrum ab hereticis conturbetur, si quando certamen inciderit, illis dicentibus, quoniam Deus legis non est bonus sed iustus; et Moysi lex non bonitatem continet, sed iustitiam.  uideant ergo qui Deum pariter criminantur et legem, quomodo Moyses ipse et Aaron priores fecerunt hoc, quod postmodum Euangelium docuit. Ecce diligit Moyses inimicos, et orat pro persecutoribus suis: quod utique Christus in Euangeliis fieri docet. Audi enim quomodo cadentes in faciem super terram, orant pro illis, qui ad interficiendos eos insurrexerunt. Sic ergo et inuenitur Euangelii uirtus in lege, et fundamento legis subnixa intelliguntur Euangelia. Nec uetus Testamentum nomino ego legem, si eam spiritaliter intelligam. Illis tantummodo lex uetus efficitur Testamentum, qui eam carnaliter intelligere uolunt. Et necessario illis uetus effecta est et senuit, quia uires suas non potest obtinere.  Nobis autem, qui eam spiritaliter et euangelico sensu intelligimus et exponimus, semper noua est, et utrumque nobis Nouum Testamentum est, non temporis etate, sed intelligentie nouitate. An non et apostolus Ioannes in Epistola sua eadem sentit cum dicit: Filioli, mandatum nouum do uobis, ut inuicem diligatis ? cum utique sciret olim datum esse mandatum dilectionis in lege; sed quoniam caritas nunquam cadit, nec mandatum caritatis aliquando ueterascit, hoc quod nunquam ueterascit, semper nouum esse pronuntiat. Semper enim obseruantes et custodientes se, caritatis mandatum nouos reddit in spiritu. Peccatori autem et caritatis federa non seruanti, etiam Euangelia ueterascunt. Nec potest ei nouum esse testamentum, qui non deponit  ueterem hominem, et induit nouum ac secundum Deum creatum, ut offerat incensum in castris, et exoret pro populo. Iam enim, inquit, uastari cepit populus. In spiritu uidebat Moyses, que gerebantur. uidit uirtutem exisse ad castra, et uastare ac perimere peccatores; et propter hoc hortatur pontificem assumere batillum, ignem de altari imponere, atque incenso super iniecto, exire et stare inter medium mortuorum et uiuorum, ne ultra procedat uastatio, uel certe, ut uerius habet se Scripture sermo, confractio. Sed primo si uidetur, historie ipsius imaginem describamus, ut cum rei geste species apparuerit, tunc demum etiam, si quid est in loco mysticum requiramus. Intellige ergo populum Isrel in castris per ordinem tribuum familiarumque dispositum;  uirtutem uero quamdam a Deo missam non sparsim, sed ex prima aliqua parte cepisse populum morte uastare, et procedentem per ordinem, mortis stragem considera. Post hec pontificem indutum esse pontificali, procedere, et portantem batillum atque ignem, cum incenso tendere ad eum locum quo per angelum uastantem mors illata peruenerat, et stantem in eo loco in quo mors finem dederat primis, et erat uicina postremis. Intuere stantem pontificem, et obiectione quadam sui, uiuentes a mortuis dirimentem, uirtutem propitiationis eius, et incensi mysterium crubuisse angelum uastatorem; et in hoc mortem quidem finitam, uitam uero reparatam. Si intellexisti historie ordinem, et oculis ut ita dicam cernere potuisti stantem pontificem medium  inter uiuos et mortuos, ascende nunc ad uerbi huius celsiora fastigia, et uide quomodo uerus pontifex iehsu Christus, assumpto batillo carnis humane, et superposito igni altaris, anima sine dubio illa magnifica cum qua natus est in carne, et adiecto etiam incenso, qui est spiritus immaculatus, medius inter uiuos stetit, et mortem non fecit grassari ultra, sed sicut Apostolus dicit: Destruxit eum qui habebat mortis imperium, id est, diabolum, ut qui credit in eum iam non moriatur, sed uiuat in eternum . Hoc fuit ergo mysterium, quod postea futurum, iam tunc ille qui populum uastabat, expauit. Agnoscebat enim figuram batilli, et ignis, et incensi, et qualis offerenda esset Deo hostia ab eo  qui medius mortuorum uiuorumque constiterat, preuidebat. Et illos quidem tunc imago prefigurata saluauit; ad nos autem salutis ueritas ipsa peruenit. Neque enim indumenta pontificis purpura ac lana byssoque contexta erubuisset angelus ille uastator; sed iste que futura erant indumenta magni pontificis intellexit, et his cessit quibus utique uniuersa creatura inferior erat. Puto autem, quod non solum primo aduentu Domini et Saluatoris nostri forma ista completa sit, sed eadem fortassis seruabitur et in secundo. ueniet enim filius hominis; et cum uenerit iterum, sine dubio inueniet quosdam quidem mortuos, quosdam autem uiuentes. Quod possumus quidem et sic intelligere: quia nonnulli adhuc in hoc uite statu quo nunc sumus inueniantur, cum  multi iam precesserunt mortui. Potest autem et aliter accipi, ut mortuos corpora intelligamus, uiuentes autem animas. Quidam autem ex his, qui hunc locum ante interpretati sunt, memini quod mortuos dixerint eos qui nimietate scelerum in peccatis suis mortui intelliguntur, uiuentes autem eos qui in operibus uite permanserint. uerumtamen utrolibet modo, stabit etiam in futuro magnus hic pontifex et Saluator noster medius uiuorum. Sed et tunc forte medius uiuorum et mortuorum stare dicendus est, cum statuet oues quidem a dextris suis, hedos autem ad sinistros, et dicet his qui a dextris sunt: uenite, benedicti Patris mei, percipite regnum mundi, etc. . His autem qui a sinistris sunt, dicet: Ite in ignem eternum, operarii iniquitatis,  quem preparauit Pater meus diabolo et angelis eius, quoniam non noui uos. Et sunt utique mortui qui in ignem mittuntur eternum, sunt autem uiui illi qui mittuntur ad regnum.



CAPUT XX. De uirgis duodecim tribuum iussu Domini ad tabernaculum allatis, inter quas sola Aaron uirga fronduerat.

 Locutus est Dominus ad Moysen dicens: Loquere ad filios Isrel, et accipe ab eis uirgas singulas per cognationes suas, a cunctis principibus tribuum uirgas singulas, et uniuscuiusque nomen superscribes uirge sue. Nomen autem Aaron erit in tribu Leui, et una uirga cunctas eorum familias continebit. Ponesque eas in tabernaculo federis coram  testimonio, ubi loquar ad te. Quem ex his elegero, germinabit uirga eius: et cohibebo a me querimonias filiorum Isrel quibus contra uos murmurant, etc. Duodecim uirge iuxta duodecim in tabernaculo poni precepte sunt, et ecce uirga Leui uiruit, et quid uirtutis, id est, numero, Aaron habuerit, ostendit. Quo uidelicet signo quid innuitur, nisi quod omnes qui usque ad finem mundi iacemus in morte, quasi uirge relique in ariditate remanemus? Sed cunctis uirgis in ariditate remanentibus uirga Leui ad florem rediit, quia corpus Domini ueri, scilicet sacerdotis nostri, in mortis ariditate positum, in florem resurrectionis erupit. Quo flore Aaron recte sacerdos esse cognoscitur, quia hac resurrectionis gloria, Redemptor  noster, qui de tribu Iuda ac Leui ortus est, intercessor pro nobis esse monstratur. Ecce ergo iam uirga Aaron post ariditatem floret, sed uirge duodecim tribuum in ariditate remanent, quia iam quidem corpus Domini post mortem uiuit, sed nostra adhuc corpora usque in finem mundi a resurrectionis gloria differuntur. Igitur, sicut diximus, uirga Aaron, que post siccitatem floruit, caro insinuatur Christi, que postquam de Iesse radice succisa est, uiuacius mortificata reuiuiscit. Itaque uirga post ariditatem uirescens, Christus est post mortem resurgens. Ipsam enim uirgam, ipsum florem intelligimus, ut in uirga regnantis potentia, et in flore pulchritudo eius monstretur. Unde et in Canticis canticorum dicit idem: Ego sum flos campi et lilium  conuallium . Alii uirgam hanc, que sine humore florem protulit, Mariam uirginem putant, que sine coitu edidit uerbum Dei, de qua scriptum est: Exiet uirga de radice Iesse, et flos de radice eius ascendet , scilicet Christus, qui future typum passionis preferens, candido fidei lumine, et passionis sanguine purpurabat flos uirginum, corona martyrum, gratia continentium. Item tropologice, omnes quoque principes tribus et populi habent uirgam. Non enim potest quis regere populum nisi habeat uirgam. Unde et Paulus apostolus, quia princeps erat populi idcirco dicebat: Quid uultis? In uirga ueniam ad uos, aut in caritate spirituque mansuetudinis ? Omnes ergo principes tribuum, habeant necesse est uirgas suas, sed unus solus est  sicut Scriptura refert, pontifex Aaron, cuius uirga germinauit. uerum quoniam, ut sepe uidimus, uerus pontifex Christus est, ipse solus cuius uirga non solum germinauit, sed et floruit, et omnis credulitatis hos credentium populorum attulit fructus. Quis autem est iste fructus quem attulit? Nucis, inquit. Qui fructus quidem primo indumento amarus est, sequenti munitur ac tegitur, tertio sumentem pascit ac nutrit. Talis ergo est in auditorio Christi, doctrina legis et prophetarum. Primo littere facies satis amara est, que circumcisionem carnis precipit, que de sacrificiis mandat, et cetera, que per occidentem litteram designantur: hec omnia tanquam amarum nucis corticem, proiice. Secundo in loco ad munimenta teste peruenies: in quo uel moralis  doctrina uel ratio continentie designatur, que necessaria sunt ad custodiam eorum que seruantur intrinsecus, frangenda tamen quandoque, et sine dubio dissoluenda sunt. Ut si uerbi causa dicamus, abstinentia ciborum, et castigatio corporis, donec sumus in corpore isto corruptibili et passibili, sine dubio necessaria est. Cum autem confractum fuerit ac resolutum, et resurrectionis tempore incorruptibile ex corruptibili redditum, atque ex animali spiritale, non iam labore afflictionis, nec abstinentie castigatione, sed qualitate sui, nulla iam corpori corruptela dominabitur. Sic ergo et nunc necessaria abstinentie ratio uidetur, et postmodum non querenda. Tertio autem loco reconditum in his in  uenies, et secretum mysteriorum sapientie et scientie Dei sensum, quo nutriantur et pascantur anime sanctorum, non solum in presenti uita, sed etiam in futura. Iste enim est pontificalis fructus, de quo promittitur his qui esuriunt et sitiunt iustitiam, quia saturabuntur. Hoc igitur modo, in omnibus Scripturis, triplicis huius sacramenti ratio percurrit. Sic et sapientia monet, ut describamus ea nobis in corde tripliciter, ad respondendum, inquit, uerbum ueritatis his qui proposuerint nobis. Sic tres puteos fodit Isaac patriarcha , quorum ille solus tertius ab eo latitudo uel amplitudo nominatur. Qui autem sacramentum sacerdotale, et uirga nucis, idcirco arbitror etiam Ieremiam, qui erat unus ex sacerdotibus Anathoth , uidisse uirgam  nuceam, et prophetasse de ea illa que scripta sunt; uel de uirga nucea, uel de lebete siue olla succensa, quasi ostenderet per hec in uirga nucea uitam esse, et in lebete succenso esse mortem. uita enim et mors ponitur ante faciem nostram. Et est uita quidem Christus in sacramento nucis, mors autem diabolus in figura lebetis succensi. Si ergo peccaueris, portionem tuam pones cum lebete succenso. Si autem iuste egeris, efficitur portio tua in uirga nucea cum magno pontifice. Sed in Canticis canticorum sponsa descendere dicitur in ortum nucis, ubi etiam pariter cum nucibus sacerdotalium quodammodo magnam pomorum copiam perscribitur inuenisse.

Fueruntque uirge duodecim absque uirga Aaron.  Quas cum posuisset Moyses coram Domino in tabernaculo testimonii, sequenti die regressus, inuenit germinasse uirgam Aaron in domo Leui, et turgentibus gemmis eruperant flores. Qui foliis dilatatis, in amygdalas deformati sunt. Ecce germinauit uirga Aaron in domo Leui. Est hoc unum illud sine dubio, quod fuerat repromissum; sed adduntur alia et dicuntur: Et produxit frontes, et protulit flores, et germinauit nuces. Cum ergo de solo germine fuisset promissum, uide quanta largitur Deus, ut non solum germen produxerit, sed et frondes; et non solum frondes, sed et flores; et non solum flores, sed et fructus. Quid igitur est quod ex his colligere et contemplari debeamus? Primo omnium, resurrectionis ex mortuis sacramentum. uirga igitur arida  germinat cum corpus exstinctum ceperit reuiuiscere. Que sunt autem quatuor ista que surgenti corpori prestabuntur? Ut seminatum in corruptione resurgat in incorruptione; et seminatum in infirmitate resurgat in uirtute; et seminatum in ignominia resurgat in gloria; et seminatum corpus animale surgat corpus spiritale. Ista sunt quatuor que uirga arida corporis nostri in resurrectione germinabit. Sed et illud secundo in loco dicimus, quia sicut in his promissionem suam Deus in quadruplum dedit, et multo plura et pretiosiora largitus est quam promisit, multo magis in omnibus Scripture locis, ubi aliqua Dei promissio continetur, si quis tamen ad eam peruenire mereatur, in futuro multipliciter preparabitur;  et sic uere complebitur illud quod Apostolus dicit: Quia oculus non uidit, nec auris audiuit, que preparauit Deus diligentibus se. Possumus adhuc etiam sic intelligere, eorum que in uirga germinauerant differentias. Omnis qui in Christo credit, primo moritur, et post hec renascitur, et est etiam hec figura, quod uirga arida postmodum germinabit. Est ergo primum germen, prima hominis in Christo confessio. Secundo frondescit, ut renatus donum gratie Christi Dei sanctificatione suscipiat: ut inde afferat flores, ubi proficere ceperit, et bonorum suauitate decorari, ac flagrantiam misericordie et benignitatis effundere, ad ultimum quoque prebeat uitam. Cum enim ad perfectum uenerit, et protulerit ex se uerbum fidei, uerbum scientie Dei,  et alios lucrifecerit, hoc est attulisse fructus, quibus alii nutriantur. Sic ergo quique singuli credentium de uirga Aaron, qui est Christus, germinantur, quorum quatuor iste differentie in aliis Scripture locis, uelut etates quatuor designantur: quas Ioannes apostolus in Epistola sua distinctione mystica comprehendit. Ait enim: Scripsi uobis, pueri, et scripsi uobis, adolescentes, et scripsi uobis, iuuenes, et scripsi uobis, patres . In quibus utique non corporalis etatis, sed anime profectuum differentias ponit, ut etiam in hoc sacerdotalis uirge germina obseruemus designari. Habentur ergo hec omnia non tam in uirga Aaron, quam in ea uirga que exiit de radice Iesse; et flos de radice eius ascendit, super quem requiescit Spiritus Domini. In quo nec hoc solum  uidetur otiosum, quod exire dicitur uirga, et flos ascendere. Quamuis enim unum sit Christus per substantiam, singulis tamen diuersus efficitur, prout intelligit is in quo operatur. Qui autem segnior est et negligentior pro disciplina, fit ei Christus uirga, et in uirga non ascendere, sed exire dicitur. Exeundum namque est ei, qui iners et segnis est, de eo statu in quo non recte consistit; et transeundum ad alium statum, tanquam uirga compulso, id est, ueritate doctrine rigidioris admonito. Qui uero iustus est, quia iustus ut palma florebit, in hoc ascendere dicitur Christus. Sic ergo qui uerberibus indiget, exit ad eum uirga; qui autem proficit ad iustitiam, ascendit ei in flore: ascendit usquequo afferat fructus Spiritus, qui sunt, caritas, gaudium, pax, sapientia,  et relique uirtutes. Nam de uirga Aaron quomodo res gesta sit, ut et flores germinans electionem sacerdotii eius diuinitus indicaret, in hoc libro Scriptura narrauit; et tamen de ipsa uirga in Exodo dicitur, ut in sanctis sanctorum cum manna in arca poneretur, quando precipitur de tabernaculo fabricando, uel utique longe ante preceptum est, quam ipsum tabernaculum fabricatum perfectumque consisteret. Stetit autem primo mense secundi anni, ex quo de Aegypto egressi sunt, et liber iste incipit a secundo mense eiusdem anni secundi, primo die mensis. Unde clarum est, ista per recapitulationem, si librorum ordinem consideremus, id est, preteritorum recordationem, commemorari, que putant qui  minus diligenter intendunt, eodem facta ordine quo narrantur.



CAPUT XXI. De sacerdotio Aaron atque ministerio Leuitarum.

 Dixitque Dominus ad Aaron: Tu et filii tui et domus patris tui tecum portabunt iniquitatem sanctuarii, et tu et filii tui simul sustinebitis peccata sacerdotii uestri, et rel. Hec sunt peccata, que appellantur sacrificia pro peccatis. Proinde peccata sanctorum dicta sunt, non que sancti committunt, sed ab eo quod sunt sancta, dictum est sanctorum, quia in sanctis offeruntur, et peccata dicuntur sacrificia pro peccatis: ideo appellata sunt peccata sanctorum, et peccata sacerdotii uestri, id est eadem ipsa que offeruntur pro peccatis. Sicut etiam in Leuitico  declarat, et pertinere debere dicit ad sacerdotem. Aliter: Qui meliores sunt, inferiorum semper culpas et peccata suscipiunt. Sic enim et Apostolus dicit: uos, qui fortiores estis, imbecillitates infirmorum sustinete . Isrelita si peccet, id est, laicus, ipse suum non potest auferre peccatum, sed requirit Leuitam, indiget sacerdote; imo potius, et adhuc horum aliquid eminentius querit: pontifice opus est, ut peccatorum remissionem possit accipere. Sacerdos autem si delinquat aut pontifex, ipse suum potest purgare peccatum, si tamen non peccet in Deum. Requirendum est quomodo et sancti dicantur aliqui, et de peccatis eorum scribatur. Non enim putant quidam, statim ut qui sanctus esse ceperit, peccare iam non potest, et continuo sine peccato  putandus est. Si enim sanctus non peccaret, non utique scriptum esset: Sumetis peccata sanctorum. Si sanctus sine peccato esset, non diceret Dominus per Ezechielem prophetam ad angelos quos mittebat peccatores punire, Et a sanctis meis incipietis . Apostolus ad Corinthios scribens dicit: Paulus uocatus apostolus Iesu Christi. Et post pauca: Ecclesie Dei, que est Corinthi, sanctificatis in Christo Iesu, uocatis sanctis . Istos ergo quos sanctificatos et sanctos appellat, audi quanta in eis peccata reprehendat. Ait enim in sequentibus: Cum enim sint inter uos emulationes et contentiones, nonne carnales estis, et secundum hominem ambulatis ? Et iterum: Tanquam autem non uenturo me ad  uos, inflati sunt quidam . Et paulo post: Omnino auditur in uobis fornicatio qualis nec inter gentes . In consequentibus uero: Et uos, inquit, inflati estis, et non potius luctum habuistis . In quo utique nullum reliquit immunem, dum alii fornicationis, alii inflationis et superbie crimen ascribit. Longum porro est nec presenti conueniens tempori, ut plurima de his testimonia proferamus, quibus probetur quod hi qui sancti dicuntur, non continue etiam sine peccato esse intelligantur. Sed et nunc quantum locus inquirit dicimus. Sancti dicuntur idemque peccatores illi, qui deuouerunt se quidem Deo, et sequestrauerunt a uulgi conuersatione uitam suam, ad hoc ut Domino seruiant. Huiusmodi ergo secundum hoc quod se  ceteris actibus circumcisis Domino mancipauit, sanctus dicitur. Potest autem fieri, ut et in hoc ipso quo Domino deseruit, non ita omnia gerat ut geri competit, sed delinquat in nonnullis et peccet. Sicut enim is qui sequestrat se et segregat ab omnibus actibus, ut disciplinam uerbi gratia medicine aut philosophie consequatur, non utique continuo ut se huiusmodi tradiderit disciplinis, ita perfectus erit ut non inueniatur in aliquo peccare; imo potius plurima delinquendo, uix ad perfectionem aliquando perueniet; et statim tamen ut se ad huiusmodi scholas tradidit, certum est eum uel inter medicos, uel inter philosophos numerari: ita de sanctis accipiendum est, quod statim quidem ut mancipat se quis studiis sanctitatis, secundum hoc quod proposuit  sanctus appelletur; secundum hoc uero quod necesse est eum in multis delinquere, donec usu et disciplina ac diligentia abscindatur ab eo consuetudo peccandi, etiam peccator, ut supra diximus, appellabitur. Ego autem et amplius addo, quod nisi sanctum propositum aliquis habeat, et sanctitatis studium gerat, cum peccauerit, nescit peccati penitudinem gerere, nescit delicti remedium querere. Qui non sunt sancti, in peccatis suis moriuntur. Qui sancti sunt, pro peccatis penitudinem gerunt, uulnera sua sentiunt, intelligunt lapsus, requirunt sacerdotem, sanitatem deposcunt, purificationem per pontificem querunt. Idcirco ergo caute et significanter sermo legis designat quia pontifices et sacerdotes, non quorumcunque, sed sanctorum tantummodo sumant peccata.  Sanctus enim est qui peccatum suum per pontificem curat. Sed redeamus ad pontificem nostrum, pontificem magnum, qui penetrauit celos Iesum Dominum nostrum, et uideamus quomodo ipse cum filiis suis, apostolis scilicet et martyribus, sumit peccata sanctorum. Et quidem quod Dominus noster iehsu Christus uenit ut tolleret peccatum mundi, et morte sua peccata deleuerit, nullus qui Christum credit ignorat. Quomodo autem et filii eius auferant peccata sanctorum, id est apostoli et martyres, si poterimus, ex diuinis Scripturis probare tentabimus. Audi primo Paulum dicentem: Libenter, inquit, expendam et expendar pro animabus uestris. Et in alio loco. Ego non iam immolor, inquit, et tempus egressionis  siue resolutionis mee instat. Pro his ergo, quibus scribebat expendisse se et immolari dicit Apostolus; hostia autem immolatur, ut eorum pro quibus iugulatur, peccata purgentur. De martyribus autem scribit Ioannes in Apocalypsi: Quia anime eorum, qui iugulati sunt propter nomen Domini Iesu assistant altari . Qui autem assistit altari, ostenditur fungi sacerdotis officio. Sacerdotis officium est, pro populi supplicare peccatis. Unde ego uereor, ne forte ex quo martyres non fiunt, et hostie sanctorum non offeruntur pro peccatis nostris, peccatorum nostrorum remissio non fiat. Et inde uereor, ne permanentibus in nobis peccatis nostris, accidat nobis illud quod de semetipsis dicunt Iudei: quia non habentes altare, neque templum, neque sacerdotium,  et ob hoc nec hostias offerentes, peccata, inquiunt, nostra manent in nobis, et ideo uenia nulla subsequitur. Scit tamen Dominus, qui sunt eius, et in quibus non speratur, habet ille thesauros suos. Non enim sicut homo uidet, ita et Deus. Ego non dubito et in hoc conuentu esse aliquos ipsi soli cognitos, qui iam apud eum martyres sint, testimonio conscientie parati, si quis exposcat, effundere sanguinem suum pro nomine Domini nostri Iesu Christi. Non dubito esse aliquos, qui tulerint crucem suam, et sequantur eum. Hec licet per excessum quemdam, necessario tamen uidentur dicta, ut intelligeremus quomodo per pontificem et filios pontificis fiat in sanctis remissio peccatorum. Sequitur loquens Dominus ad Aaron dicens: Tu et filii tui ministrabitis  in tabernaculo testimonii, excubabuntque Leuite ad precepta tua, et ad cuncta opera tabernaculi, ita duntaxat, ut uasa sanctuarii non tangant, et ad altare non accedant, ne et illi moriantur, et uos pereatis simul. Sint autem tecum, et excubent in custodiis tabernaculi, et in omnibus ceremoniis eius, alienigena non misceatur uobis. Excubate in custodia sanctuarii, et in ministerio altaris, ne oriatur indignatio super filios Isrel, etc. Ecce mandat Dominus Aaron sacerdoti et filiis eius, ut ipsi ministrent in tabernaculo testimonii, et sacra uasa preuideant, et omnia que ad cultum altaris pertinent, et intra uelum sunt. Ceteri autem Leuite ad precepta Aaron et filiorum eius excubent in custodiis tabernaculi, et in omnibus ceremoniis eius; uerumtamen ad altare  non accedant, et sacra uasa non contingant. Quid in Aaron et filiis eius, nisi perfectiores quosque in Ecclesia, et sanctos doctores siue presules ecclesiarum Dei accipere debemus? Quorum officii est, ut sacramenta diuina manibus contrectent, et uasa sancta, hoc est, sancte Scripture mystica uerba inuestigando uentilent, atque ad intellectum perducere festinent, eaque que ardua sunt actu, ipsi opere complere decertent. Cetera autem turba fidelium opus habet ut diligenter uigili animo ea meditetur que faciliora sunt, et que intellectu ipsi capere possunt, illaque custodiat diligenter, que a magistris sibi seruare iubentur, quia non eadem capacitas est sensus perfectorum iam in scientia et rudium adhuc in fide, nec par est strenuitas ingeniosorum  et hebetum. Unde et Paulus quibusdam minus capacibus sue doctrine ait: Lac dedi uobis potum, non escam: nondum enim poteratis; sed nec adhuc quidem potestis . Item alio in loco de perfectioribus quibusdam ait: Loquimur sapientiam inter perfectos, quam nemo principum huius seculi cognouit . Hoc est enim quod in Euangelio fragmenta que superauerunt turbe a Domino paste apostoli collegerunt, et duodecim cophinos impleuerunt. Hinc et ipsa ueritas de uirtutibus eminentioribus disputans, ait: Qui potest capere capiat. Et ad legisperitum: Si uis, inquit, perfectus esse, uade et uende omnia que habes, et da pauperibus, et habebis thesaurum in celo: et ueni sequere  me . Ideoque obseruare diligentius, et intendere his que scripta sunt, conuenit eos precipue qui in ordine sacerdotali gloriantur, ut sciant quidem quod eis lex diuina precepit, obseruandum. Tu, inquit, et filii tui mecum in conspectu tabernaculi testimonii obseruate custodias uestras, et altaris, et tabernaculi. Mandata quippe certa sunt et euidentia ut obseruare debeamus custodias tabernaculi et sacerdotii. Qui sane sit qui obseruet et faciat ea que sacerdotibus mandata sunt, et qui sit qui utatur quidem ordine et honore sacerdotii, non obseruet autem mandata sacerdotibus decreta, ille solus nosse potest qui scrutatur corda et renes. Mandantur autem obseruare non solum ea que foris sunt, sed et ea, inquit, curent sacerdotes precipue  que intra uelamen sunt; uelut si diceret: Cura sit sacerdotibus euidentia ac manifesta mandata diuine legis implere, ac ministeria eius abscondita et uelata omni perspicacia intueri. Si uero ad hominem uelis inferre tabernaculum testimonii, quoniam quidem corpus hominis tabernaculum Paulus appellat dicens: Qui enim sumus in tabernaculo hoc, gemimus aggrauati, in quo nolumus exspoliari, sed superuestiri ; si ergo ad hominem tabernaculum referamus interiora uelaminis, ubi inaccessibilia conteguntur, principale cordis dicimus, quod solum potest recipere mysteria ueritatis, et capax esse arcanorum Dei. Altaria uero duo, id est, interius et exterius, quoniam altare orationis indicium est, illud puto significare, quod dicit Apostolus: Orabo spiritu, orabo  et mente .

Cum enim in corde orauero, ad altare interius ingredior. Et hoc puto esse etiam quod Dominus in Euangeliis dicit: Tu autem cum oras, intra in cubiculum tuum, et claude ostium tuum, et ora patrem tuum in abscondito . Qui ergo ita orat ut dixi, ingreditur ad altare incensi, quod est interius. Cum autem quis clara uoce et uerbis cum sono prolatis, quasi ut edificet audientes, orationem fundit ad Deum, hic Spiritu sancto orat, et offerre uidetur hostiam in altari quod foris est ad holocaustomata populi constitutum. Oportet ergo sacerdotes ea curare precipue et custodire que intra uelamen interius conteguntur, ne quid ibi pollutum, ne quid inueniatur immundum: hoc est, interiorem hominem  et cordis secreta curare, ut ibi immaculata permaneant cherubin et propitiatorium. Cherubin scientia intelligenda est ueritatis. Interpretatio cherubin, multitudinem, id est, perfectionem scientie indicat. Et que est alia perfecta scientia, nisi agnouisse Patrem, et Filium, et Spiritum sanctum? Hec ergo curanda sunt a sacerdotibus, ut incontaminata et illesa seruentur. Sed et urna habens celestem cibum manne, thesaurus utique uerbi diuini, et arca aurea in qua sunt tabule testamenti, opinor, non aliud quam mens nostra esse declaratur, in qua legem Dei debemus habere descriptam. Hec autem mensa aurea debet esse, hoc est, pura et pretiosa, in qua legem Dei scriptam semper habeamus, sicut apostolus  Paulus ait: Scriptam non atramento, sed spiritu Dei uiui, non in tabulis lapideis, sed in tabulis cordis carnalibus . Hoc est enim quod de quibusdam dicitur, qui ostendunt opus legis scriptum in cordibus suis. Quis autem scripsit in cordibus eorum, nisi Deus digito suo? Legem utique naturalem quam Deus humano generi, et in cunctorum mentibus scripsit. Si quis externus, inquit, accesserit, occidetur. Secundum historiam, externos quidem, siue, ut superius ait, alienigenas eos appellat, qui non sunt de tribu Leui, et quibus non est commendatum seruitium Dei in tabernaculo agere. Non enim licebat quemlibet de alia tribu presto esse altari, siue in ministerio operari. Unde Ozias rex, qui erat de tribu Iuda sicut in libro Paralipomenon legitur, cum tentaret  super altare thymiamatis adolere incensum more sacerdotum, filiorum uidelicet Aaron, lepra a Domino in fronte percussus est, atque per sacerdotes de templo turpiter expulsus, habitauit in domo separata, usque ad diem mortis sue .



CAPUT XXII. Ubi omnes oblationes filiorum Isrel atque primitias sacerdotibus atque Leuitis concedit.

 Locutus est Dominus ad Aaron dicens: Ecce dedi tibi custodiam primitiarum mearum. Omnia que sanctificantur a filiis Isrel, tibi tradidi et filiis tuis, pro officio sacerdotali, legitima sempiterna, etc. Primitias omnium frugum, omniumque pecorum sacerdotibus lex mandat offerri, ita ut omnis qui possidet agrum, uel uineam, uel oliuetum, uel hortum etiam,  et si quid est quod exercetur in terris, sed et si quis peculia cuiuscunque nutriat, offerat ex his Deo omne quod primum est, id est, ad sacerdotes deferat. Deo enim offerri dicit, quod sacerdotibus datur. Et hoc est quod docemur ex lege: quia nemo licite nec legitime utatur fructibus quos terra producit, nec animantibus que pecudum protulit partus, nisi ex singulis quibusque Deo primitie, id est, sacerdotibus offerantur. Hanc ergo legem obseruari etiam secundum litteram, sicut et alia nonnulla, necessario puto. Sunt enim aliquanta legis mandata, que etiam Noui Testamenti discipuli necessaria obseruatione custodiunt. Et si uidetur, prius de his ipsis, que in lege quidem scripta, sed tanquam in Euangeliis obseruanda sint, sermo moueatur. Et cum hec patuerint,  tunc iam quid in his etiam spiritaliter sentiri debeat, requiremus. Sunt enim qui ita dicant, quia si aliquid omnino obseruandum est secundum litteram, sed spiritaliter debent uniuersa discerni. Nos autem utriusque assertionis insolentiam temperantes, qualis regula in huiuscemodi legis sermonibus obseruanda sit, ex auctoritate diuinarum Scripturarum proferre tentabimus. Scriptum est enim in octauo decimo psalmo: Lex Domini irreprehensibilis, conuertens animas: testimonium Domini fidele, sapientiam prestans paruulis. Preceptum Domini lucidum illuminans oculos. Timor Domini sanctus permanens in seculum seculi: iustitie Domini recte letificantes corda, iudicia uera iustificata in semetipsa; desiderabilia  super aurum et lapidem pretiosum nimis et dulciora super mel et fauum . Ni ergo essent singula ista a semetipsa diuersa, nunquam utique proprias unicuique Scriptura diuina differentias indidisset, ut aliud de lege Domini diceret, aliud de mandato, aliud de iustificationibus, aliud de iudiciis. Est ergo ut in his ostendimus, aliud lex, aliud preceptum, aliud testimonium, aliud iustificatio, aliud iudicium. Sed et in ipsa lege, euidentior horum differentia designatur ubi dicitur: Hec est lex, et mandata, et iustificationes, et precepta, et testimonia, et iudicia, que precepit Dominus Moysi. Cum ergo hec ita se habere, his a se inuicem differre distinctionibus legis ipsius testimoniis approbentur, diligentius debemus intendere his que recitantur ex  lege. Quia sicubi scribitur, uerbi gratia hoc esse mandatum, non continuo mandatum, lex accipienda est. uel sicubi scriptum est: Iste sunt iustificationes, ut lex aut mandatum putande sunt. Similiter autem et sicubi scriptum est, testimonia aut iudicia, non confusa in unum ex ceteris, sed diuersum ab aliis, unumquodque sentiendum est. Si ergo scriptum esse legimus, quia lex umbram habet futurorum bonorum , continuo etiam mandatum, uel iustitie, uel diuitie, de quibus hoc non est scriptum, umbra esse credende sunt futurorum bonorum. Denique ut exempli gratia unum ponamus ex multis, non est scriptum, Hoc est mandatum pasche, sed, Hec est lex pasche . Et quia lex umbra est futurorum bonorum, lex sine dubio pasche  umbra est futurorum bonorum. Cum ergo uenio ad locum illum, qui scriptus est de pascha, in oue illa carnali debeo intelligere umbram futuri boni, et hoc sentire, quod pascha nostrum immolatus est Christus. Simili modo inuenies etiam de azymis et de ceteris festorum dierum obseruantiis scriptum. Quia ergo hec omnia sub legis titulo scribuntur in lege necessario, quia lex per presentem umbram futura bona designat, requirere debeo que sint azyma futurorum bonorum: et inuenio mihi dicentem Apostolum, ut diem festum agamus, non in fermento ueteri neque fermento malitie, sed in azymis sinceritatis et ueritatis . Sed et de circumcisione scriptum est: Hec est lex circumcisionis . Quia ergo circumcisio sub legis titulo censetur, lex autem umbra  est, quero quid circumcisionis umbra futurorum contineat bonorum, ne forte dicat mihi in umbra circumcisionis posito Paulus, quia si circumcidamini, Christus uobis nichil proderit, etenim non que in manifesto in carne est circumcisio, illa circumcisio est; neque qui in manifesto in carne Iudeus est, sed qui in occulto Iudeus est; et circumcisio cordis in spiritu non littere, cuius laus non ab hominibus, sed ex Deo est . Hec ergo singula que nequaquam penitus secundum litteram obseruanda dicit, inuenies omnia fere apud Moysen sub legis titulo designari. Iam uero in eo ubi dicit, Non occides, non adulterium facies, non furaberis, et rel. , huiusmodi non inuenimus, quoniam legis in his titulum premiserit,  sed magis hec mandata uidentur; et ideo non exinanitur apud discipulos in Euangelio scriptura ista, sed impletur, quia, ut dixi, non mandatum, sed habere dicitur umbram futurorum bonorum. Et ideo hec nobis secundum litteram custodienda sunt. Item alibi: Iuste, inquit, sectare quod iustum est . Quid opus est in his allegoriam querere, cum edificet etiam littera? Ostendimus ergo esse quedam que omnino non sunt seruanda secundum litteram legis, et etiam quedam que per allegoriam penitus immutari non debent, sed omnimodo ita ut Scripture de his continent obseruande sunt. Nunc autem requiro si sunt aliqua, que et secundum litteram quidem stare possint, necessario tamen in eis etiam allegoria requirenda sit. Et uide si possumus  hec apostolica et euangelica auctoritate munire. Scriptum est enim in lege: Propter hoc relinquet homo patrem et matrem, et adherebit uxori sue, et erunt ambo in carne una . Hec quod allegorica mysteria contineant, Paulus cum in Epistola sua hoc ipsum posuisset exemplum, pronuntiat dicens: Mysterium hoc magnum est, ego autem dico in Christo et in Ecclesia . Quod autem oporteat hoc etiam secundum litteram custodiri, ipse Dominus et Saluator docet dicens: Scriptum est: Propter hoc relinquet homo patrem et matrem, et adherebit uxori sue, et erunt ambo in carne una. Quod Deus coniunxit, homo non separet . Et respondit utique obseruanda esse hec etiam secundum litteram cum dicit: Quod Deus coniunxit, homo non separet.  Sed in aliis Epistolis ubi dicit, quia Abraham duos filios habuit, unum de ancilla, et unum de libera , quis dubitat hec secundum litteram stare debere? Certum est enim, quia et Isaac de Sara, et Ismel de Agar, filii fuerunt Abrahe. Addit tamen his Apostolus et dicit: Hec sunt autem allegorica, que in duo testamenta conuertit. Et Sare quidem sobolem, tanquam in libertate gignentis, noui testamenti liberos dicit. Agar autem tanquam in seruitute generantis, terrene Ierusalem filios nominauit. Ostendimus ut opinor auctoritate Scripture diuine, ex his que in lege scripta sunt, aliqua penitus refugienda esse et cauenda, ne secundum litteram ab Euangelii discipulis obseruentur; quedam uero omnimodis ut scripta sunt obtinenda. Alia autem habere  quidem et ueritatem secundum litteram sui; recipere tamen utiliter ex necessario etiam allegoricum sensum. Erit ergo iam sapientis scribe et edocti de regno Dei, qui sciat de thesauris suis proferre noua et uetera, scire quomodo in unoquoque loco Scripture, aut abiiciat penitus occidentem litteram et spiritum uiuificantem requirat, aut confirmet omnimodis, et utilem aut necessariam probet littere doctrinam, aut manente historia, opportune et decenter introducat etiam mysticum sensum: sicut et in hoc sermone, quem habemus in manibus arbitror conuenire. Decet enim et utile est, etiam sacerdotibus Euangelii offerri primitias. Ita enim et Dominus disposuit, ut qui Euangelium annuntiant,  de Euangelio uiuant; et qui altari seruiunt, de altari participent. Et sicut hoc decens et dignum est, sic e contrario et indecens et indignum est, imo et impium, ut is qui Deum colit et ingreditur Ecclesiam Dei, qui scit sacerdotes et magistros assistere altari Dei, et aut uerbo Dei aut Ecclesie deseruire, de fructibus terre quos dedit Deus, solem suum producendo, et pluuias suas ministrando, non offerat primitias sacerdotibus; non mihi uidetur huiusmodi anima habere memoriam Dei, nec cogitare, nec credere, quia Deus dederit fructus quos cepit, quos ita recondit quasi alienos a Deo. Si enim a Deo sibi datos crederet, sciret utique numerando sacerdotes, honorare Deum de datis et muneribus suis. Et adhuc, ut amplius hec obseruanda etiam secundum litteram  ipsius Domini uocibus doceantur, addemus ad hec. Dominus dicit in Euangeliis: ue uobis Scribe et Pharisei hypocrite, qui decimatis, hoc est, qui decimas datis mente, et anethi et cinnamomi, et preteritis que maiora sunt legis. Hypocrite, hec oportuit fieri, et illa non omitti . uide ergo diligentius quomodo sermo Domini uult fieri quidem omnimodis que maiora sunt legis, non tamen omitti et ea que secundum litteram designantur.

Primitias autem quas uouerunt et obtulerunt filii Isrel, tibi dedit et filiis ac filiabus tuis, iure perpetuo. Qui mundus est in domo tua, uescetur eis. Omnem medullam olei et uini ac frumenti, quidquid primitiarum offerunt Domino, tibi dedi. Uniuersas frugum primitias, quas gignit humus, et Domino deportantur,  cedent in usus tuos, et rel. Illud sane necessario commonendum est, quod lex dupliciter dicitur. Nam generaliter omnia ista, hoc est, mandatum, iustificationes, precepta, testimonia, iudicia, lex appellantur. Specialiter autem pars aliqua ex his que in lege sunt scripta lex dicitur: ut sunt ista, de quibus superius disseruimus. Generalis autem lex significatur uerbi gratia, ut cum de Saluatore dicitur, quia non uenit soluere legem, sed adimplere . Et item alibi: Plenitudo legis est dilectio , in quo utique omnia simul, que scripta sunt in lege, legem nominauit. Hec diximus asserentes mandatum de primitiis frugum uel pecorum debere etiam secundum litteram stare. Nunc autem uideamus quomodo et allegoricum, id est, spiritualem recipiat intellectum.  Requiramus ergo, sicubi in Scripturis, preter de quibus supradictum est, inuenimus primitias nominari. Nec enim dixit: Omnes primitie olei et uini et frumenti, horum omnium primitie, que oblate fuerint Deo, tibi dedica. Requiro ergo nunc preter hec ubi primitie nominentur. Si enim omnes primitie ad pontificem pertinent, necessario nobis et pontifex requirendus est, ad quem pertinere debeant etiam ille primitie, quas in aliis Scripture locis inditas inuenimus. Et primo quidem omnium, de ipso Domino Christo legimus scriptum, quia sit primitie mortuorum . Est ergo et ipse in aliqua parte primitie. Et iterum inuenimus de quibusdam dici ab Apostolo, quia sunt primitie Asie; et alii primitie  Achaie . Unde consequens est, per singulas ecclesias aliquos credentium, quos tamen apostolicus spiritus probauerit, primitias nominari. Ex quibus esse arbitror etiam Cornelium illum, qui Cesariensis ecclesie cum his quibuscum Spiritum sanctum meruit accipere primitie merito dicetur . Et non solum huius ecclesie, sed fortassis et omnium gentium primitie Cornelius appellandus est. Primus enim credidit ex gentibus, et primus Spiritu sancto repletus est: et ideo recte primitie gentium appellabitur. Sed requiras fortasse, quis istas primitias offerat Deo, aut quis est pontifex, cuius hec rationibus cedant. Ego arbitror, quod secundum Domini uerbum, ager dicatur, hic mundus. Ager autem terre non solum, sed corda intelligantur  humana: quem agrum angeli Dei susceperunt excolendum . Culture ergo sue fructus ipsi quidem possident et habent, eos uidelicet qui sub procuratoribus agunt et actoribus, et nondum usque ad summam perfectionis uenerunt. Si quorum uero corda diligenter exculta, et ad perfectum perducta sunt, hos tanquam electos et precipuos ex ceteris, primitias offerunt pontifici magno. Possumus ergo dicere quia forte in futuro cum omnes fructus congregabuntur ad aream, erunt quidam portio pontificis Christi, erunt et alii portio Leuitarum, sicut iam supra diximus, uel angelis, uel celestibus uirtutibus sequestrata. Puto autem quod erunt quidam portio hominum eorum duntaxat, qui in hac uita prudentes ac fideles dispensatores uerbi Dei  fuerunt. Hoc enim arbitror in Euangeliis designari a Domino, ubi ait ad eum cui crediderat quinque minas, et fecerat ex eis decem: Esto potestatem habens super decem ciuitates . Cui crediderat unum et facerat ex ea quinque: Esto potestatem habens supra quinque ciuitates. Que enim hic potestas ciuitatum intelligenda est, nisi gubernatio animarum?

Omnes primitias sanctuarii, quas offerunt filii Isrel Domino, tibi dedi et filiis ac filiabus tuis iure perpetuo. Ab omnibus ergo fructibus sanctificatis sancte sunt offerende primitie spiritali pontifici. Ex quibus spiritales primitias referimus, audi quos fructus enumeret Apostolus: Fructus, inquit, spiritus, caritas, gaudium, pax, patientia, etc. . Quas igitur primitias  ex caritatis fructu, qui primus est fructus spiritus, offeram uero pontifici? Illas ergo puto esse primitias caritatis, ut diligam Dominum Deum meum ex toto corde meo, et ex tota anima mea, et ex tota mente mea. Iste sunt primitie. Quid autem est quod ex isto caritatis fructu secundo loco habere debeamus? Ut diligam proximum meum sicut meipsum. Ille ergo primitie caritatis Deo offeruntur per pontificem. Hec uero que secundo in loco sunt, meis usibus relinquuntur. Puto adhuc esse aliquid ex hoc fructu, quod tertio loco habendum sit, ut diligam etiam inimicos meos. Unde etiam sic potest similiter de ceteris fructibus spiritus, similes inuenire primitias. Gaudium secundo loco fructus spiritus describitur.  Si ergo in Domino gaudeam, et spe gaudeam, et si gaudeam pro nomine Domini, passus iniuriam, in his omnibus aliisque horum similibus, Deo primitias gaudii, et per pontificem uerum obtuli. Sed et si rapinam bonorum meorum cum gaudio sustineam, et si tribulationes, si paupertatem, si qualemcunque contumeliam gaudens tolerem, est mihi et iste secundo in loco ex fructibus spiritus, fructus gaudii. Nam si gaudeam de rebus seculi, de honoribus, de diuitiis, falsa sunt ista gaudia ex uanitatibus uanitatum. Si uero in malis gaudeam, et exsultem de aliorum ruinis, ista iam non solum uana, sed diabolica gaudia, imo nec gaudia nominanda sunt. Non est enim gaudere impiis, dicit Dominus . Sequitur.

 Pactum salis est sempiternum coram Domino, tibi et filiis tuis. Pactum salis nominat oblationum uniuersitatem, que ad ministerium uel ad ius pertinebat sacerdotum. Unde est illud quod in Leuitico scriptum est: Quidquid obtuleris sacrificii, sale condies: nec auferas sal federis Dei tui, de sacrificio tuo. In omni oblatione offeres sal . Figuraliter autem ostendit sapientiam rite competere sacerdotibus ac predicatoribus legis diuine. Non enim uult nos Deus nimis exteriori uti sapientia, sed apostolica, de qua Paulus dicit: Sapientiam loquimur inter perfectos. Sapientiam autem non mundi huius, neque principum mundi huius, qui destruuntur, sed loquimur Dei sapientiam in mysterio absconditam, quam predestinauit Deus ante secula ad gratiam nostram  . Et unde certum est hoc, quod sal apostolica scientia posuerit. Plane hoc nobis Dominus ostendit, dicens apostolis: uos estis sal terre: si autem sal euanuerit, ad nichilum ualebit ultra, nisi ut mittatur foras, et conculcetur ab hominibus . Propterea autem sal apostolicam sapientiam appellauit, quia sicut omnis cibus ad nutriendum aptus, omnimodo sale conditur, ita et omnis sermo utilis ad uidendum, apostolice omnimodo necessarium habet sapientie condimentum. Ergo Aaron et filiis eius, pactum salis est sempiternum, quia non solum primo Ecclesie gradui, quem tenent episcopi, necessaria est sapientia, sed etiam ceteris minoribus gradibus, presbyteris scilicet, diaconibus, atque omni ordini ecclesiastico. Et hoc coram Domino: quia  puram et sine omni succo uersutie atque malitie celestis, amanda et discenda atque docenda est sapientia. Sapientia enim huius seculi inimica est Deo: que semper iactantiam et contentiones superfluas amat. Unde et Iacobus apostolus in Epistola sua, quam ad dispersos scripsit, rixas et contentiones prohibens ait: Quoniam si zelum amarum habetis, et contentiones in cordibus uestris sunt, nolite gloriari, et mendaces esse aduersum ueritatem. Non est ista sapientia desursum descendens a Patre luminum, sed terrena, animalis, diabolica. Ubi enim zelus et contentio, ibi inconstantia et omne opus prauum. Que autem de sursum est sapientia, primum quidem pudica est, deinde pacifica, modesta, suadibilis, bonis  consentiens, plena misericordia et fructibus bonis iudicans sine simulatione. Fructus autem iustitie, in pace seminatur, facientibus pacem .



CAPUT XXIII. De decimis dandis in usum Leuitarum.

 Dixitque Dominus ad Aaron: In terra eorum nichil possidebitis nec habebitis partem inter eos. Ego pars et hereditas tua in medio filiorum Isrel. Filiis autem Leui dedi omnes decimas Isrelis in possessionem, pro ministerio quo seruiuit mihi in tabernaculo federis, ut non accedant ultra filii Isrel ad tabernaculum, nec committant peccatum mortiferum, solis filiis Leui in tabernaculo seruientibus et portantibus peccata populi. Legitimum sempiternum erit in generationibus uestris. Nihil aliud possidebunt, decimarum  oblatione contenti, quas in usus eorum et necessaria separaui. Et in ueteri et in Nouo Testamento ministris altaris et seruitoribus templi Domini, mandatum est de oblationum largitate et decimarum dato nutrimentum habere, nec terrenis possessionibus concessum est eis adipiscendis ullo modo inhiare. Unde Dominus in Euangelio apostolis et predicatoribus Euangelii precepit, dicens: Euntes autem predicate, dicentes, quia appropinquabit regnum celorum. Infirmos curate, mortuos suscitate, leprosos mundate, demones eiicite. Gratis accepistis, gratis date. Nolite possidere aurum, neque argentum, neque pecuniam in zonis uestris, non peram in uia, neque duas tunicas, neque calciamenta, neque uirgam. Dignus est enim operarius cibo suo . Hinc et  Paulus Corinthiis loquens: Nescitis, inquit, quoniam qui in sacrario operantur, que de sacrario sunt, edunt? Qui altari deseruiunt, cum altari participant . Ita et Dominus ordinauit his qui Euangelium annuntiant de Euangelio uiuere. Hinc et ad Timotheum scribens, ait: Nemo militans Deo, implicat se negotiis secularibus, ut ei placeat cui se probauit. Nam et qui certat in agone, non coronatur nisi legitime certauerit. Laborantem enim agricolam oportet primum de fructibus terre percipere . Nec enim conueniens est ut ille, quem oportet semper astare officio diuino, pro acquirendo occupetur terreno lucro. Si quis autem quesierit quid mystice decime significent, sciat obseruantiam legis in eis accipere posse, siue integritatem fidei catholice, seu  perfectionem bonorum operum, que maxime his conuenit habere, qui speciale Deo seruitium secundum electionem, qua electi sunt ad ministerium diuinum, exhibere debent. In denario enim numero creature et Creatoris cognitio comprehenditur, quia septenarius numerus ad eternam respicit naturam, tribus uidelicet uim anime ostendentibus. Unde et in Deuteronomio scriptum est: Diliges Dominum Deum tuum, ex toto corde tuo, et ex tota anima tua, et ex fortitudine tua . Corpus autem ex quatuor notissimis constat elementis. Hinc enim septenarium, si ternario numero fidem et confessionem sancte Trinitatis exprimenti adiunxeris, denarium rite complebis.

 Locutus est Dominus ad Moysen, dicens: Precipe Leuitis atque denuntia: Cum acceperitis a filiis Isrel decimas, quas dedi uobis, primitias eorum offerte Domino, id est, decimam partem decime, ut reputetur uobis in oblationem primitiuorum. Tam de areis quam de torcularibus, et uniuersis quorum accipitis primitias, offerte Domino, et date ea Aaron sacerdoti, et rel. Hoc in expositione allegorica ita arbitror posse constare, si quis uel egentibus distribuat, uel faciat aliquid boni operis, pro mandato munus obtulit Deo. Sed huius muneris offert primitias, si non solum cibos uerbi gratia, uel pecuniam largiatur, sed et affectum miserendi habeat et compatiendi. Hoc enim est quod requirit ab homine Deus, ut mens ipsa piis et misericordibus repleatur et formetur  affectibus, et ab omnibus immolationibus eorum. Immolatio spiritalis est illa quam legimus: Immola Deo sacrificium laudis, et redde Altissimo uota tua . Laudare enim Deum et uota orationis offerre, immolare est Deo. Sed huiusmodi immolationis primitie, ita per pontificem offerentur, si non solum uerbis et uoce, sed et mente oremus et corde. Secundum quod et Paulus monet: Orabo spiritu, orabo et mente . Psalmum dicam spiritu, psalmum dicam et mente. Assistunt enim et nunc angeli Dei, cultores et agricole cordis nostri, et requirunt si est in aliquo nostrum huiuscemodi mens tam sollicita, que uerbum Dei tanquam semen diuinum tota auiditate susceperit, si fructum statim ut ad orationem surgemus, ostenderit, id est, si collectis  et congregatis intra se sensibus, oret Deum, si non euagetur mente et cogitationibus euolet, ita ut corpore quidem in oratione curuetur, sensibus autem per diuersa discurrat. Si quis, inquam, in tantam et directam obsecrationem suam, et ipsis conspectibus atque ineffabili illi lumini se intellexerit assistentem, ibique orationes et obsecrationes postulationesque et gratiarum actiones suas profuderit, nulla extrinsecus phantasie sollicitus imagine, is se nouerit per angelum, qui assistit altari, obtulisse immolationis sue primitias pontifici magno et uero, Christo Iesu Domino nostro.



CAPUT XXIu. De uacca rufa et ceremoniis eius, atque munditiis ex cineribus eius factis.

  Locutusque est Dominus ad Moysen, dicens: Ista est religio uictime, quam constituit Dominus. Precipe filiis Isrel, ut adducant ad te uaccam rufam etatis integre, in qua nulla sit macula, nec portauerit iugum; tradesque eam Eleazaro sacerdoti, qui eductam extra castra immolabit in conspectu omnium; et tingens digitum in sanguine eius, asperget contra fores tabernaculi septem uicibus, comburetque eam cunctis uidentibus. Tam carnibus et pelle eius quam sanguine et fimo flamme traditis. Lignum quoque cedrinum et hyssopum coccumque bis tinctum, sacerdos mittet in flammam, que uaccam uorat, et tunc demum lotis uestibus et corpore suo, ingredietur castra; commaculatusque erit usque ad uesperam. Sed  et ille qui combusserit eam, lauabit uestimenta sua et corpus, et immundus erit usque ad uesperam. Colliget autem mundus uir cineres uacce, et effundet eos extra castra, in loco purissimo, ut sint multitudini filiorum Isrel in custodiam et in aquam aspersionis, quia pro peccato uacca combusta est. Solet per masculinum sexum fortitudo, per femininum uero infirmitas designari. Quid ergo per uaccam, nisi assumpta ad sacrificium infirmitas incarnationis Dominice figuratur? De quo scriptum est, quia et si mortuus est ex infirmitate, sed uiuit ex uirtute Dei . Bene autem uacca hec etiam rufa dicitur, quia uidelicet eius humanitas rubra per cruorem passionis fuit. Unde et in Canticis canticorum ab sponsa describitur dicente: Dilectus meus candidus et rubicundus  . Candidus uidelicet ex diuinitate, rubicundus ex sanguine. Candidus per iustitiam uite, rubicundus ex cruore passionis. Aetatis integre, in qua nulla sit macula. Aetas humanitatis Dei integra est, omnis eius operatio perfecta. In qua uidelicet humanitate macula non fuit, quia et ueraciter de eo scriptum est: Qui peccatum non fecit, nec dolus inuentus est in ore eius . Bene autem subditur, nec portauerit iugum. Scriptum quippe est: Omnis qui peccat, seruus est peccati . Quia ergo Dominus nulli peccato succubuit, iugum minime portauit. Sequitur: Tradesque eam Eleazaro sacerdoti, qui eductam extra castra immolabit in conspectu Domini. Quid est quod hec uacca ad immolandum sacerdoti traditur, nisi quod incarnatus Dominus,  qui pro redemptione nostra sacrificium semetipsum fecit, in iudicio populi manibus datur; qui etiam extra castra in conspectu Domini immolatus est, quia uidelicet extra portam passus est? Unde et per Paulum apostolum dicitur: iehsu ut sanctificaret per suum sanguinem populum, extra portam passus est . Exeamus igitur ad eum extra castra, improperium eius portantes. Non enim hic habemus manentem ciuitatem, sed futuram inquirimus. Idcirco enim extra portam passus est, ut a conuersatione nos uite presentis, quasi a ciuitate foras educeret, et a terrena inhabitatione corde nos euellere persuaderet. Bene autem dicitur, quia immolabit eam in conspectu Domini. Redemptor enim noster in conspectu hominum quasi extinctus est,  sed in conspectu Patris immolatur, quia quod ante oculos hominum pena, hoc ante oculos Patris sacrificium fuit. Et intinget digitum in sanguine. Quid per digitum nisi discretio nostre operationis accipitur? In sanguine ergo uacce digitum intingere, est in passione incarnationis Dominice nostra opera consecrare, ut passionem eius quam cognoscimus imitemur, sicut scriptum est: Christus pro nobis passus est, relinquens uobis exemplum, ut sequamini uestigia eius. Eleazar itaque sacerdos, et immolat, et in sanguine eius digitum intingit: quia uidelicet plebs Iudea ex reproborum parte humilitatem Domini usque ad passionem persecuta est; ex electorum uero parte operationem humilitatis eius imitata. Et  asperget contra fores tabernaculi. Quid ergo hoc loco tabernaculum, nisi tota simul Synagoga accipitur? Qui ergo tinxerit in sanguinem eius digitum, eumdem sanguinem contra fores tabernaculi aspergat, id est, quisquis passionis eius uias imitatur, Synagoge non credenti et contradicenti, per exempla bona, per predicationem rectam, signum bene uiuendi prebeat. Contra fores enim tabernaculi uacce sanguinem aspergere, est resistenti plebi Iudaice per predicationem rectam, per sancta opera, passionis eius exempla monstrare. Bene autem dicitur ut digitus in eius sanguine septem uicibus intingatur et aspergatur. In septenario enim numero perfectio accipitur. Unde et septem diebus uniuersum tempus impletur, et Spiritus sanctus septiformis  uocatur. Septem ergo uicibus in sanguine eius digitum intingere, est perfecta operatione mysterium passionis eius imitari. Et septem uicibus contra synagogam aspergere, est perfecta predicatione sacramenta incarnationis ac passionis eius, infidelibus denuntiare. Comburitque eam cunctis uidentibus extra castra, tam pelle et carnibus eius, quam sanguine et fimo flamme traditis. Quid per carnem et pellem, quid per sanguinem et fimum uacce, nisi carnalia sacrificia in Testamento ueteri habita, que infirmitatem denuntiabant Domini, designantur? Que omnia postmodum spiritaliter a Patribus intellecta, iuxta exterius ministerium stercora sunt uocata. Unde Paulus cum de sacrificiis carnalibus loqueretur, dicit: Propter que omnia detrimentum  feci, et arbitror, ut stercora . Que flamme traduntur, quia quamuis carnaliter primum sint exhibita, postmodum per Spiritum sanctum intelligentie igne consumpta sunt. Possumus tamen in eadem uacca, id est, in ipsa infirmitate incarnationis Dominice, carnem, pellem, sanguinem, fimum, singula queque opera accipere. Quid enim per carnem et pellem, nisi exteriora eius opera designantur? Quid per sanguinem, nisi subtilitas internaque uirtus, exteriora acta uiuificans? Quid per fimum, nisi lassitudo, sitis, esuries, timor mortis, et queque ex humanitate suscepta pati uoluit, designantur? Quod enim ex defectu nostre mortalitatis habuit, quasi fimus in eo abiiciendum fuit. Que tamen omnia que ex infirmitate suscepit, quia pro nostra  redemptione exhibuit, igne concremanda sunt, id est, iuxta uirtutem sancti Spiritus intelligenda, ut queque ab eo corporaliter gesta sunt, per incorporeum diuinitatis eius spiritum disposita sentiantur. Unde et bene subiungitur: Lignum quoque cedrinum et hyssopum, coccumque bis tinctum sacerdos mittet in flammam, que uaccam uorat. Cedrus quippe, et altum et imputribile lignum est. Hyssopus uero herba ualde humilis est, que tamen inflationem amouet pulmonis. Quid enim per cedrum, nisi alta et perseuerans contemplatio? Quid in hyssopo, nisi mansueti cordis humilitas designatur? Quia qui iam alta contemplatione ad superna attollitur, necesse est ut per humilitatis compassionem inferioribus  condescendat, et non se ex eo quod habet erigat, sed quidquid habet his etiam qui illud non habent predicando libenter impendat. Quid uero in cocco bis tincto, nisi caritatis uirtus exprimitur? Que coccus bis tinctus dicitur, quia caritas per flammam sancti amoris accensa, duobus exhiberi preceptis iubetur, id est Dei et dilectione proximi. Bis tinctus ergo coccus est caritas duplici precepto formata, ut sic diligatur Deus, ne deseratur proximus, sic diligatur proximus, ne contemnatur Deus. In hac ergo flamma, que uaccam uorat, cedrum, hyssopum, bis tinctum coccum sacerdos mittit. Omnes enim, qui in Christo credimus, sacerdotes sumus. Unde scriptum est: uos autem genus electum, regale sacerdotium . Sed quidquid per contemplationis  alta sentimus, quidquid per mansuetudinem humilitatis, quidquid per ignem caritatis exhibemus, in spiritu passionis Dominice tingere debemus, ut omne quod in nobis est, illum imitetur a quo est. Nam si extra imitationem passionis eius aliquid agimus, non tam uirtutem, quam uitium agimus. Mittatur ergo in flammam, que uaccam uorat cedrus, id est perseuerantia atque altitudo contemplationis nostre, comburatur igne passionis Dominice. Mittatur in flammam, que uaccam uorat hyssopus, id est humilitas cordis nostri ueritatem mansuetudinis, ex admistione Dominice passionis trahat. Mittatur in flammam, que uaccam uorat bis tinctus coccus, id est caritas, que nos ad amandum Deum et proximum excitet, assidue nos contemplari passionem  Dominicam compellat, ut in ipsa discat opera recta que faciat. Potest tamen etiam aliter intelligi, ut per cedrum significetur spes, que alta appetit; per hyssopum uero, que etiam calore suo stomachi immunditiam purgat, significatur fides, que in imis aduersa equanimiter tolerat, ut quod ex anteactis peccatis contractum fuerat, mundet. Per coccum quoque, ut dictum est, exprimitur caritas. Unusquisque nostrum igitur in flamma, que uaccam uorat, cedrum, hyssopum, coccum bis tinctum mittat, id est, in sacrificium passionis Dominice spem, fidem, caritatem exhibeat, ne passionem Redemptoris sui sine causa audiat si non ad hec etiam opera necessario subiungat. De quibus tribus Paulus apostolus dicit: Nunc autem manet  fides, spes, caritas; maior autem his est caritas . Unde et hic coccus extrema ponitur, quia uidelicet fide, spe completa, cum ad eternam patriam uenimus, sola in nobis caritas ad ultimum multiplicabitur. Potest iste sacerdos uel is qui uacce carnes, pellem, sanguinem, fimum comburit, ordinem Iudaici sacerdotii cum supposita plebe in nece Domini consentientis signare. Unde et adhuc apte subiungitur. Et tunc demum lotis uestibus et corpore suo, reuertetur in castra, commaculatusque erit usque ad uesperam. Quid enim per uesperam, nisi finem mundi accipimus? Et sacerdos iste, uel qui uaccam igni tradit, id est Iudaicus populus, immundus est usque ad uesperam, quia usque ad finem mundi infidelis remanet. Sed  lotis uestibus suis et corpore suo, ad uesperum castra ingreditur, quia fine mundi ueniente, mundatis infidelitatis sue operibus, etiam Iudaicus populus ad cognitionem conditoris sui reuertitur, sicut scriptum est: Si fuerit numerus filiorum Isrel tanquam arena maris, reliquie salue fiunt . Et sicut rursum scriptum est: Donec plenitudo gentium introierit, et sic omnis Isrel saluus fiet  Ad uesperam igitur lotis uestibus sacerdos intra castra redit, qui ante uesperam commaculatus est, quia infidelis populus Iudaicus usque ad finem mundi, extra mandata uite, uelut extra castra est positus, prauis operibus commaculatus. Sed quod cum aqua baptismatis et penitentia lauatur, tunc ad cognitionem fidei ad uesperum, id est in fine mundi quasi  in castra reuertitur, potest intelligi, quod iste sacerdos in lotis sit uestibus, et usque ad uesperum immundus, quia idem Iudaicus populus ex eorum parte, qui crediderunt, iam uestes lauit, sed ex eorum parte, qui necdum crediderunt, adhuc immundus usque ad uesperum permanet. Lauat ergo uestimenta et corpus, qui credendo exteriora opera et interiora, mentem a prauis actionibus mundat. Et plene tunc ad castra reuertitur, cum ad fidem perfecte reuocatur. Sed quia Iudea in infidelitate et reproborum parte perdurante, ad fidem gentilis ingreditur, et mysteria diuine incarnationis intelligit, recte illic subiungitur: Colliget autem cineres uacce uir mundus, id est, gentilis populus iam fide mundatus. Unde et scriptum est: Fide mundans corda eorum  . uacce cineres colligit, qui subtilisma sacramenta diuine incarnationis agnoscit. Et uacce, quam sacerdos combussit, cineres uir mundus colligit, quia infirmitatis Domini, quam Iudaicus populus in morte mactauit, subtilissima mysteria populus gentilis intelligit.

Bene autem sequitur: Et effundet in loco purissimo extra castra, quia idem gentilis populus, qui secreta ac mysteria diuine incarnationis agnoscit, bona que accepit predicare non cessat, ut quod ipse didicerit, aliis etiam nescientibus innotescat. Sed quia secreta ac mysteria incarnationis Dominice prauis ac pollutis manibus non sunt tradenda, bene dicitur, effundet in loco purissimo extra castra. Extra castra quippe fuerat omnis gentilitas, quia extra legem,  extra sacrificium, extra synagogam. Sed tamen ad fidem ueniens cor mundauit, et in ea cineres uacce funduntur, quia mundo cordi gentilitatis mysterium Dominice incarnationis creditur. Multi itaque ex gentilitate conuersi, predicatores sunt facti, et eidem gentilitati uenienti ad fidem Redemptoris mysteria tradiderunt. uir ergo mundus in loco purissimo uacce cineres fundit, dum quilibet doctor ex gentilitate assumptus, munda per humilitatem corda gentilium requirit, et mysteria eis Redemptoris nostri tradere non desistit. Quod cum agitur, fides gentilium multiplicatur, diuina uirtus agnoscitur, disciplina preceptorum tenetur. Unde et recte subiungitur: Ut sint multitudini filiorum Isrel in custodiam.  Isrel namque interpretatur uidens Deum. Et non immerito conuersa gentilitas Isrel dicitur, que iam fide Deum contemplatur. Isti ergo cineres multitudini filiorum Isrel in custodiam fiunt, quia subtilia sacramenta mundis gentilium cordibus tradita in mentis munitione uertuntur. Bene autem subditur, et in aquam aspersionis. Propter operationem namque in custodia nostra sunt cineres, propter baptismum uero in aqua aspersionis, cineribus eius utimur, ut dum consideratis eius operibus nostra acta sub disciplina redigimus, uacce cineres in custodia nostra seruemus: qui dum secreta atque subtilia operationis illius per imitationem attendimus, per hec nobis et munditiam et perseuerantiam prouidemus. Apte autem subiungitur, quia pro peccato  combusta est uacca. Tunc enim nostram custodiam prouide custodimus, cum Redemptorem nostrum pro nostris iniquitatibus passum sollicite consideramus. Perpendimus namque quid retribuat bonis, qui uoluit mori pro malis. Perpendimus, quid ad iustitiam fidei adducti esse gratie debeamus, qui et in iniquitatibus positi, intercessionem mortis eius accipimus. In custodia ergo cineres fiunt, quia pro peccato combusta est uacca, dum passionis eius mysteria sollicite contemplantes, que operari debeamus agnoscimus, qui Redemptorem nostrum etiam pro iniquis nobis mortuum non ignoramus. Item moraliter uaccam mactamus, cum carnem a lasciuia uoluptatis extinguimus. Quam cum hyssopo lignoque cedrino ac cocco offerimus, quia cum maceratione  carnis, sacrificium fidei, spei et caritatis adolemus. Quisquis ergo semetipsum Deo sacrificium obtulit, si perfecta desideret, curet necesse est ut non solum ad operationis se latitudinem, uerum etiam ad culmina contemplationis extendat. Sed inter hec magnopere sciendum est, quia ualde inter se diuerse sunt conspersiones animarum. Nonnulli namque hominum ita sunt otiose mentis, ut si eos labor occupationis excipiat, in ipsa operis occupatione succumbant. Et nonnulli ita inquieti sunt, ut si uacationem laboris habuerint grauius laborent, quia tanto detentiores cordis tumultus tolerant, quanto eis licentius a cogitatione uacant. Unde necesse est ut nec quieta mens ad exercitationem se immoderati operis dilatet, nec inquieta ad studium  contemplationis angustet. Sepe enim qui contemplari Deum quieti poterant, occupationibus pressi ceciderunt; et sepe qui occupati bene humanis usibus uiuerent, gladio sue quietis exstincti sunt. Hinc namque est, quod nonnulli inquieti spiritus, dum plus exquirunt contemplando quam capiunt, usque ad peruersa dogmata erumpunt. Et dum ueritatis discipuli esse humiliter negligunt, magistri errorum fiunt.

Habebunt hoc filii Isrel et aduene qui habitant nter eos sanctum iure perpetuo. Et erit, inquit, filiis Isrel et proselytis, qui apponuntur, legitimum eternum. Quid aliud ostendit, nisi baptismum Christi, quem significabat aqua aspersionis, et Iudeis et  gentibus profuturum, id est, filiis Isrel et proselytis, tanquam naturalibus ramis, et inserto pinguedine radicis oleastro. Quem autem non faciat intentum, quod post ablutionem de singulis quibusque dicitur, et immundus erit usque ad uesperam. Neque hic tantum, sed in omnibus talibus mundationibus hoc dicitur. Ubi nescio utrum aliquid aliud possit intelligi, nisi quod omnis homo post remissionem plenissimam peccatorum, permanendo in hac uita contrahit aliquid unde sit immundus, usque ad eiusdem uite finem, ubi dies iste quodammodo clauditur, quod significat uespera. Deinde incipit Scriptura dicere et exsequitur, quemadmodum immundi facti homines aqua illa aspersionis purificentur.

Qui tetigerit cadauer hominis, et propter hoc septem  diebus fuerit immundus, aspergetur ex hac aqua die tertio et septimo: et sic mundabitur. Si die tertio aspersus non fuerit, septimo non poterit emundari. Omnis qui tetigerit humane anime morticinium, et aspersus hac commistione non fuerit, polluit tabernaculum Domini, et peribit ex Isrel, quia aqua expiationis non est uspersus. Immundus erit, et manebit spurcitia super eum, etc. Qui tetigerit, inquit, mortuum, omnis anima hominis immunda erit septem diebus. Hic purificabitur die tertio et die septimo, et immundus erit. Et hic nichil aliud intelligendum uideo, nisi contactum mortui esse hominis iniquitatem. Septem uero dierum immunditiam propter animam et corpus dictum puto: animam in ternario, corpus in quaternario. Secundum hoc, dictum  arbitror per prophetam: In tribus et quatuor non aduersabor. Adiungit autem et dicit: Si autem non purificatus fuerit die tertio et die septimo, non erit mundus. Omnis qui tetigerit ab omni anima hominis et mortuus fuerit, et non fuerit purificatus die quarto et in die septimo, id est ante mortuus fuerit tacto mortuo, quam fuerit purificatus, tabernaculum Domini polluit, exterminabitur anima illa ex Isrel. Notandum est quod difficillime reperitur in his libris aliquid euidentius de uita anime post mortem fuisse conscriptum. Purificabitur die septimo, et lauabit uestimenta sua, et lauabitur aqua, et immundus erit usque ad uesperam. Alia est aqua aspersionis, et alia utique illa qua lauat uestimenta sua. Et lauabitur aqua, quam puto spiritalem intelligendam per significationem,  non per proprietatem. Nam sine dubio uisibilis erat, sicut ille omnes umbre futurorum. Proinde qui sacramento baptismi recte abluitur, quod illa aspersionis aqua figurabat, mundatur, et spiritaliter, id est inuisibiliter in carne et in anima, ut sit mundus et corpore et spiritu. uas quod non habuerit operculum uel ligaturam desuper, immundum erit. Tegmen operculi uel ligatura est censura discipline, quia quisquis non premitur, quasi uas immundum pollutumque reprobatur. Quasi enim uas sine operculo uel ligatura polluitur, qui per studia ostentationis patens, nullo uelamine taciturnitatis operitur.

Si quis in agro tetigerit cadauer occisi hominis aut per se mortui, siue os illius uel sepulcrum, immundus  erit septem diebus. Secundum aliam editionem ita legitur: Omnis qui tetigerit super faciem campi uulneratum aut mortuum, aut os hominis aut monumentum. Queri potest quare dictum sit, uulneratum aut mortuum. Si enim aliud uoluit intelligi uulneratum aut mortuum, cauendum est ne putetur immundus esse etiam qui tetigerit uulneratum uiuum: quod utique absurdum est. Sed quia possunt et mortui esse uulnerati, ipsos mortuos intelligitur decreuisse, ut uulneratum mortuum intelligamus, id est uulnere peremptum, aut mortuum sine uulnere. Tollentque de cineribus combustionis atque peccati, et mittent aquas uiuas super eos in uas. In quibus cum homo mundus tinxerit hyssopum, asperget eo omne tentorium, et cunctam supellectilem, et homines huiuscemodi contagione  pollutos, atque hoc modo mundus lustrabit immundum tertio et septimo die: expiatusque die septimo, lauabit se et uestimenta sua, et immundus erit usque ad uesperam, etc. Quod uero hyssopo dixit aquam aspersionis aspergi, que herba supra diximus fidem significari, quid aliud occurrit, nisi quod scriptum est, fide mundans corda eorum? Non enim prodest baptismus si desit fides . A uiro autem mundo dixit hoc fieri ubi significantur ministri portantes personam Domini sui, qui uere uir mundus est. Nam de his ministris in consequentibus dicit: Et qui circumasperget aquam aspersionis, lauabit uestimenta sua, id est, obseruabit et corpus; et qui tetigerit aquam aspersionis, immundus erit usque ad uesperam: et omne quodcunque tetigerit ille immundus,  immundum erit: et anima, que tetigerit, immunda erit usque ad uesperam.



CAPUT XXu. De seditione Isrelitarum ad aquam contradictionis.

 ueneruntque filii Isrel, et omnis multitudo in deserto Sin, mense primo; et mansit populus in Cades. Mortuaque est ibi Maria, et sepulta in eodem loco. Cumque indigeret aqua populus, coierunt aduersum Moysen et Aaron, et uersi in seditionem dixerunt: Utinam perissemus inter fratres nostros coram Domino! Cur eduxistis ecclesiam Domini in solitudinem, ut et nos et iumenta nostra moriamur? Quare fecistis nos oscendere de Aegypto, et adduxistis in locum istum pessimum, qui seri non potest, qui nec ficum gignit, nec uineas, nec mala granata? Insuper  et aquam non habet ad bibendum. Ingressus Moyses et Aaron dimissa multitudine tabernaculum federis, corruerunt proni in terram, et apparuit gloria Domini super eos, etc. Tricesima tertia mansio est in deserto Sin: hec est Cades. Sin autem interpretatur sancta: tropus per antiphrasim, sicut lucus, cum minime luceat: et bellum, quod tamen sit horridum. In hac mansione moritur Maria et sepelitur. uidetur in Maria prophetia mortua; in Moyse et Aaron, quod legi et sacerdotio Iudeorum finis impositus sit: quod nec ipsi ad terram repromissionis transcendere ualeant, nec credentem populum de solitudine huius seculi educere, nisi solus iehsu, id est, Saluator, uerus Dei Filius. In hac etiam mansione  propter aquas contradictionis Moyses offendit Dominum, et prohibetur transire Iordanem. Perturbatus enim murmure populi, dubitanter petram percussit uirga, quasi illud non posset Deus facere, ut aqua de petra proflueret, quod ante iam fecerat. Quid ergo hic fides Moysi insinuat, quod in aquam de petra eiiciendam titubauerit? Hanc prophetiam fuisse de Christo recte intelligimus. Dum enim Moyses in Scripturis sanctis aliam atque aliam pro re aliqua significanda personam gerat, nunc tamen populi Iudeorum sub lege positi personam gerebat, eumque interim prophetica pronuntiatione figurabat. Nam sicut Moyses, petram uirga percutiens, de Dei uirtute dubitauit, ita ille populus qui sub lege per Moysen data tenebatur, Christum ligno crucis affigens,  eum uirtutem Dei esse non credidit. Sed sicut percussa petra manauit aquam sitientibus, sic plaga Dominice passionis, effecta est uita credentibus. Habemus enim de hac re preclarissimam uocem apostolicam, cum inde loqueretur dicens: Petra autem erat Christus . Hanc ergo carnalem de Christi diuinitate desperationem, in ipsius Christi altitudine Deus mori iubet, cum mortem carnis Moysi in monte imperat fieri. Sicut enim petra Christus, ita et mons Christus. Petra humilis fortitudo, mons eminens magnitudo: quia sicut Apostolus ait, petra autem erat Christus, ita ipse Dominus: Non potest ciuitas abscondi super montem constituta, se scilicet montem, fideles autem suos in sui nominis gloria fundatos, asserens ciuitatem. Prudentia enim carnis  uiuit, cum tanquam petra percussa, Christi humilitas in cruce contemnitur. Christus crucifixus Iudeis scandalum est, gentibus autem stultitia, et prudentia carnis moritur, cum tanquam montis eminentia, Christus excelsus agnoscitur. Ipsis enim uocatis Iudeis et Grecis, Christus Dei uirtus et Dei sapientia est.

Cumque eleuasset Moyses manum, percutiens uirga bis silicem, egresse sunt aque largissime, ita ut populus biberet et iumenta.  Significata est ergo de Christo profluens gratia spiritalis, qua interior sitis irrigaretur. Sed quod uirga petra percutitur, crux Christi figuratur. Ligno enim accedente ad petram, gratia manauit. Et quod hic percutitur, euidentius significat crucem. Duo quippe ligna  sunt crux.

Dixit Dominus ad Moysen et Aaron: Quia non credidistis mihi, ut sanctificaretis me coram filiis Isrel, non introducetis hos populos in terram, quam eis dedi. Hec est aqua contradictionis, ubi iurgati sunt filii Isrel contra Dominum, et sanctificatus est in eis. Quod de aqua illa, que de petra profluxit dictum est, hec est aqua contradictionis, ubi iurgati sunt filii Isrel contra Dominum, siue iuxta id, quod in aliis exemplaribus habetur, maledixerunt filii Isrel ante Dominum, et sanctificatus est in ipsis, prius maledixerunt, quando locuti sunt contra beneficium Domini, quo educti erant de Aegypto; et postea sanctificatus est in ipsis, cum illo miraculo aque  profluentis, eius sanctitas declarata est. An forte duo genera hominum demonstrauit, et contradicentium gratie Dei, et percipientium gratiam Christi,  ut illis sit aqua contradictionis, istis sanctificationis. Nam et de ipso Domino in Euangelio legitur: Et in signum cui contradicetur .



LIBER TERTIUS.



CAPUT PRIMUM. De transitu filiorum Isrel a Cades in montem Hor, et pugna eorum atque uictoria in Chananeos.

 Misit interea nuntios Moyses de Cades ad regem Edom, qui dicerent: Hec mandat frater tuus Isrel. Nosti omnem laborem qui apprehendit nos, quomodo descenderunt patres nostri in Aegyptum, et  habitauerimus ibi multo tempore, afflixerintque nos Aegypti et patres nostros, et quomodo clamauerimus ad Dominum et exaudierit nos, miseritque angelum, qui eduxerit nos de Aegypto. Ecce in urbe Cades, que est in extremis finibus tuis positi, obsecramus, ut nobis transire liceat per terram tuam. Non ibimus per agros, nec per uineas. Non bibemus aquas de puteis tuis, gradiamur uia publica, donec transeamus terminos tuos, et rel. Quod inter mandata Moyses ad regem Edom dicit inter cetera, neque bibemus aquam de lacu, intelligendum est gratis, id est, quia non gratis bibemus. Quod postea manifestat dicens: Sin autem de aqua tua bibemus ego et pecora mea, dabo pretium tibi. Non declinabimus in dexteram neque in sinistram. Pluraliter dictum est in ea,  que dextera sunt, uel que sinistra sunt.

Cumque castra mouissent de Cades, uenerunt in montem Hor, qui est in finibus terre Edom. Ubi Dominus locutus est ad Moysen: Pergat, inquit, Aaron ad populum suum. Non enim intrabit terram, quam dedi filiis Isrel, eo quod incredulus fuerit ori meo ad aquas contradictionis, etc. Trigesima quarta mansio est in monte Hor, in extremis finibus Edom, in quo ascendit Aaron iuxta preceptum Domini, et mortuus est anno quadragesimo egressionis ex Aegypto. Eo scilicet anno, quo nouus populus repromissionis terram intraturus est. Et quanquam in monte sacerdotium Eleazaro filio dereliquerit, lexque eos qui eam impleuerint perducat ad summum, tamen ipsa  sublimitas non est trans fluenta Iordanis, sed in extremis terrenorum operum finibus. Et plangit eum populus triginta diebus. Aaron plangitur, iehsu non plangitur. In lege descensus ad inferos, in Euangelio ad paradisum transmigratio.

 Quod cum audisset Chananeus rex Arad, qui habitabat ad meridiem, uenisse Isrel per exploratorum uiam, pugnauit contra illum, et uictor existens, duxit ex eo predam. At Isrel uoto se Domino obligans ait: Si tradideris populum istum in manu mea, delebo urbem eius. Exaudiuitque Dominus preces Isrel, et tradidit Chananeum. Quem ille interfecit subuersis urbibus eius, et uocauit nomen loci illius Horma, id est, anathema.  Siue ut in aliis exemplaribus legitur: Et uouit Isrel  uotum Domino, et dixit: Si mihi tradideris populum istum subiectum, id est, si mihi eum tradendum subieceris, anathemabo illum et ciuitates eius. Hic uidendum est, quomodo dicatur anathema quod uouetur, et tamen pro maledicto ponitur, sicut et de isto populo dicitur. Unde illud est: Si quis uobis euangelizauerit preter quod accepistis, anathema sit . Hinc uulgo ductum est, ut deuotare dicatur. Nam deuotare quemquam nemo dicit fere, nisi maledicens. Et anathemauit eum et ciuitates eius, et uocatum est nomen loci illius anathema. Hinc duorum est anathema, ut detestabile aliquid et abominabile uideatur. Ut enim nichil inde uictor in usus suos auferret, sed totum in penam luendam uoueret, hoc erat anathemare, quod uulgo dicitur deuotare. Origo autem huius uerbi est in Greca lingua ab his rebus que uote et persolute, hoc est, promisse et reddite, sursum ponebantur in templis, , hoc est, sursum ponere, uel figendo uel suspendendo.

Audiuit quoque Chananeus, quod uenisset Isrel in locum exploratorum. Ubi quondam offendisse populum  nouerunt, ineunt prelium, et captiuum ducunt Isrel. Rursumque in eodem loco pugnatur ex uoto, uictor uincitur, uicti superant. Per quod intelligimus, ut cum nos Dei auxilio destitutos, hostes inuaserint, duxerintque captiuos, non desperemus salutem, sed iterum armemur ad prelium. Potest fieri, ut uincamus ubi uicti sumus, et in eodem loco triumphemus, in quo fuimus captiui.



CAPUT II. De profectione eorum a monte Hor et tedio itineris, populique murmure; quare ignitis serpentibus punitur, signoque serpentis enei erecto sanatur.

 Profecti sunt autem filii Isrel de monte Hor, per uiam que ducit ad mare Rubrum, ut circuirent terram Edom. Et tedere cepit populum itineris  ac laboris. Locutusque contra Dominum et Moysen ait: Cur eduxisti nos de Aegypto, ut moreremur in solitudine? Deest panis, non sunt aque. Anima nostra iam nauseat super cibo isto leuissimo. Quamobrem misit Dominus in populum ignitos serpentes. Ad quorum plagas et mortes plurimorum, uenerunt ad Moysen atque dixerunt: Peccauimus, quia locuti sumus contra Dominum et te. Ora ut tollat a nobis serpentes. Orauit Moyses pro populo, et locutus est Dominus ad eum: Fac serpentem eneum, et pone eum pro signo. Qui percussus aspexerit eum, uiuet. Fecit ergo Moyses serpentem eneum, et posuit eum pro signo. Quem cum percussi aspicerent sanabantur. Trigesima quinta mansio est in Selmona. Trigesima sexta mansio est in Phinon. He due mansiones in ordine historie  non inueniuntur. In his mortuo Aaron, murmurant Isrelitici populi contra Dominum et Moysen, et manna fastidiunt, a serpentibus uulnerantur. Sed quid illud significat, quod morsus mortiferi serpentium, exaltato et respecto ereo serpente, sanabantur, nisi quod nunc in typo Saluatoris, qui ferum antiquumque serpentem in patibulo triumphauit, diaboli uenena superantur, ita ut qui uere expresseque imaginem Filii Dei passionemque eius conspexerit, conseruetur? Hoc enim significant et uerba ipsius Domini dicentis: Sicut exaltauit Moyses in eremo serpentem, sic oportet exaltari Filium hominis, ut omnis, qui credit in eum, non pereat, sea habeat uitam eternam . Quid uero eneus serpens? ipse qui ligno suspensus est. Aes quippe metallis  ceteris esse durabilius solet. Et apte eneus serpens ligno suspensus est, ut Dominus in serpente mortuus, et in ere significaretur eternus, uidelicet ut et indicaretur mortuus per humilitatem, et tamen esset quasi eternus [Al., eneus] per diuinitatem. Pulchre autem prima mansio Selmona interpretatur ima uincula, quia nimirum ibi imago expressa est Saluatoris per serpentem eneum, qui ligno pependit. Pulchre etiam et secunda Phinon, interpretatur os, quia posteaquam passionem Filii Dei cognoscimus, quod credimus corde, ore pronuntiamus, legentes illud apostoli Pauli: Corde creditur ad iustitiam, ore autem confessio fit ad salutem .

Profectique filii Isrel, castra metati sunt in Oboth.  Trigesima septima mansio est in Oboth: que uertitur in magos siue Pythones. Unde demonstratur, quia post imaginem Dei, que in cordis ratione monstratur, et confessionem fidei, que ore profertur, consurgunt serpentes, et artes malefice ad bella nos prouocant. Sed nos custodia circumdantes cor nostrum, obduramus aures nostras, ne audiamus uoces incantantium, et sirenarum carmina negligamus.

Unde egressi fixere tentoria in Ieabarim, in solitudine, que respicit Moab, contra orientalem plagam. Trigesima octaua mansio est in Ieabarim in finibus Moab, que significat aceruos lapidum transeuntium, id est sanctos per istud seculum ad alias mansiones transire festinantes. Sunt sancti lapides, qui  uoluuntur super terram, leues, politi, et rotunditate sua rotarum cursibus similes. Sunt et alii, quos propterea iubet tolli de uia, ne ambulantium in eos offendant pedes. Qui sunt isti ambulantes? Utique uiatores et pretereuntes, qui per istud seculum ad alias mansiones transire festinant. Quod autem dicitur in finibus Moab, et supradictum est, in solitudine, que respicit Moab contra solis ortum, ostendit iuxta litteram, quod hucusque in finibus terre Idumeorum fuerint, et nunc ueniant ad terminos Moab, de alia prouincia ad aliam transeuntes. Non enim semper uni uirtuti danda est opera, sed sicut scriptum est, Ibunt de uirtute in uirtutem , de alia transeundum est ad aliam, quia herent sibi,  et ita inter se nexe sunt, ut qui una caruerit, omnibus careat. Et tamen transire de alia ad aliam, eorum est proprie, qui solis iustitie ortum considerant.

Et inde mouentes castra, uenerunt ad torrentem Zared, et reliqua. Trigesima nona mansio in Dibongad fuit, sicut in sequentibus, ubi series mansionum descripta est, manifestabitur. Interpretatur enim Dibongad, fortiter intellecta tentatio. Sed pro hac hic in ordine historie, aliter scriptum reperitur. Postquam enim castra metati sunt in Ieabarim in finibus Moab contra ortum solis, legitur: Inde profecti sunt, et diuerterunt ad torrentem Zared; et de hoc loco proficiscentes, castra metati sunt trans Arnon, que est in solitudine finium Amorrhei, eo quod Arnon in  terminis sit Moabitarum et Amorrheorum. Et posthec uenerunt ad puteum, ubi cecinit Isrel carmen hoc: Ascende puteus, quem foderunt principes, et aperuerunt duces populorum in datore legum, et in baculo eius. Et de solitudine eius, in Mathana; et de Mathana ad torrentem Dei. Et de torrentibus ad excelsa, et de excelsis ad uallem, que est in regione Moab, in uertice Phasga, qui prospicit contra desertum. Hec loca in finibus Amorrheorum quidam interpretantes, putant non mansiones esse, sed transitus, nec preiudicare debere catalogo mansionum extra ordinariam expositionem. Alii autem spiritalibus spiritalia comparantes, nolunt regiones significari, sed per locorum nomina, uirtutum profectus esse: quod post magos et congregationem lapidum,  frequenter ueniamus ad torrentem Zared, quod interpretatur, aliena descensio, et in descensione positi, transeamus ad Arnon, quod maledictionem sonat: que est posita in finibus Amorrheorum, qui uel amari hostes sunt, uel multa loquuntur inflati. Sin autem transierimus terminos Moab, qui de incestu generatus est, et recessit a uero patre, statim occurrit nobis puteus, quem nemo de plebe fodit, nullus ignobilis, sed principes et duces, qui iura dant populis, et canentes carmen in aqua putei, et in Dei muneribus gratulantes, prophetant quo transituri sint, ad que loca peruenturi, quod scilicet de deserto ueniant in Mathana quod interpretatur donum, et de Mathana ad Nahaliel, quod dicitur torrentes Dei, et de Nahaliel, qui interpretatur excelsa  siue adueniens mors, quando conformes efficimur mortis Christi. Et de Bamoth occurrit nobis uallis humilitatis: que tamen in uertice posita est montis Phasga, qui interpretatur dolatus, quod nichil habeat informe et rude, sed artificis sit politus manu: qui mons respiciat solitudinem, que Hebraice dicitur Iesimon, [Figure: [Hebrew text] 2Kb] . Quando enim fuerimus in uirtutum culmine constituti, tunc totius mundi ruinas, et omnium peccatorum respicimus uastitatem. Pene obliti sumus currente oratione dictare, quare Dibongad interpretatur intellecta fortiter tentatio. Post Dibongad geritur bellum contra Seon regem Amorrheorum, et Og regem Basah, et dicimus, quod cum uenerimus ad summum, et de fonte principum regumque  biberimus, ascendentes ad montem Phasga, non debeamus eleuari in superbiam, sed propositam nobis e contrario sollicitudinem nouerimus. Ante contritionem enim eleuatur cor uiri, et ante gloriam humiliatur. Quod autem interpositum in historia: Unde dicitur in libro Bellorum Domini: Sicut fecit in mari Rubro, sic faciat in torrentibus Arnon. Scopuli torrentium inclinati sunt, ut requiescerent in Arnon, et recumberent in finibus Moabitarum. In quo libro hoc scriptum sit non commemorauit, neque ullus est in his quos diuine Scripture canonicos appellamus, in quo hoc scriptum reperiatur. De talibus occasiones reperiunt, qui libros apocryphos incautorum auribus et curiosorum conantur inserere, ad persuadendas fabulosas impietates. Sed hic dictum est,  scriptum in libro: non dictum est in cuius prophete uel patriarche sancti libro. Neque negandum est fuisse iam libros, siue Chaldeorum, unde egressus est Abraham. siue Aegyptiorum, ubi didicerat Moyses omnem illorum sapientiam, siue cuiusque gentis alterius, in quorum librorum aliquo potuit esse hoc scriptum. Qui tamen non ideo sit assumendus in eas Scripturas, quibus diuina commendatur auctoritas, sicut nec propheta ille Cretensis, cuius mentionem facit apostolus Paulus: Nec Grecorum scriptores: nec philosophi, nec pete , quos idem ipse apostolus, magnum sane aliquid et ueraciter promptum apud Athenienses loquens, dixisse confirmat. In illo enim uiuimus, mouemur et sumus . Licet enim diuine auctoritati inde uoluerit,  quod uerum inuenerit testimonium sumere, sed non ideo omnia, que ibi scripta sunt, accipienda confirmat. Cur autem hoc, isto commemoratum sit loco, non euidenter apparet, nisi forte, ut fines illic inter duas gentes constituerentur, bello actum est, quod bellum eiusdem loci homines, propter magnitudinem, bellum Domini esse dixerunt, ut scriberetur in aliquo eorum libro, Bellum Domini.



CAPUT III. Ubi Dominus aquam de puteo dedit filiis Isrel: et cantico, quod est super eum dictum.

 Ex eo loco apparuit puteus, super quo locutus est Dominus ad Moysen: Congrega populum, et dabo ei aquam. Hic est, inquit, puteus, quem dixit  Dominus ad Moysen: Congrega populum, et dabo eis aquam bibere. Ita hoc commemoratum est, quasi alicubi superius hoc ad Moysen dixisse Dominus legatur. Sed quia nusquam reperiatur, hic intelligendum est, et illic bibisse populum qui de siccitate conquerebatur. Quid est enim quod magnopere precepit Deus Moysi populum congregare, ut det eis aquam bibere de puteo? Quasi uero non etiam sponte populus bibendi gratia conueniret ad puteum. Quid ergo tanti ore prophete precipitur, ut proprio studio et labore congreget populum ad hauriendam putei aquam? Unde uilitas littere ad pretiositatem nos spiritalis remittit intelligentie. Et ideo conueniens puto, etiam de aliis Scripture locis puteorum congregare  mysteria, ut ex comparatione plurimorum, si quid presens sermo obscuritatis continet eluceat. Ait ergo Spiritus Dei per Salomonem in Prouerbiis: Bibe aquam de tuis uasis, et de puteorum tuorum fonte: et non superfundantur tibi aque extra tuum fontem , quamuis in aliis exemplaribus legerimus, et effundantur tibi aque extra tuum fontem. Aque tue sint tibi soli, et nemo alienus participet ex eis. Habet ergo, ut his signatur, unusquisque nostrum in semetipso puteum; imo et aliquid amplius dicimus: unusquisque nostrum in semetipso non puteum unum, sed puteos multos, et non unum uas, sed uasa multa. Non enim dixit: Bibe aquas de tuo uase, sed de tuis uasis; et non dixit, de putei tui fonte, sed de puteorum tuorum fonte. Legimus  habuisse et patriarchas puteos. Habuit Abraham, habuit Isaac puteos, habuit autem et Iacob. Et ab istis puteis sumpto initio, percurre omnem Scripturam puteos requirens, et perueni usque ad Euangelium, et inuenies ibi puteum supra quem Saluator sedebat requiescens post itineris laborem; tunc cum ueniente muliere Samaritana, et uolente haurire aquam de puteo, que esset in Scripturis putei uel puteorum uirtus exponitur, et comparatio fit aquarum, ubi et diuina mysterii panduntur arcana . Dicitur enim: Si quis bibat ex his aquis, quas continebat puteus ille terrenus, sitiet rursus. Qui autem ex illis biberit, quas dat iehsu, fiet in eo fons aque salientis in uitam eternam. Igitur secundum ea, que in Prouerbiis scripta proposuimus, ubi putei simul  cum fonte nominantur, accipiendum est uerbum Dei. Puteus quidem, si profundi aliquid mysteriis tegit: fons autem, si ad populos abundat et effluit. Sed non otio [Al., otiose] requirendum quomodo possumus pluralem numerum de puteis exponere, et singularem de fonte: quia in Prouerbiis dicit Sapientia: Bibe aquas de puteorum tuorum fonte . uideamus ergo quorum puteorum unum dixerit fontem. Ego puto quod scientia ingeniti Patris, unus possit intelligi puteus: sed et unigeniti Filii eius agnitio, alius puteus debeat intelligi. Alius enim a Patre Filius, et non idem Filius qui et Pater, sicut et ipse in Euangelio dicit. Alius est quidem et testimonium dicit Pater. Et rursus, tertium puto uideri posse puteum, cognitionem Spiritus sancti. Alius est enim,  et ipse a Patre et Filio, sicut de ipso nichilominus in Euangeliis dicitur: Mittet uobis Pater alium paracletum Spiritum ueritatis . Est ergo hec trium distinctio personarum, in Patre, et Filio, et Spiritu sancto, que ad pluralem puteorum numerum reuocatur. Sed horum puteorum unus fons, una substantia est, et natura Trinitatis. Et hoc modo non otiosa inuenietur Scripture sancte distinctio que dicit de puteorum fonte. Tunc cecinit Isrel carmen istud: Ascendat puteus, concinebant, puteus quem foderunt principes et parauerunt duces multitudinis in datore legis et in baculis eius. Sunt ergo putei multi, quos diximus esse intra animam. Sunt et alii plurimi, qui in singulis quibusque Scripturarum sermonibus  intelliguntur et sensibus. Est tamen eminentior ceteris iste puteus et eximius, de quo et in presenti loco Scriptura dicit, quia foderunt eum non quicunque communes homines, sed principes, et adhuc horum sublimiores, quos reges appellauit. Propter quod et canitur Deo apud hunc eumdem puteum. Ad istum ergo puteum, ut Moyses, id est, lex nos congreget, non frustra uidetur dictum. Potest enim fieri ut aliquis ad istum puteum uenire uideatur: sed nisi per Moysen congregetur, non est acceptus Deo. Marcion uenisse sibi uidetur ad istum puteum, et Basilides et ualentinus; sed quia non uenerunt per Moysen, non receperunt legem et prophetas, non possunt laudare Dominum Deum de fontibus Isrel. Non ergo ueniunt, qui huiusmodi sunt,  ad puteum quem foderunt principes et excuderunt reges. Sed uultis ostendam uobis de Scripturis ad quos isti putei ueniunt? Est ergo uallis quedam falsa, in qua ualle sunt putei bituminis. Omnes ergo hereses et omne peccatum in ualle est, et in ualle falsa. Peccatum enim et iniquitas non ascendit sursum, sed semper ad ima et inferna descendit. Est ergo in ualle positus et salsus atque amarus, omnis hereticus sensus, et omnis actus peccati. Quid enim dulce, quid suaue potest habere peccatum. Sed amplius aliquid habet. Si enim ueneris ad hereticam sententiam, si ueneris ad amaritudinem peccati, uenisti ad puteos bituminis. Bitumen, esca et nutrimentum ignis. Si ergo et tum gustaueris aquam de istis puteis, si sumpseris hereticum sensum, si peccati  amaritudinem ceperis, fomenta in te ignis et gehenne incendia preparabit. Et propterea ad eos qui nolunt de illo puteo aquam bibere, quem principes fodiunt et reges, sed ex istis, qui in ualle peccati sunt, et ignis materias alunt, dicitur: Incedite in lumine ignis uestri, et flamma quam uobis accendistis . Quid ergo canitur apud hunc puteum? Initiate ei, inquit, puteum. Foderunt illum principes, exciderunt eum reges. Possunt quidem principes et reges idem uideri. Si uero distingui necesse est, principes prophetas intelligamus, ipsi enim sensum et prophetiam de Christo defossam et demersam, in profundo littere collocarunt. Istos ergo reges, qui tam profunda possunt, et tam abscondita putei perscrutari, merito apostolos dixerimus, ex quibus aliquis  dicebat: Nobis autem reuelauit Deus per Spiritum sanctum. Spiritus enim omnia scrutatur, etiam alta Dei . Quia ergo per spiritum possunt perscrutari etiam ipsi alta Dei, et alta ac profunda putei penetrare mysteria, idcirco reges esse dicuntur, qui puteum istum etiam in petra exciderunt, ac dura et difficilia scientie secreta penetrauerunt. Quod autem reges dici possint etiam apostoli, puto ex eo facile probari posse, quod de omnibus credentibus dicitur: uos autem genus regale, sacerdotium magnum, gens sancta . Si ergo illos dicunt reges, qui per uerbum ipsorum crediderunt, quanto magis ipsi reges habendi sunt, qui faciunt reges? Apostoli enim precipue reges sunt gentium, qui gentes  ad obedientiam fidei congregarunt, et Christi scientiam omnibus patefecerunt, in quo sunt thesauri sapientie et scientie absconditi. Et omnis Scriptura legis et prophetarum, euangelica quoque atque apostolica scripta simul omnia unus est puteus; quem non possunt fodere neque excidere, nisi inueniantur reges et principes. uere enim reges et uere principes habendi sunt, qui possunt auferre terram de puteo hoc, et amouere super faciem littere, et de interiore petra, ubi Christus est, spiritales sensus uelut aquam uiuam proferre. Hoc ergo decet eos solos facere, qui uel reges sunt uel principes. Reges et ex eo dicto, quod peccati regnum de corpore suo expulerint, et iustitie regnum parauerint in membris suis.

 De solitudine, in Manthana: de Mathana, Nahaliel. De Nahaliel in Gamoth, que uallis est in regione Moab in uertice Phascha: quod respicit contra desertum. Posthec et a puteo, inquit, profecti sunt in Mathana; et Mathana in Nahaliel; et de Nahaliel in Bamoth; et a Bamoth, que est in campo Moab, in nemus a uertice montis cesi, qui respicit ad faciem deserti. Nomina hec que uidentur locorum esse uocabula, et significantias suas in lingua propria designant, rerum magis mysticarum consequentiam quam uocabulorum appellationem uidentur ostendere. Profecti enim, inquit, a puteo, ueniunt in Mathana. Interpretatur autem Mathana munera ipsorum. uides ergo, quia si quis de puteo hoc biberit quem foderunt reges et principes, statim proficit  ad hoc, ut habeat munera que offerat Deo. Quid autem est, quod homo offerat Deo? Hoc ipsum quod in lege scriptum est: Munera mea data mea. Et his ergo que dedit Deus, offerunt nichilominus homines Deo. Quid dedit Deus homini? Agnitionem sui. Quid homo offert Deo? Fidem suam et effectum, hoc quod expetit ab homine Deus. A Mathana autem uenimus in Nahaliel, quod interpretatur ex Deo. Quid est ex Deo? Postea quam obtulerimus nos, que ex nobis sunt, uenimus ad hoc ut consequamur ea que ex Deo sunt. Cum enim fidem nostram et affectum obtulerimus ei, tunc et ipse largitur nobis diuersa dona Spiritus sancti de quibus dicit Apostolus: Omnia autem ex Deo sunt . Et a Nahaliel uenimus in Bamoth, quod interpretatur  aduentus mortis. Cuius mortis hic intelligimus aduentum, nisi illius, qui Christo commoritur, ut et conuiuamus ei, qua debemus mortificare membra nostra, que sunt super terram? Et iterum: Consepulti sumus enim illi per baptismum in mortem . Si quis ergo salutaris huius uite ordinem tenet, per hec que memorauimus ita agere debet, et uenire post multa ad hunc locum, quem diximus significare mortis aduentum. Et ex Bamoth, inquit, in nemus, quod est in campo Moab, a uertice montis cesi, qui respicit ad desertum. Si hoc itinero incedamus, quo non tam locorum uocabulis, quam anime profectibus constare ratio explanationis asseruit, post omnia ista uenimus ad nemus, siue ut in  aliis exemplaribus habetur, in Ianam, quod interpretatur ascensus, siue uertex montis. Per hec ergo, uel ad illud famosissimum diuini paradisi nemus, ad amenas delicias habitationis antiquorum, uel certe ad uerticem perfectionis et beatitudinis summitatem, ita ut possis etiam ipse dicere, quia resuscitauit nos cum ipso, et sedere fecit in celestibus in Christo. uides quousque peruenitur a puteo. uides quibus mansionibus, imo quibus profectibus iter anime paratur ad celum. Que si diligenter inspicias, ipse apud temetipsum quotidianos profectus tuos discutiens, quibus in locis et quam proximus a regno celorum habeatis, aduertes, ut ille, de quo dixit Dominus, quia non longe es a regno Dei .



CAPUT Iu.  De eo quod populus Isrel contra regem Seon Amorheorum preliatus est, et uicto eo possedit terram eius.

 Misit autem Isrel nuntios ad Seon regem Amorrheorum dicens: Obsecro ut mihi transire liceat per terram tuam. Non declinabimus in agros et uineas, non bibemus aquas de puteis tuis. uia regia gradiemur, donec transeamus terminos tuos. Qui concedere noluit ut transiret Isrel per fines suos. Quin potius exercitu congregato, egressus est obuiam in desertum, et uenit in Iasa, pugnauitque contra eum: a quo percussus est in ore gladii. Historia quidem manifesta est, sed deprecemur Dominum, ut aliquid dignum possimus in interioribus sensibus peruidere. Seon duplicem habet interpretationem, siue arbor  infructuosa, siue elatus. Mittit igitur Isrel legatos ad Seon: mittit ad arborem infructuosam, mittit ad elatum et superbum. Hic autem Seon rex est Amorrheorum, qui et ipsi interpretantur in amaritudinem adducentes uel loquentes. Mittit ergo ad Seon regem Amorrheorum Moyses uerbis pacificis, dicens: Transibimus per terram tuam. Si secundum spiritalem intelligentiam dixerimus Seon regem figuram tenere diaboli, quia ipse est elatus et infructuosus, puto quod non habeas mirari quod eum dixerim regem, cum audis ipsum etiam Dominum et Saluatorem nostrum, in Euangelio de eo dicentem: Ecce nunc uenit princeps huius mundi, et in me non inuenit quidquam . Et iterum: Ecce nunc princeps huius mundi mittetur foras . Si ergo totius  mundi princeps esse in Euangeliis dicitur, non debet absurdum uideri, si Seon regi Amorrheorum, uel etiam aliis quibuslibet gentium regibus, comparatur. Princeps autem dicitur mundi, non quia creauerit mundum, sed quia multi sunt in hoc mundo peccatores. Peccati autem, quia ipse princeps est, ideo etiam mundi princeps appellatus est. In his uidelicet qui nondum relinquentes mundum, conuertuntur ad Patrem. Secundum hoc enim etiam illud dicitur: Quia omnis homo in maligno positus est. Quid enim prodest nobis dicere, quia princeps noster Christus est, si rebus et operibus arguamur quia diabolus principatum tenet in nobis; aut non palam est, sub quo principe agat impudicus, iniustus? Nunquid  non potest huiusmodi homo dicere, quia sub Christo positus hec ago, etiam si sub Christi nomine censeri uideatur? In quo Christus principatum gerit, nulla ibi immunditia, nulla iniquitas admittitur. Nec habere aliquem locum potest iniusta cupiditas. Secundum hunc itaque modum recte et Christus uirtutum princeps, et diabolus malitie, et totius iniquitatis dicetur. Mittit itaque legatos Isrel ad regem Amorrheorum, regem in amaritudinem prouocantem, regem infructuosum, regem superbum. Quomodo superbus, quomodo elatus docebitur diabolus? Ipse est, qui dixit: uirtute mea faciam, et sapientia intellectus mei auferam fines gentium, et fortitudinem eorum depredabor. Et commouebo ciuitates, que inhabitantur, et uniuersum orbem terre capiam manu mea  quasi nidum . Et iterum dicit elatus hic et superbus: Ascendam in celum, supra sidera celi ponam thronum meum, sedebo in monte excelso, supra montes altos, qui sunt ad aquilonem; ascendam supra nubes: ero similis Altissimo . Adhuc requiris, si ipse sit elatus et superbus? Imo potius et ipse superbus et elatus; et ille quasi unigenitus eius, de quo scriptum est: Quia extolletur super omne quod dicitur Deus, aut quod colitur : ita ut in templo Dei sedeat, ostendens se tanquam sit Deus. Omnis ergo qui elatus est et superbus, uel filius elati huius, uel discipulus et imitator. Et propterea dicit Apostolus de quodam, ne forte elatus incidat in iudicium diaboli . Ostendens per hoc quia omnis elatus simili, ut diabolus iudicio condemnabitur.  Nos ergo sumus qui transire uolumus per hunc mundum, ut peruenire possimus ad terram sanctam que repromissa est sanctis; et mittimus uerbis pacificis ad Seon, promittentes non nos habitaturos in terra eius, nec moraturos cum eo, sed transituros tantummodo, et incessuros uia regali, nec declinaturos usquam, neque in agrum, neque in uineam: sed nec de lacu bibituros aquas. uideamus ergo quando uos ista promisimus, quando hec uerba diabolo denuntiauimus. Recordetur unusquisque fidelium, cum primum uenit ad aquas baptismi, cum signacula fidei prima suscepit, et ad fontem salutaris accessit, quibus ibi tunc usus sit uerbis; et quod renuntiauerit diabolo, non se usurum pompis eius, neque operibus eius, neque ullis omnino seruitiis  eius ac uoluntatibus pariturum. Et hoc est quod in his legis sermonibus adumbratur, quia non declinet Isrel neque in agrum eius, neque in uineam eius, sed neque aquam de lacu eius pollicetur se esse potaturum. Non enim ultra discipline diabolice, non astrologie, non magie, non ullius omnino doctrine, que contra Dei pietatem aliquid doceat, poculum sumet. Fidelis enim habet suos fontes, et bibit de fontibus salutaribus. Non bibet aquam de lacu Seon, nec relinquens fontem aque uiue, congregat sibi lacus confractos, sed uia regali incessurum se profitetur. Que est uia regalis? Illa sine dubio, que dicit: Ego sum uia, ueritas, et uita . Et merito regalis. Ipse est enim, de quo Propheta ait;  Deus iudicium tuum regi da . uia regali ergo incedendum est, nec declinandum usquam, neque in agrum eius, neque in uineam eius, id est, neque ad opera, neque ad sensus diabolicos declinare ultra mens fidelium debet. Quomodo uolumus ergo fines Amorrheorum cum pace transire? Amorrhei, infidelium qui sunt in hoc mundo, pars accipi potest. Sed isti interpretantur, ut supra diximus loquentes, uel amaritudinem adducentes. Et quomodo quidem in amaritudinem adducant Deum infideles et increduli, expositione non indiget. Quod autem ait loquentes, ad illam partem trahi potest, quia infideles quippe et sub principe diabolo agentes, loqui norunt tantummodo, sed loquuntur inania. uerbi causa, ut pete eorum, ut astrologi, ut nonnulli  etiam philosophorum: qui inania loquuntur et uana. Fidelium autem regnum quod a Deo est, non in sermone est, sed in uirtute. uolumus ergo nos pacifice transire per mundum, sed hoc ipsum magis incitat principem mundi, quod dicimus nos nolle permanere cum ipso nec morari, nec aliquid eius uelle contingere. Inde magis exacerbatur, inde extollitur et irascitur, et commouet nobis persecutiones, pericula suscitat, cruciatus intentat. Et ideo dicit: Congregauit iniquus Seon populum suum, et exiit confligere aduersum Isrel. Quis est omnis populus Seon, quem concitat contra Isrel? Sed quid facit Isrel? uenit, inquit, in Iasa, quod interpretatur mandati adimpletio. Si ergo ueniamus et nos ad locum istum, id est, ad expletionem mandatorum, etiam si cum omni  exercitu uenerit aduersum nos Seon iste elatus, et superbus diabolus, et confligat aduersum nos, si omnes suos contra nos demones concitet, superamus eum, si Dei mandata complemus. Complere enim mandata, hoc est diabolum et omnem eius exercitum superare. Et tunc complebitur in nobis Apostoli oratio, qui ait: Deus autem conteret Satanan subter pedes uestros uelociter . Et illud quod Dominus ait: Ecce do uobis potestatem calcandi super serpentes et scorpiones, et super omnem uirtutem inimici, et nichil uobis nocebit . Nihil enim nocere nobis poterunt ista omnia, si ueniamus in Iasa: id est, si mandata et precepta Domini nostri Iesu Christi seruemus.

Et possessa est terra eius ab Arnon usque Iaboc et filios Ammon, quia forti presidio tenebantur termini  Ammonitarum. Tulit ergo Isrel omnes ciuitates eius, et habitauit in urbibus Amorrhei, in Hesebon scilicet et uiculis eius, et reliqua. Et percussit eum Isrel nece gladii, et dominati sunt terre eius ab Arnon usque Iaboc, usque ad filios Ammon, quoniam Iazer termini filiorum Ammon sunt. Et accepit omnis Isrel ciuitates istas, et habitauit Isrel in omnibus ciuitatibus Amorrheorum in Hesebon. Hic certe Isrel possedit ciuitates Amorrheorum, quas bello superauit, quia non eas anathemauit. Nam si anathemasset, possidere illi non liceret, nec inde ad usus suos aliquid prede usurpare. Notandum est sane, quemadmodum iusta bella gerebantur. Innoxius enim transitus negabatur, qui iure humane societatis equissimo  patere debeat. Sed iam ut Deus sua promissa compleret, adiuuit Isrelitas, quibus Amorrheorum terra dari oportebat. Nam Edom cum similiter eis transitum denegaret, non pugnauerunt cum ipsa gente Isrelite, id est, filii Iacob cum filiis Esau, duorum germanorum atque geminorum duorum, quia terram illam Isrelitis non promiserat, sed declinauerunt ab eis. Et dominati sunt, inquit, filii Isrel in omni terra eius. Omnis quidem regio hec terrena, terra est Seon; sed Christus in Ecclesia eius dominatur in omni terra Seon. Et dominati sunt ab Arnon usque Iaboc. Arnon et Iaboc ciuitates erant regionis Seon. Sed initium erat regni eius Arnon, et finis Iaboc. Et ideo dicitur quia dominati sunt ab Arnon usque Iaboc. Interpretatur  autem meledictiones eorum. Initium ergo regni Seon, huius elati et infructuosi maledictiones sunt; fines uero est Iaboc, quod interpretatur luctamen. Necesse est enim ut omnis qui uult exire de regno diaboli et fines eius euadere, luctamen inueniat, et certamina ei a ministris eius et satellitibus suscitentur. Sed si luctatus fuerit et uicerit, iam non erit Iacob ciuitas Seon, sed erit ciuitas Isrel . Hoc est nimirum quod legimus et de patriarcha Iacob, qui cum uenisset ad locum quemdam, luctamen ei preparatum est, et ibi tota nocte luctatus, cum obtinuisset et inualuisset ad Deum, uocitatum est nomen eius Isrel.

Et accepit, inquit, Isrel omnes ciuitates istas, et habitauit Isrel in omnibus ciuitatibus Amorrheorum.  Hic Isrel, qui in Christo Isrel est, qui non in carne Isrel, nec in manifesto Iudeus est, ipse habitat in omnibus ciuitatibus Amorrheorum, cum in omni orbe terrarum Christi Ecclesie propagantur. Sed et unusquisque nostrum prius ciuitas fuit regionis Seon, regis elati. Regnabat enim in nobis stultitia, superbia, impietas, et omnia que sunt ex parte diaboli. Sed ubi expugnatur et deuictus est fortis, et uasa eius direpta sunt, effecti sumus ciuitates Isrel, et hereditas sanctorum. Si tamen penitus excisa est in nobis potestas illa, que prius dominabatur in nobis, et excisa est arbor infructuosa, et deiectus est rex elatus, et sumus sub eo rege, qui dicit: Discite a me, quia mitis sum et humilis corde . Et post hec sigillatim iam ciuitates superbi et infructuosi  regis enumerat, et dicit: In Hesebon et in omnibus finitimis eius. Quid est hoc quod precipuam urbem de regno Seon nominauit Hesebon? Hesebon interpretatur cogitationes. Merito ergo pars maxima regni diabolici, et potestas eius plurima, in cogitationibus regnat. Sic enim dixit et Dominus: Quia de corde procedunt cogitationes male, homicidia, adulteria, furta, falsa testimonia, blasphemie: et ista sunt, que inquinant hominem . Et ideo necessario incenditur ista ciuitas et igni exuritur. Quo igni? illo profecto quo dicit Saluator: Ignem ueni mittere in terram, et quam uolo, ut accendatur . Post pauca autem refertur de ciuitate.

Idcirco dicitur in prouerbio: uenite in Hesebon, ut  edificetur et construatur ciuitas Seon. Ignis egressus est de Hesebon, flamma de oppido Seon, et deuorauit Ar Moabitarum, et habitatores excelsorum Arnon. Propter hoc, inquit, dicent enigmatiste: uenite in Hesebon, ut edificetur et construatur ciuitas Seon, quoniam ignis processit de Hesebon, et flamma de ciuitate Seon, et deuorauit Ar Moabitarum. Seon, ut diximus, erat rex, cuius erat ciuitas Hesebon. Sic ergo intelligendus est ordo uerborum, quia dicunt isti enigmatiste: uenite, ut edificetur et construatur Hesebon, que fuit ciuitas Seon. Sed requiramus nunc qui sunt isti enigmatiste. Aenigma dicitur sermo figuratus. Aenigmatiste ergo dicuntur, qui figuraliter loquuntur. Et quis est alius, qui in figuris locutus sit, nisi lex et prophete? Audi enim, quomodo  Dauid dicit: Aperiam in parabola os meum, loquar propositiones ab initio . Sed et Isaias, quia enigmata sint que scripsit, hoc modo declarat. Erunt, inquit, uerba libri, sicut uerba libri signati: quem si dederint in manus hominis nescientis litteras et dixerint ei, Lege, dicet, Non noui litteras. Si autem dederint scienti litteras, dicet, Non possum legere, signatus est enim . Signatus autem dicitur liber, eo quod figuris perplexus est, et enigmatibus inuolutus. Dicunt ergo isti enigmatiste: uenite in Hesebon, ut edificetur. Cecidit prima illa Hesebon, imo subuersa est et incensa, reedificanda est alia. Sed quomodo hoc fiat, assumpto ostendamus exemplo. Sed uideamus gentilem in dedecore uite positum, ac religionis errore, non dubites  de eo dicere, quod sit hec Hesebon ciuitas in regno regis Seon. Regnat enim in cogitationibus eius, rex infructuosus et elatus. Ad hunc, si accedat Isrel, hoc est, Ecclesie filius, et adhibeat iacula uerbi Dei, et distringat contra eum gladium spiritus, et destruat in eo omnes munitiones gentilium dogmatum, et elationes argumentorum eius, igne ueritatis exurat, dicito de hoc, quia subuersa est Hesebon ciuitas Seon. Sed non continuo desertus et destitutus relinquitur iste in quo subuersa sunt gentilium dogmata. Non enim disciplina est filiis Isrel destructas relinquere, quas destruxerunt ciuitates, sed cum subruerint et euerterint in homine malas cogitationes et impios sensus, reedificant rursus in corde eius, quam destruxerant bonas  cogitationes, pios sensus, doctrinam ueritatis inserent, religionis ritum tradent, ordinem uiuendi docebunt, honestatem morum, obseruantiam statim monstrabunt, et tunc uere dicent isti enigmatiste ad semetipsos inuicem: uenite et edificemus Hesebon, que fuit ciuitas Seon. Et ipsi enim, hoc est Ecclesie filii, quia figuras legis et enigmata spiritaliter intelligunt, enigmatiste appellantur. Hoc est, quod et Ieremias figurato nichilominus sermone designat, ubi ad eum dicitur a Domino: Ecce dedi uerba mea in ore tuo, ecce constitui te hodie super gentes et regna, eradicare et subuertere, et reedificare et replantare . Quid eradicat et quid subuertit? Ciuitatem Hesebon, que erat regis Seon.  Quid eradicat in ea? Cogitationes impias et impuras. Quid reedificat in ea, et quid replantat? Cogitationes pias et castas. Ut efficiatur Hesebon ciuitas Seon, non Amorrheorum, sed filiorum Isrel. Moab, qui interpretatur de patre siue aqua paterna, de incesto et ebrietate conceptus, et quodammodo absente, imo nesciente patre uidetur esse generatus, secularem sapientiam significat, que auctorem sui sensum habet. Et quia ex Dei conditione generatur, uidetur quidem de patre nasci, quod interpretatur Moab. Sed quia adulter est, et aduersarius populi Dei de incesto ac spelunca ac nocte generatur. Unde secundum Isaie prophetiam, in nocte periit, in errore, scilicet sempiterno. At quoque urbs Moabitarum, que interpretatur antidicus, id est, aduersarius,  hoc ostendit, quod hec sapientia, que aduersaria Dei est, ecclesiastico sermone contra se pugnante, ueritatis igne consumitur, a quo et habitatores excelsorum Arnon deuorantur. Arnon enim, ut supra dictum est, maledictio siue illuminatio eorum interpretatur, quia omnes qui confidunt in fastu eloquentie et sapientie humane, que filiis tenebrarum lucida esse uidetur, corruunt, precipitantur et consumuntur.

ue tibi, Moab; peristi, popule Chamos. Dedit filios eius in fugam, et filias in captiuitatem regi Amorrheorum Seon. Iugum ipsorum disperiit ab Hesebon usque Dibon. Lassi peruenerunt in Nofe usque Medaba. Chamos interpretatur congregans, uel quasi attrectatio. Dibon abundanter intelligens tentationem siue  fluxus eorum. Nofe sufflans uel spirans. Et Medaba, de saltu. ue quidem illis est, qui in spiritali Moab confidentes, congregant sibi thesauros sapientie, que inimica est Deo, et se erigunt per superbiam contra potentiam Dei. Quorum tamen non preualebit audacia, sed in figuram uertetur, et tradetur in captiuitatem regi spiritalium Amorrheorum. Iugum ipsorum enim disperiet ab Hesebon usque Dibon, id est, a radice cogitationis usque ad profunditatem intellectus defluet scientia illorum. Lassique sufflantes uanitatem uerborum, ac spirantes fetidum odorem sensus putridi, in saltum infertilem peruenient, ubi non sunt arbores fructuose, sed in quo habitent bestie: contra quas Propheta Dominum deprecatur dicens: Ne tradas, Domine, bestiis animas confitentium  tibi .

Habitauit autem Isrel in terra Amorrhei; misitque Moyses, qui explorarent Iazer, cuius ceperunt uiculos, et possederunt habitatores. Misit, inquit, Moyses nuntios, qui explorarent Iazer, cuius ceperunt uiculos, et possederunt habitatores. Qui sunt illi nuntii, quos Moyses, id est lex misit, nisi predicatores sancti? ut uidelicet explorarent Iazer, que interpretatur fortitudo eorum, hoc est ad fortissima queque dogmata hereticorum et dialectica arte constructa, in quibus robur sui mundus uidetur habere erroris. Hec enim cum predicatores sancti inuestigantes, uana ac fragilia esse conspexerunt, ceperunt uiculos, hoc est conuentus populorum, et possederunt  habitatores eorum, cum eos, quos ab errore liberauerant, ad catholicam fidem conuertebant; et sermone recto ac bonis exemplis, in uiam ueritatis ad implendum precepta Domini dirigebant, quatenus de eorum correctione ac profectu, mansionem celestis patrie acquirerent.



CAPUT u. De pugna Isrelitarum contra Og regem Basan.

 uerteruntque se et ascenderunt per uiam Basan, et occurrit eis Og rex Basan, cum omni populo suo pugnaturus in Edrai. Dixitque Dominus ad Moysen: Ne timeas eum, quia in manu tua tradidi eum, et omnem populum ac terram eius. Faciesque illi sicut fecisti Seon regi Amorrheorum, habitatori Hesebon. Percusserunt igitur et hunc cum filiis suis, uniuersumque  populum eius, usque ad internecionem, et possederunt terram eius. Postea enim quam obtinuerunt filii Isrel ciuitates Amorrheorum, ascenderunt etiam uiam, que ducit in Basan, ubi erat Og rex Basan. Sed ad hunc neque legatos mittere dignantur, neque petere ab eo, ut per terram eius transeant; sed continuo confligunt cum eo et superant, tam ipsum quam populum eius. uideamus ergo, que est Basan. Basan interpretatur turpitudo. Merito ergo nec legati mittuntur ad istam gentem, nec transitus per terram eius poscitur. Nullus enim nobis transitus debet esse, nullus accessus ad turpitudinem, sed ab initio statim expugnanda, et omnimodis cauenda est. Og autem, qui rex esse dicitur Basan, interclusio interpretatur. Potest hic figuram  habere omnium carnalium et materialium rerum, quarum amore et desiderio detenta anima excluditur, et separatur a Deo. Aduersus hos ergo ita precipitur bellum gerendum, ut non relinquatur ex eo uiuens. Nullum enim a filiis Isrel oportet relinqui in regno turpitudinis et dedecoris uiuentem, sed decet Isreliticam uirtutem excidere et resecare turpia, et pia queque in animo reedificare, atque honesta ac religiosa plantare. De regno Seon non est scriptum. Et nullus uiuus relinquatur, nec de regno Moab. Forte enim ex illis opus habebat aliquod, et nonnullis eorum pro uite huius agonibus et exercitiis indigemus. Alioquin debuissemus ex hoc mundo exisse. De Basan tamen, hoc est de turpitudine, nullo penitus indigemus, nichil ex eo relinquamus.  Excidenda omnia, omnia subuertenda sunt opera turpitudinis. In nullo enim potest honestum esse, quod turpe est.



CAPUT uI. De Balac rege Moabitarum, et Balaam ariolo, et asina eius.

 Profectique castra metati sunt in campestribus Moab, ubi trans Iordanem Iericho sita est. uidens autem Balaac filius Sephor omnia que fecerat Isrel Amorrheo, et quod pertimuissent eum Moabite et impetum eius ferre non possent, dixit ad maiores natu Moab: Ita delebit hic populus omnes, qui in nostris finibus commorantur, quomodo solet bos herbas usque ad radices carpere. Ipse enim erat eo  tempore rex in Moab. Misit ergo nuntios ad Balaam filium Beorariolam, qui habitabat super flumen terre filiorum Ammon, ut uocarent eum et dicerent: Ecce egressus est populus de Aegypto, qui operuit superficiem terre, sedens contra me. ueni igitur et maledie populo huic, qui fortior me est, si quomodo possem percutere eum, et eiicere de terra mea, etc. Primo ergo omnium fatendum est, in quibusdam locis plus posse ualere uerba quam corpora, quia quod exercitus multarum gentium nequit efficere, nec scuto et armis potest obtineri, hoc uerbis efficitur. Et non dico sanctis uerbis uel Dei uerbis, sed uerbis quibusdam, que inter homines habentur. uerbi gratia, erant in Aegypto incantatores et magi. Quis potest hominum fortitudine corporis uirgam  mutare in serpentem, quod ab illis factum refertur? Aut quis potest uiribus corporis aquam in sanguinem uertere? Fecerunt tamen hoc Aegyptiorum incantatores et magi. Fecerat enim hec prius Moyses. Sed quia sciebat rex Aegypti, quod possent hec arte quadam fieri uerborum, que habentur inter homines, putauit et Moysen non hec Dei uirtute, sed magica arte fecisse, et quod humana arte fecerit, id Dei factum uirtute simulare. Conuocat continuo Aegyptiorum incantatores et magos, inter eum qui uirtute Dei operabatur, et eos qui demones inuocabant, facit esse certamen. Deus autem noster dolere facit, et iterum restituit; contraria autem uirtus male quidem facere aliquid potest, sed restituere in integrum non potest. Hec autem  omnia premisimus, ut opera Balaam uel uerba eius, possimus aduertere. Sunt et magorum nonnulle differentie. Alii enim plus, alii minus ualent. Hic enim Balaam famosissimus erat in arte magica, et in carminibus noxiis prepotens. Non enim habebat ad maledicendum. Demones enim ad maledicendum inuitantur, non ad benedicendum. Scriptum est ergo: Et dixit Moab ad seniores Madian. Nunc ablinget synagoga hec omnes, qui in circuitu nostro sunt, sicut ablinget uitulus herbam campi. Ob hoc sine dubio, quia uitulus ore abrumpit herbam de campo, lingua tanquam falce, quecunque inuenerit secat. Ita et populus hic quasi uitulus, ore et labiis pugnat, et arma habet in uerbis ac precibus. Hec igitur sciens mittit ad Balaam, ut et ipse deferat  uerba contraria, et precibus preces. Nec mireris, si est in magica arte tale aliquid. Esse enim hanc artem designat etiam Scriptura, sed uti ea prohibet. Nam et demones Scriptura designat, sed coli eos et exhortari uetat. Recte ergo magica arte uti prohibet, qui magorum ministri sunt angeli re fugi et spiritus maligni, et demonia immunda. Nullus enim sanctorum spirituum obtemperat mago. Non poterat inuocare magus Michelem, non poterat inuocare Raphel neque Gabriel. Multo magis magus non potest inuocare omnipotentem Deum, nec filium eius Iesum Christum Dominum nostrum, nec Spiritum sanctum eius. Nos soli accipimus potestatem inuocandi Deum Patrem, nos soli habemus potestatem  inuocandi unigenitum eius Iesum Christum. Ergo demones arte quadam et compositione uerborum, in amicitias, ut ita dicam, cesserant Balaam, quorum amicitiis fretus, magnus apud homines uidebatur. Ob hoc ergo mittit ad eum rex et ait: ueni nunc et maledic mihi populum hunc, quia fortior hic est, quam nos: si forte possimus percutere aliquos ex eis, et eiicere eos a terra. uidetur mihi rex hic non ex integro confidere in Balaam diuino ingenti; credo de uirtutibus que in populo Dei facte sunt auditione perterritus, et ideo dicit, si forte uel eo usque preualeant maledictiones Balaam, ut aliquos ex ipsis possit percutere, ceteros uero fugare perterritos, et propria terra depellere. Addidit preterea, Quia scio, inquit, quod quos maledixeris, maledicti  erunt: et quos benedixeris, benedicti erunt. Ego non credo quia sciret rex quod quibuscunque benedixisset Balaam, benedicti essent. Sed uidetur mihi adulandi gratia hec dicere, ut artem eius efferens et extollens, promptiorem sibi eum reddat ad facinus. Ars enim magica nescit benedicere, quia nec demones sciunt benefacere. Noscit benedicere Isaac et Iacob, et omnes sancti: impiorum nullus scit benedicere. Sed tandem ueniunt legati ad Balaam.

uenerunt enim, inquit, seniores Moab et seniores Madan, habentes diuinationis pretium in manibus, siue secundum aliam editionem, diuinacula in manibus eorum. In illis diuinationis artibus, quas curiositas humana composuit, sunt quedam que Scriptura  quidem diuinacula nominauit. Gentilis autem consuetudo, uel tripodas uel cortinas, uel aliis huiusmodi uocabulis appellat. Que quasi ad hoc ipsum consecrata, moueri ab eis et contrectari solent. Scriptura diuina sane Ephot quoddam uernaculo sermone nominat in prophetis, quod indumentum tradunt esse prophetantium. Igitur Balaam diuinaculis acceptis, cum solerent demones ad se uenire, fugatos quidem demones uidet, sed adesse Deum; et ideo dicit interrogare se Deum, quia consuetos sibi parere nusquam demones uidet. uenit ergo ipse ad Balaam, non quod dignus esset ad quem ueniret Deus, sed ut fugarentur illi qui ei ad maledicendum et male faciendum adesse consueuerant. Iam hinc enim prouidebat Deus populo suo. Adest  ergo, et dicit Deus ad eum: Quid homines isti uenerunt at te? Et dixit Balaam ad Deum: Balac filius Sephor rex Moab, misit eos ad me, dicens: Ecce populus exiuit de Aegypto et cooperuit faciem terre, et hic sedit iuxta me. ueni ergo nunc et maledic eum, si forte poterimus percutere eum et eiicere. Et dixit Dominus ad Balaam: Non eas cum eis, neque maledicas populum. Est enim benedictus. Altior hic exoritur questio; et nescio utrum conueniat rem tam profundi mysterii denudare, et proferre ad turbas, et eas turbas, que ad auditorium uerbi Dei, non nisi paucis diebus adueniunt, continuo discedunt, nec in meditatione uerbi diutius immorantur. Tamen pro his qui studiosi sunt et sitiunt  audire, possuntque capere spiritalem sensum pauca aliqua dicimus ex multis. Potest ergo obiici tale aliquid ac dici. Inuocet demones Balaam, maledicat populo: inuocari demones faciant quod possunt: nunquid non potest Deus defendere a demonibus populum, uimque eorum in malefaciendo destruere? Quid ergo opus erat, ut ipse ueniret ad Balaam, et consuetos demones prohiberet accedere, ne uel tentarent aut conarentur ledere uelle populum Dei? Ad hec ergo, licet non omnia que possunt occurrere proferenda sunt, tamen dicimus ex parte, quia non uult Deus demonum genus ante tempus damnare. Sciunt enim et ipsi demones, quia tempus eorum presens hoc seculum continet. Propterea denique et Dominum rogabant, ut non torqueret eos ante  tempus, neque in abyssum mitteret. Et ob hoc neque diabolum remouit a principatu seculi huius, quia adhuc opus est opera eius ad exercitia certaminum et uictoriam beatorum. Si enim demonibus auferatur libertas arbitrii, nullus ultra impugnabit athletas Christi. Nullo autem oppugnante, nec certamen aliquod erit; et sublato certamine, nullum erit premium, nulla uictoria. Idcirco igitur tali uia utitur Deus, ut et populus adhuc rudis, et qui nuper abstrahi ceperat a cultu demonum, demonibus non tradatur; et inuocanti mago responsa deferantur, et genus demonum non nudetur arbitrii potestate. Et ideo preuenit Deus adire Balaam, atque inuocare demones ad maledicendum prohibet, si tamen a cupiditate cessasset. Sed quia persistit in  desiderio pecunie indulgens, Deus arbitrii libertate rursus ire permittit; uerbum tamen suum iniicit in os eius, prohibens maledictionem fieri per demones, ut benedictionibus locum daret, et pro maledictis proferre faciat Balaam benedictiones ac prophetias, que possint edificare non solum Isrel, sed et reliquas gentes. Si enim prophetie eius a Moyse sacris inserta sunt uoluminibus, quanto magis descripte sunt ab his qui habitabant tunc Mesopotamiam, apud quos magnificus habebatur Balaam, quosque artis eius constat fuisse discipulos? Ex illa denique fertur magorum genus et institutio in partibus Orientis uigere: qui descripta habentes apud se omnia que prophetauerat Balaam, etiam habuerunt hoc scriptum, quod orietur stella ex Iacob  et exsurget homo de Isrel . Hec scripta habebant magi apud semetipsos; et ideo quando natus est iehsu, agnouerunt stellam, et intellexerunt adimpleri prophetiam magis ipsi quam populus Isrel, qui sanctorum prophetarum audire uerba contempsit.

Reuersique principes dixerunt ad Balac: Noluit Balaam uenire nobiscum. Rursum ille multo plures et nobiliores, quam ante miserat, misit. Qui cum uenissent ad Balaam dixerunt: Sic dicit Balac filius Sephor: Ne cuncteris uenire ad me: paratus sum honorare te, et quidquid uolueris dare. ueni et maledic populo isti. Respondit Balaam: Si dederit mihi Balac plenam domum suam argenti et auri, non potero  immutare uerbum Domini Dei mei, ut uel plus uel minus loquar, etc. Balaam hic ut superius diximus, diuinus erat, demonum scilicet ministerio et arte magica, non nunquam futura prenoscens. Rogatur a Balac rege ad maledicendum populum Isrel. Legati ueniunt, stant attonite gentes, et anxie exspectantes, quid respondeat Balaam, de quo persuasum habebant, quod dignus diuinis eloquiis haberetur. uide quomodo nunc sapientia Dei uas istud ad contumeliam preparatum, proficere facit ad utilitatem non solum gentis unius, sed pene totius mundi. Et huic cui solebant uideri demones, uidetur Deus prohibens mali operis iter. Obstupescit Balaam, et miratur prohibentis auctoritatem. Non enim solebat demonibus displicere, sed interim remittit legatos,  dicens non se posse facere, nisi uerbum, quod Deus dederit in ore eius. Redeunt rursus legati, iterum requirit, iterum molestus est, iterum cupit audire. Non enim facile cupidus, facile mercedibus caret. Quid ergo audit secundo a Deo? Si uocare te, inquit, uenerunt homines isti, surge et uade cum eis. In quo uoluntati quidem cupiditatis eius cedit Deus, ut compleatur illud quod scriptum est: Dimisi eos in desideria cordis eorum: ibunt in uoluptatibus suis . Sed tamen consilium diuine dispensationis expletur. Dicitur enim ad eum: uerbum quod dedero in ore tuo, hoc loqueris. Si dignus fuisset Balaam, uerbum suum Deus non in ore eius, sed in corde posuisset. Hunc autem quoniam in corde eius desiderium mercedis erat, et cupiditas pecunie,  uerbum Dei non in corde, sed in ore eius ponitur. Agebatur enim mira et magna dispensatio, ut quoniam prophetarum uerbum, qui intra aulam continebantur Isreliticam, ad gentes peruenire non poterant, per Balaam, cui fides ab uniuersis gentibus habebatur, innotescerent etiam nationibus secreta de Christo mysteria, et thesaurum magnum proferret ad gentes, non tam corde et sensu quam ore et sermone portatum. Sed ne per singula immoremur , ascensa asina sua, Balaam ibat per uiam. Occurrit ei angelus. Ille sine dubio qui aderat filiis Isrel, aperit os asine, ut arguatur per eam Balaam et muti pecudis uocibus confutetur is qui diuinus uidebatur et sapiens. uerum post hec conueniens iam uidetur aliqua etiam  de allegoria contingere. Balaam hic, qui interpretatur populus uanus, uidetur mihi habere personam Scribarum et Phariseorum Iudaici populi. Balac uero, qui exclusio uel deuoratio interpretatur, et ipse personam habere intelligendus est unius alicuius spiritalium mundi huius contrarie potestatis, quo excludere et deuorare cupiat Isrel, non eum qui secundum carnem est, sed eum qui secundum spiritum. uolens ergo potestas illa contraria delere, et penitus exstingui spiritalem Isrel, non aliis utitur ministris, nisi pontificibus et Scribis ac Phariseis. Ipsos inuitat, ipsis mercedes promittit et premia. Illi uero sicut iste Balaam facit, simulant se cuncta ad Deum referre, et zelo Dei agere. Dicunt  enim, scrutare Scripturas, et uide quia propheta de Galilea non surgit . Et iterum dicunt: Nos legem habemus, et secundum legem debet mori, quia Filium Dei se fecit . Per que singula uidentur quidem Scribe et Pharisei zelum Dei habere, sed simulatum. Asina uero, cui sedebat Balaam, quomodo Scriptura dicit: Homines et iumenta saluos facies, Domine , et pars credentium potest intelligi: que siue pro stultitia, siue pro innocentia, animalibus comparatur. Sic enim et Apostolus dicit: uidete autem uocationem uestram, fratres, quia non multi inter uos sapientes, non multi nobiles: sed que stulta sunt mundi, elegit Deus, ut confundat sapientes . Isti ergo tales, sicut euangelica, que in parabolis agebant, gesta designant,  ab istis pessimis Dominis Scribis ac Phariseis subiecti quodammodo tenebantur et uincti, sed a Domino soluuntur, non quidem per ipsum Dominum, sed per discipulos. Dicit enim ipse ad discipulos: Ite in uicum qui est contra uos, et inuenietis asinam alligatam, et pullum eius. Soluite et adducite . Sicut ergo in Euangelio non ipse Dominus, sed discipuli soluunt asinam, ita et hic, non a Deo ipso, sed ab angelo ipso aperitur os asine. Et sicut in Euangeliis, qui non uident arguunt uidentes, ita et hic qui muti erant arguunt loquentes. Et hoc est quod dicebat Dominus: Pater, gratias ago tibi, quoniam abscondisti hec a sapientibus, et reuelasti ea paruulis . Scribe igitur et Pharisei erant qui sedebant super asinam hanc, et tenebant  eam uinctam. Ipsis ergo irascitur et angelus; et nisi quodam futurorum prospectu, illos quidem peremisset, asinam autem seruasset; que uidit et reuerita est eum, qui uenit ad uineam, et stat inter uineas; compressit tamen pedes sedentis super se in maceriam, et ideo non potest ambulare ille eius sessor antiquus, nec uenire ad eum, qui dicit: uenite ad me, omnes qui laboratis et onerati estis, etc. . Asina tamen uenit adducta a discipulis; et cui tunc sedebat Balaam mercedis cupidus, nunc ei sedet Deus. Nec mireris, si eum quem diximus scribarum et doctorum populi formam tenere, uideas prophetantem de Christo. Hoc enim fecisse legimus et Caipham, qui dixit: Expedit uobis ut unus homo pereat pro omni populo . Sed hoc, inquit,  quia erat pontifex anni illius, prophetauit dicens. Prophetauit ergo et Balaam de Christo. Et ideo nemo extollatur etiam si prophetet, etiam si prescientiam mereatur, sed redeat ad Apostoli dictum, quo ad ista respiciens ait: Siue prophetie abolebuntur, siue lingue cessabunt, siue scientia destruetur. Et quid est ergo quod manet? Fides, inquit, et spes, et caritas. Maior autem horum est caritas. Et sola, inquit, caritas est que nunquam cadit; ideo super prophetiam, super scientiam, super fidem, super ipsum etiam martyrium, ut Paulus docet, caritas habenda est, et caritas excolenda est; et quia Deus caritas est ; et Christus filius caritatis est, qui nobis perfectionem caritatis donare  dignetur. Nec illud silendum arbitror, quod asina hec arioli Balaam, typum gentilitatis tenet, quam quondam ipse Balaam, id est, seductori idololatrie, quasi brutum animal et nulla ratione retinens, quo uoluit errore, substrauit. Sed ista angelum Dei quem homo non potuit, et uidit et detulit et locuta est, ut agnosceremus posterioribus sub aduentu magni angeli Dei, gentilem illam plebem mutam duritie stoliditatis, quem natura solutis Deo linguis locuturam, ita ut que erat subiecta perfidie, in uocem fidei et confessionis erumperet. Licet et caro nostra animal sit, plerumque enim caro per molestiam tacta, flagello suo menti Deum indicat, quem mens ipsa carni presidens non uidebat: ita ut anxietate spiritus proficere in hoc mundo cupientis,  uelut iter tendentis impediat, donec ei inuisibilem, qui sibi obuiat innotescat. Unde et bene per Petrum dicitur: Correptionem habuit sue uesanie, subiugale, mutum: quod in hominis uoce loquens, prohibuit prophete insipientiam . Insanus quippe homo a subiugali muto corripitur, quando elata mens, humilitatis bonum quod tenere debeat, ab afflicta carne memoratur. Sed huius correptionis donum idcirco Balaam non obtinuit, quia ad maledicendum pergens, uocem non mentem mutauit.



CAPUT uII. De aduentu Balaam ad Balac et prophetia eius.

 Dixit itaque Balaam ad Balac: Sta iuxta holocaustum tuum, donec uadam, si forte occurrat  mihi Dominus; et quodcunque imperauerit, loquar tibi. Cumque abesset uelociter, occurrit illi Deus locutusque ad eum Balaam: Septem, inquit, aras erexi, et imposui uitulum et arietem desuper. Dominus autem posuit uerbum in ore eius et ait: Reuertere ad Balac, et hec loqueris. Reuersus inuenit stantem Balac iuxta holocaustum suum, et omnes principes Moabitarum. Assumptaque parabola sua dixit: De Aran adduxit me Balac rex Moabitarum, de montibus Orientis. De Aran siue ut alia editio habet, ex Mesopotamia, inquit, uocauit me Balac rex Moab, et ex montibus Orientis. Mesopotamiam dicit terram, que inter flumina Babylonie iacet, de quibus scribitur: Super flumina Babylonis, illic sedimus et fleuimus, cum recordaremur tui, Sion . Si quis ergo  inter ista flumina fuerit Babylonis, si quis rheumatibus libidinis mundatur, et luxurie estibus circumuoluitur, iste non dicitur stare, sed sedere. Et ideo, qui ibi comprehensi sunt, dicebant: Super flumina Babylonis, ibi sedimus cum recordaremur tui, Sion. Sed nec flere quidem ante possunt, nisi recordati fuerint Sion. Bonorum namque recordatio, malorum causas lamentabiles facit. Nisi enim quis recordetur Sion, nisi legem Dei et Scripturarum montes aspiciat, mala sua flere non incipit. Ex istis igitur fluminibus uocatur Balaam, et ab istis Orientis montibus inuitatur. Montes isti, sancti non sunt montes, et non sunt illi de quibus scriptum est: Fundamenta eius in montibus sanctis . Et iterum:  Ierusalem, que edificatur ut ciuitas, cuius participatio eius in idipsum. Montes in circuitu eius, et Dominus in circuitu populi sui . Non sunt ergo tales Mesopotamie montes, sed illi de quibus dicitur: Montes tenebrosi. Et iterum de quibus dicitur: Ecce ego ad te, mons corrupte. Isti sunt montes, in quibus est omnis altitudo extollens se aduersus scientiam Dei. Ab istis ergo montibus accersitur et Balaam hic. Quales autem sunt isti montes, talem habent et Orientem. Habet enim et ortum luminis sui ille, qui conuertit se sicut angelum lucis. Habet illam lucem de qua scriptum est: Lux impiorum exstinguetur, et sicut ista lux impiorum, et illa que conuertit se sicut in angelum lucis, contraria est illi luci, que dicebat: Ego sum lux mundi ,  ita et iste Oriens, contrarius est illi Orienti, de quo scriptum est in Ieremia: Ecce uir, Oriens nomen eius. Ex illius ergo non istius Orientis finibus ueniebat Balaam, illuminatus sine dubio ab illo Lucifero de quo dicitur: Quomodo cecidit de celo Lucifer, qui mane oriebatur . Sed uideamus quid dicit ille Balac rex Moab, qui accersiuit eum e medio fluminum de montibus Orientis.

ueni, inquit, et maledic Iacob, propera et detestare Isrel. Quomodo maledicam cui non maledixit Deus? Qua ratione detester quem Dominus non detestatur? De summis silicibus uidebo eum, et de collibus considerabo illum. Populus habitauit solus, et inter gentes non reputabitur. Quis dinumerare possit puluerem Iacob, et nosse numerum stirpis Isrel? Ampliore ui  et maiore intentione maledictionem in Isrel quam in Iacob Balaam uidetur exponere. Donec enim quis tantum Iacob est, hoc est, in actionibus solum et operibus positus inferioribus, maledictionibus impugnatur. Ubi tamen profecerit, et interiorem hominem ad uidendum Deum, reuelato mentis oculo exacuere et prouocare iam ceperit, tunc non solum maledictis ab inimico, sed detestationibus super maledictis, hoc est, uehementioribus maledictorum iaculis impugnabitur. Sed tunc quidem os Balaam maledictione et amaritudine plenum erat, et sub lingua eius labor et dolor, sed et in insidiis cum diuitibus . Exspectabat enim mercedes a diuite rege, et in occultis interficere innocentes. Sed Deus, qui facit semper mirabilia solus, ex inimicis operatur  salutem. Iniecit uerbum in os eius, quamuis nondum cor eius capere posset uerbum Dei. Adhuc enim erat in corde eius merces cupiditatis, propter quod etiam post uerbum Domini, quod habuit in ore eius, dicebat ad Balac: ueni et do tibi consilium. Et docebat eum quomodo mitteret scandalum in conspectu filiorum Isrel, ut manducarent idolis immolata, et ut fornicarentur. Propter quod et cecidit populus, et plaga magna facta est in eo, donec Phinees perempto Isrelita qui fornicabatur cum Madianitide, sedauit furorem Domini.

Et post hec, inquit, produxit Phinees exercitum contra Madianitas; et interfecerunt duodecim millia uiros: et Balaam filium Beor in gladio. Sed hec ante  tempus per excessum quemdam introduximus, ut ostenderemus, quia Balaam non in corde, sed in ore tantummodo habuit uerbum Dei. Interim, que profert, que loquitur, ex uerbo Dei loquitur, et ideo que dicit, uerbum Dei est. Ait ergo: Quid maledicam, quem non maledixit Dominus? Et cetera. Quid ergo dicimus? Iacob quidem non maledicit Dominus, nec Isrel, sed alicui putas alii maledicit. Legimus scriptum, quia dicit Dominus ad serpentem: Maledictus tu in omnibus bestiis terre . Et iterum ad Adam: Maledicta terra in operibus tuis . Sed et ad Cain: Et nunc maledictus tu a terra, que aperuit os suum, ut reciperet sanguinem fratris tui de manibus tuis . Et, Maledictus omnis, qui facit sculptile aut fusile . uerum ne putes  hec in ueteribus tantummodo litteris contineri, etiam in Euangeliis similia inuenies scripta. Scriptum est enim quia dicturus sit Dominus his qui a sinistris erunt: Discedite a me, maledicti, in ignem eternum . Sed et cum dicit: ue uobis, Scribe et Pharisei hypocrite . Et, ue uobis diuitibus , et singula huiusmodi. Quid aliud, nisi maledictis eos uidetur urgere? Sed quid diximus, quod mandatum per Apostolum datur ubi dicit: Benedicite et nolite maledicere? Quod ergo ab hominibus uult fieri, hoc ipse facit, qui exemplum uite omnibus ponit? Non ita est. Deus enim quibus maledicit, meritum designat eius cui maledicitur, et sententiam promit, utpote quem non fallat nec peccati qualitas, neque peccantis effectus. Homo autem quia  hec non potest ferre uel facere, , idcirco etiam si iudicantis uel sententiam promentis intuitu proferat maledictum, non potest esse iusta maledicendi causa, ubi ignoratur peccantis effectus: maxime cum humanum uitium tunc sciat maledicta proferre cum forte conuiciis aut iniuriis prouocatur. Quod uitium resecare Apostolus uolens, ne maledictis maledicta, et conuiciis conuicia prouocemus, mandatum necessarium ponit, ut benedicamus et non maledicamus : quo conuiciandi uitium resecetur, non quo iudicandi ueritas, que homines latet, et pronuntiandi auctoritas perimatur. Et tamen quid cause sit, quod non maledicat Dominus Iacob neque Isrel, ab ipso nichilominus  Balaam, imo a uerbo quod posuit Deus in ore eius, diligentius audiamus.

De summis silicibus uidebo eum, et de collibus considerabo illum. Siue, iuxta aliam editionem, Quoniam de uerticibus, inquit, montium intuebor eum, et a collibus intelligam eum. Quia, inquit, in excelsis montibus et altis collibus positus est Isrel, hoc est in edita uita et ardua, ad quam contuendam et intelligendam non facile quis idoneus fiat, nisi ascendat ad eminentem et excelsam scientiam, idcirco, inquit, non ei maledicit Deus. Est enim uita eius alta et precelsa, non humilis et deiecta. Quod tamen mihi non uidetur, quia de illo Isrel, qui secundum carnem Isrel est, dixerit; sed de illo cuius super  terram ambulantis conuersatio in celis est. Aut si etiam ad illum populum dicta hec referenda sunt, cum distinctione dicit, ut intuear et intelligam, ut futurum tempus significet illud sine dubio, quando omnis Isrel ad fidem Christi ueniens saluabitur, ab his sine dubio, qui excelsam et celestem uitam consurgentes cum Christo, exercuerunt super terras. Sed et quod dixit: De Iacob quidem uidebo, de Isrel autem intelligam, etiam hoc aptissima distinctione suscipiendum est, ut aliud ad actus uisibiles, aliud ad inuisibilem fidem atque intelligibilem scientiam conferatur. Aut si ad futurum seculum conuertimus, id est, ad resurrectionis tempus, Iacob uidebo, potest de corporibus dictum intelligi, Isrel autem intelligam, spiritus et animas significare resurgentium.

 Ecce, inquit, populus solus habitabit, et in nationibus non reputabitur. Potest quippe et secundum litteram stare. Solus enim populus Iacob non est permistus ceteris hominibus, nec inter ceteras gentes reputatus est. Habuit enim certa queque priuilegia in obseruationibus suis et in legitimis, ex quibus sequestratus a ceteris gentibus haberetur, sicut etiam tribus Leui non est permixta inter ceteras tribus, nec annumeratur inter eas. Hec quidem in illo populo fuerunt secundum formam futurorum bonorum. uerus autem Iacob et spiritalis Isrel, uere solus habitauit in gentibus. Si enim accessimus ad Sion montem, et ciuitatem Dei uiuentis Ierusalem celestem, et uenimus ad spiritalem Iudeam, que est portio Dei, et in terris positi ibi habemus conuersationem,  uere non reputamur inter ceteras gentes, nec reliquarum nationum fines cum nostris finibus admiscentur, etiamsi restituatur Sodoma in antiquum, et Aegyptus in statum suum redeat; et si quid tale in prophetis scriptum, uerumtamen illi Iacob et spiritali Isrel, cum ad Ecclesiam primitiuorum ascenderint, nullus exequabitur, nullus admiscebitur, etiam si iste gentes secundum dicta prophetica fuerint restitute. Nisi enim insertus fuerit ramus oleastri, et socius fuerit factus radicis pinguedinis oliue, quomodo potest sociari et coniungi ad Iacob uel Isrel, cum sine ista radice nec Iacob quisquam possit appellari, nec Isrel. Neque ergo ex Iacob uel Isrel si quis peccat, Iacob dici uel Isrel potest; neque ex gentibus si quis ingressus  fuerit Ecclesiam Domini, inter gentes ultra reputabitur.

Quis inuestigabit semen Iacob et quis dinumerabit plebes Isrel? Simile est illi hoc quod scriptum est, quia eduxit Deus Abraham foras et ait illi: Respice ad celum, et dinumera stellas si potes dinumerare. E ait: Ita erit semen tuum. Et credidit Abraham Deo, et reputatum est illi ad iustitiam . Sed Abraham quidem et alii quilibet hominum, aut etiam angelorum, fortassis autem et superiorum uirtutum, non poterat numerare stellas, nec semen Abraham, de quo scriptum est: Sic erit semen tuum. Deus autem de quo scriptum est: Qui numerat multitudinem stellarum, et omnibus eis nomina uocat .  Et qui dixit: Ego stellis omnibus mandaui, potest inuestigare semen Iacob, et dinumerare plebes Isrel. Ipse enim solus scit, quis uere Iacob, et quis uere sit Isrel. Non enim ad eum qui in manifesto Iudeus est respicit, neque ad eam que in manifesto in carne est circumcisio; sed uidet illum qui in occulto Iudeus est, et qui circumcisus est corde non et carne.

Ipse ergo solus est qui dinumerare potest et inuestigare; et ipse, secundum ineffabilem et incomprehensibilem sapientiam suam, ad illam celestem formam quam ipse solus scire potest, posuit etiam istos Numeros quos habemus in manibus. In quibus precepit ut secundum cognationes suas, secundum domos familiarum suarum, ex nomine omnis masculus  per capita sua numeretur, a uiginti annis et supra, omnis qui egreditur in uirtute Isrel. Et colligitur eorum quidam sacratus numerus, de quo iam superius pro ut donauit Dominus, diximus. Sed iste numerus tunc demum sacratus est et placidus Deo, cum ipso precipiente numeratur. Si autem contra preceptum Domini uoluit aliquis numerare, licet ille de Deo sit, licet magnus propheta, contra legem agit, et arguitur per prophetam, et patitur illa que in II libro Reg. legimus scripta: Solus ergo ipse, qui numerat multitudinem stellarum, et qui in mensura omnia, et numero et pondere produxit , inuestigat semen Iacob, et dinumerat plebes Isrel. Posthec quasi de semetipso quedam prophetare uidetur cum dicit: Moriatur anima mea morte iustorum;  et fiant nouissima mea horum similia. Sed hoc quantum ad personam spectat Balaam, illius et illius Isrel, nec factum est, nec fieri potuit. Non enim inter ipsos, sed ab ipsis mortuus est. Magis ergo, ut diximus, ipsorum persone conueniet, qui licet in presenti loco uel seculo uanus populus habebatur, qui sine gratia Spiritus sancti in fine tamen seculi cum plenitudo gentium introierit, et omnis ista prophetia que de Isrel dicitur, in spiritali Isrel fuerit completa, tunc anima eius moriatur cum animabus iustorum. Suscipiet enim in se fidem Christi, ita ut ipsi dicant: Quicunque in Christo baptizati sumus, consepulti enim sumus cum illo per baptismum in morte . Et iterum: Sicut commorimur, ita et conregnabimus . Et sic complebitur intelligibili  Balaam, ut moriatur anima eius inter animas iustorum. Quod autem dicit: Et fiant nouissima mea norum similia, siue ut alia editio habet, ut fiat semen meum sicut semen iustorum, posset quidem et de illo Balaam intelligi, sed hoc quod magi illi, qui de Oriente uenientes, primi adorauerunt Iesum, de semine eius esse uideantur, siue per successionem generis, siue per discipline traditionem. Euidenter enim constat illos agnouisse stellam, quam predixerat Balaam orituram in Isrel, et sic uenisse et adorasse regem, qui natus est in Isrel. Conueniet tamen et populi persone, secundum ea que prediximus, ut non tam ipsi quam semen eorum efficiatur sicut semen iustorum, eorum scilicet qui credentes ex gentibus  in Christo, iustificati sunt. Unde manifestum est, quia sicut Apostolus dicit: Neque circumcisio aliquid est neque preputium, sed fides que per caritatem operatur . Et ideo nemo aut incircumcisionis antiquitate se iactet, aut in preputii nouitate glorietur, sed, ut Apostolus dicit, Probet unusquisque opus suum, et tunc in semetipso tantam gloriam habebit . Sic denique et Propheta dicit: Ecce homo et opus eius. Et merces in conspectu Domini esse dicitur, ut reddat unicuique secundum opera sua. Sed et secundum leges tropologie, hec sententia utiliter intelligi ualet. Sunt namque nonnulli intra sanctam Ecclesiam, qui prolixas ad Dominum preces habent, sed uitam deprecantium non habent. Nam promissa celestia petitionibus sequuntur,  operibus fugiunt. Hi nonnunquam lacrymas in oratione percipiunt: sed cum post orationis tempora eorum mentem superbia pulsauerit, illico in fastu elationis intumescunt. Cum instigat auaritia, mox per incendia auide cogitationis exestuant. Cum luxuria tentauerit, in illicitis protinus desideriis anhelant. Cum ira suaserit, mox mansuetudinem mentis flamma insanie cremat. Ut ergo diximus, et fletus in prece percipiunt, et tamen expletis precibus cum uitiorum suggestione pulsantur, nequaquam pro eterni regni desiderio se fleuisse meminerunt. Quod aperte Balaam de se innotuit, qui iustorum tabernacula conspiciens, ait: Moriatur anima mea morte iustorum, et fiant nouissima mea horum similia. Sed cum compunctionis tempus abscessit, contra eorum  uitam quibus se similem fieri etiam moriendo poposcerat, consilium prebuit. Et cum occasionem de auaritia reperit, illico oblitus quid sibi de innocentia optauit. Unde sollicite considerandum est, quia utique plerumque mali inutiliter compunguntur ad iustitiam, sicut plerumque boni innoxie tentantur ad culpam. Fit quippe mira, exigentibus meritis, dispositionis interne mensura, ut et illi dum bonum aliquid agunt, quod tamen non perficiunt, superbe inter ipsa que etiam plenissime perpetrant mala confidant; et isti dum de malo tentantur, cui nequaquam consentiunt, quod per infirmitatem titubabant, eo gressus cordis ad iustitiam per humilitatem uerius figunt. Balaam quippe iustorum tabernacula respiciens, ait: Moriatur anima mea morte iustorum.  Paulus uero ait: uideo aliam in membris meis, repugnantem legi mentis mee, et captiuum me ducentem in lege peccati, que est in membris meis . Qui profecto idcirco tentatur, ut in bono robustius, ex ipsa infirmitatis sue cogitatione solidetur. Quid ergo est quod ille compungitur, et tamen iustitie non appropinquat; iste tentatur, et tamen eum culpa non inquinat, nisi hoc quod aperte ostenditur, quia nec malos bona imperfecta adiuuant, nec bonos mala inconsummata condemnant? uirtutis namque pondus oratio non habet, quam nequaquam perseuerantia continui amoris tenet. Quo contra bene de Anna flente perhibetur: uultusque eius non sunt amplius in diuersa mutati . Quia uidelicet mens eius  nequaquam post preceps inepta letitia lasciuiendo perdidit, quod orationis sue tempore per gemitum rigore exquisiuit.

Dixitque Balac ad Balaam: Quid est hoc quod agis? Ut malediceres inimicis meis uocaui te, et tu e contrario benedicis eis? Cui ille respondit: Num aliud possum loqui nisi quod iusserit Dominus? Dixitque Balac: ueni mecum in alterum locum, unde partem Isrelis uideas, et totum uidere non possis: inde maledicito ei. Cumque duxisset eum in locum sublimem super uerticem montis Phasga, edificauit Balaam septem aras; et impositis supra septem uitulis atque arietibus, dixit ad Balac: Sta hic iuxta holocaustum tuum, etc. Igitur Balac rex ueluti attonitus et percussus ex his que contra spem dici uidebat ad Balaam  , ultra non ferens interrupit uerba eius et ait: Quid fecisti mihi? Ad maledicendum inimicos meos uocaui te, et ecce benedixisti benedictionem. Non tulit rex amarus benedictionem dulcedinis, sed maledicta querit, maledicta deposcit. Etenim ex cogitatione illius ad quem dixit Dominus: Maledictus tu ab omnibus bestiis terre . Sed ad hec respondit ei ille, cui uerbum Deus in ore posuerat. Nonne quecunque, inquit, iniecerit Deus in os meum, hec obseruabo loqui? Ad hec Balac putans quia perterritus esset populi Isrelitici Balaam multitudine, et idcirco non fuisset ausus proferre maledicta, immutationem sibi loci reddidit profuturam, et ait ad eum: ueni adhuc mecum in locum altum, de quo non  uideas eum totum: sed partem aliquam eius uideas, omnes autem non uideas, et maledic mihi eum inde. Demens, qui Isreliticam gratiam loci obiectione crederet posse celari, et qui nesciret quia non potest abscondi ciuitas super montem posita .

Et assumpsit eum, inquit, in speculam agri, in uertice montis cesi; et construxit ibi septem aras, et imposuit uitulum et arietem super aram. Et dixit Balaam ad Balac: Siste ad sacrificium: ego uero pergam percontari Deum. Et occurrit Deus ipsi Balaam, et iniecit in os eius uerbum et dixit, sine dubio Deus: Conuertere ad Balac et hec loqueris. At ille, hoc est, Balac, stabat iuxta holocaustomata sua, et omnes principes Moab cum ipso: Et dixit ei Balac: Quid locutus est Dominus? Res quidem profani sacrificii  gerebatur, et diuinatio arte magica querebatur. uolens tamen Deus ibi abundare gratiam, ubi superabundauit peccatum, adesse dignatur nec refugit ab his que non secundum gentilium gerebantur errorem. Adest autem non sacrificiis, sed in occursum uenienti, et ibi dat uerbum suum, atque ibi mysteria futura prenuntiauit, ubi maxime fides et admiratio gentilium pendet, ut qui nostris nolunt credere prophetis, credant diuinis et uatibus suis.

At ille assumpta parabola sua ait: Sta, Balac, et ausculta; audi, fili Sephor. Non est Deus quasi homo ut mentiatur, nec ut filius hominis ut mutetur. Dixit ergo et non faciet, locutus est et non implebit? Ad benedictionem adductus sum, benedictionem prohibere  non ualeo. Non est idolum in Iacob, nec uidetur simulacrum in Isrel. Dominus Deus est cum eo, et clangor uictorie regis in illo. Deus eduxit eum de Aegypto: cuius fortitudo similis est rhinocerontis. Non est augurium in Iacob, nec diuinatio in Isrel. Temporibus suis dicetur Iacob et Isrel, quid operatus sit Deus. Ecce populus ut leena consurget, et quasi leo orietur. Non accubabit donec deuoret predam, et occisorum sanguinem bibat. Alia editio sic habet: Et assumens, inquit, parabolam suam dixit. Per parabolam ergo dicit Balaam: Surge, Balac, et audi: auribus percipe, fili testis Sephor. Non sicut homo Deus frustratur, neque sicut filius hominis terretur. Ipse cum dixerit, nonne faciet? Loquetur et non permanebit? Ecce ad benedicendum assumptus  sum: benedicam et non auertam eum. Non erit labor in Iacob, nec uidetur dolor in Isrel. Dominus Deus suus cum ipso, preclara principum cum ipso sunt. Deus, qui eduxit eum de Aegypto, sicut gloria unicornis ei. Non enim erit auguratio in Iacob, neque diuinatio in Isrel. In tempore dicetur Iacob et Isrel, quid perficiet Deus. Ecce populus sicut catulus leonis exsurget, et quasi leo exsultabit. Non dormiet donec comedat predam, et sanguinem uulneratorum bibet. Hec est continentia secunde prophetie in uerbis Balaam. uideamus ergo primo hoc ipsum quod ait, Exsurge, Balac, et audi. Si enim in superioribus non dixisset, quia staret iuxta holocaustum suum, non uideretur magnopere requirendum, cur dixerit, Exsurge, Balac. Nunc autem cum hortetur exsurgere  eum quem nuper dixerat stare, non est otiose pretereundus sermo propheticus. Quod ergo in superioribus, quia staret ad holocaustum suum, designat eum non recte stare. Stabat enim in idololatria positus, et stabat quasi inimicus Dei: quod magis est non stare, sed cadere. Quasi ergo qui de illo statu cadere docuerat, imo et qui ceciderit, ita nunc intellectu prophetico exsurgere iubet eum, quippe qui per eum quod stare in idololatria uisus fuerit, cecidisset. Exsurgat, qui talis est: exsurgat animo, exsurgat fide, et efficiatur testis fidei. Si uero permanet infidelis, ut sit testis condemnationis sue. Sed quid est quod ei annuntiat audiamus. Non sicut homo, inquit, Deus frustratur, neque sicut filius hominis terretur ipse. Non habeas, inquit, hanc opinionem de  Deo, ut putes eum esse sicut hominem, qui in his que loquitur frustrari possit. Homines enim multis occasionibus et uitiis impediuntur ne uerum sit quod loquuntur. Aut enim irati loquuntur, et ira cessante frustra locuti sunt, aut metu aut cupiditatis aut iactantie gratia, aliisque horum similibus. Et utique frustra erit et uanum omne quidquid uitio dominante locuti sunt. Deus autem in quo nulla est passio, nulla fragilitas, omne quod dixerit pro causarum meritis dicit: et ideo nunquam frustrari potest, quia quidquid ratione profertur, carere non potest ratione. Non est ergo Deus sicut homo, qui frustra loquatur, neque sicut filius hominis terretur, uel, ut in aliis exemplaribus adhuc legimus,  neque sicut filius hominis terret. In hominibus interdum sententiam mutat et terret. Deus autem qui supra omnia est, a quo terreri potest, ut sententiam mutet? Si uero secundum hoc accipiamus, quod in aliis exemplaribus diximus lectum, hoc est neque filius hominis terret, illud uidebitur dici, quod homines quidem pro iactantia interdum terrores faciunt et minas etiam his, quibus nonnunquam nocere non possint. Deus autem non ita terret homines, quasi qui punire non possit, sed et si terret, ratione terret. Terret enim ut corripiat hominem in auditionis tribulatione, et uerbo comminationis deterritus, emendet se, qui male agit, ne perueniat ad eum ipsa uindicta male gestorum suorum. Non ergo ita Deus terret ut homo: homo enim, ut diximus, pro iactantia, Deus uero pro emendatione conterret. Post hec  ait: Ipse cum dixerit non faciet? Loquetur et non permanebit? Sic legendus est locus, quasi interrogantis affectu dicat. Ipse, hoc est, Deus. Quod dicit nonne et faciet? Et que locutus fuerit non permanebit ex eis? Cum utique homines non faciant que dicunt uitio humane fragilitatis, et his non permaneant que loquuntur. Mutabilis enim est homo, immutabilis uero Deus. Sed potest aliquis occurrere et dicere: Quomodo ergo non permansit Deus in his que locutus est de Niniue, ut post triduum subuerteretur , neque in his, que locutus est de Daniel, ubi tribus diebus promissa fuerat mors, ut uastaret populum, et intra unam diem usque ad horam prandii cessauit? Et uidebitur fortassis, quia hec que per interrogationem dicuntur, non penitus  pro definito accipienda sint, sed talis quedam figura uerbi sit, que medium aliquid uideatur ostendere, non tam definite et irreuocabilis sententie declaret effectum: quo temperantius aliquid dictum uideatur in eo quod scriptum est: Ipse cum dixerit nonne faciet? quasi scriptum esset: Ipse cum dixerit, omnimodis faciet. Sed in ipsis uerbis propheticis, non tam sermones Dei, quam ipsorum prophetarum accipienda sunt, que iuxta merita singulorum protulerunt, sed Dei miseratione, ne super eos uenirent suspense sunt. Item per Ieremiam Dominus dicit: In finem loquar, hoc est, ex definito loquar, super gentem et super regnum: auferam eos et disperdam. Et si conuertatur gens illa a malis suis, penitendo de omnibus malis, que cogitaui facere eis. Et in finem  loquar super gentem et regnum, ut reedificem eos et replantem; et si fecerit mala in conspectu meo, ut non audiant uocem meam, penitebit me de omnibus bonis, que locutus fueram ut facerem eis . Quomodo ergo possumus his que absolute per Ieremiam dicta sunt preferre illa que suspensiue per Balaam dicuntur, nisi quia negligentibus et contemptoribus illa confirmanda: hec uero perfectioribus secretius aduertenda sunt. Sed post hec Balaam: Ecce, inquit, ad benedicendum assumptus sum: benedicam et non auertam eum. Ad benedicendum Balaam assumptus est Balac, sed a Deo, qui iniecit uerbum in os eius quo populum benediceret. Et  hanc benedictionem non auertit, nec enim potest etiam si uellet, uerbum Dei humana lingua conuertere. Post hec ait: Non est idolum in Iacob, nec uidetur simulacrum in Isrel. Hec ergo secundum historiam quomodo stare possunt, cum ipsi carnales Isrelite, et filii Iacob patriarche, sepius arguantur per prophetas pro idololatria quam gesserant? Sed melius de futuro populo, hoc est, ueris et spiritalibus Isrelitis intelligendum est, quod ibi non sit cultura idolorum, sed unius Dei omnipotentis, Patris, et Filii, et Spiritus sancti seruitus, religio et cultus perpetuus. Quod autem alia editio habet: Non erit, inquit, labor in Iacob, neque uidetur dolor Isrel, aperte in istis sermonibus future uite denuntiat statum. Quis enim est, qui hanc uitam sine labore et dolore transcurrat? Nec si Petrus sit aliquis,  aut si Paulus sit, quomodo non in labore et dolore est, cum uirgis ceditur, semel lapidatur, ter naufragium fecit, in profundo maris die ac nocte , aliaque innumera perpetitur, que de laboribus ac doloribus suis scribit; sed ibi istud complebitur, ubi dictum est, Aufugiet dolor, et tristitia, et gemitus. Quod tamen non ad omnes, sed ad eos tantum qui meritis Iacob et Isrel fuerint refertur: ut fuit et ille Lazarus, qui presentem quidem uitam in labore et dolore transegit. Ibi autem dicitur ad diuitem: Memento, fili, quia tu recepisti bona in uita tua, et Lazarus similiter mala. Nunc autem hic requiescit: tu uero cruciaris . Ille ergo est Isrel et Iacob, in quem non uenit labor et dolor.  Diues enim ille erat quidem, et ipse secundum carnem Isrel. Dicitur enim ei, quia fratres tui habent legem et prophetas audiant illos . Sed quia non erat secundum spiritum Isrel, ideo uenit super illum labor et dolor. Sequitur: Dominus Deus eius cum eo est, et clangor uictorie regis in illo. Hoc de predicatione Euangelii in populo Christiano dicit, ubi aperta uoce annuntiatur quomodo rex Christus per crucis tropeum de diabolo triumphauit, ac regnum sibi acquisiuit perpetuum. Unde ipse postquam resurrexit a mortuis, discipulis suis apparuit et ait: Data est mihi omnis potestas in celo et in terra, etc. . Hinc et Paulus: Christus, inquit, factus est obediens pro nobis Patri usque ad mortem, mortem autem crucis. Propter quod Deus illum  exaltauit, et donauit illi nomen, quod est super omne nomen, ut in nomine Iesu omne genu flectatur, celestium, terrestrium, et infernorum: et omnis lingua confiteatur, quia Dominus iehsu Christus, in gloria est Dei Patris . Quod autem iuxta aliam editionem legitur: Dominus Deus cum ipso, preclara principum cum ipso sunt, nunquam enim Isrel suum deserit Deus. Quorum autem principum preclara cum ipso Isrel sint, uideamus. Preclara principum, potestas est principatus et regnum. uerum quoniam sunt et aliqui principes qui de principatu suo uel pellendi, uel iam forte depulsi sunt, et in locum ac principatum eorum introducendi hi qui uere Isrelite sunt, preclara illa omnia que habuerunt  in celis, illi principes qui non seruauerunt suum principatum, sed derelinquerunt eterna domicilia, Isrel iste et Iacob, qui colluctatus est et uicit, accipiet, et sic cum ipso erunt preclara principum. Deus eduxit eum de Aegypto: cuius fortitudo est similis rhinocerontis. uel iuxta aliam editionem, sicut gloria unicornis eius. Eductus est ille quidem Isrel de Aegypto ista terrena: hic autem spiritalis Isrel de Aegypto seculi, et de potestate tenebrarum, et est fortitudo uel gloria eius tanquam unicornis. Unicornis quidem fertur esse animal eo habitu formatum, quo nominis ipsius designatur indicium: quod animal frequenter in Scripturis diuinis positum legimus, sed precipue apud Iob Dei uocibus potentia eius et uirtus exponitur: in quibus ut  in quamplurimis Christus intelligitur designari. Et in diuinis Scripturis cornu pro regno positum sepe reperimus: sicut et propheta dicit: Quatuor autem cornua, quatuor regna sunt . Sub nomine utique unicornis, in Christo hoc uidetur ostendi, quia omne quod est unum, eius cornu est; hoc est, unum regnum eius. Omnia euim Pater subiecit pedibus eius, usque quo et nouissimus inimicus destruatur mors, et tanquam unicornis, unum omnium regnum teneat Christus: quia sicut scriptum est, regni eius non erit finis . Erit ergo ei, inquit, hoc est, Isreli illi spiritali gloria, sicut est gloria unicornis. Sic enim et ipse in Euangelio Dominus dicit: Pater, da eis, ut sicut et ego et tu unum sumus, ita et isti in nobis unum sint . Et  ideo similis gloria dabitur Isreli, sicut est gloria unicornis. Maxime cum transformabit corpus humilitatis nostre, conforme corpori glorie sue, non erit auguratio in Iacob, neque diuinatio in Isrel. In tempore dicetur ad Iacob et Isrel quid perficiat Deus. Igitur quoniam uisum est etiam diligentius de singulis quibusque discutere, non absurdum si etiam quid sit auguratio uel diuinatio, quam quidem placuit Scripture commemorare, de his ne quis forte ignoranter in hec incidat, requiramus. uidetur ergo mihi futurorum prescientia quantum ad ipsam rem spectat, medium quiddam esse, id est, neque proprie bonum, neque proprie malum: quandoquidem potest interdum etiam a parte diaboli ad hominum notitiam, futurorum uenire prescientia. Sine  dubio autem cum tempus et opportunitas poscit, et uoluntas Dei fuerit, datur etiam a Deo et prophetia, hominibus prescientia. Et ideo diximus, quia neque proprie bonum dici potest quod aliquando a malo uenit, neque proprie malum quod aliquando a Deo descendit. Nam et in libro Regum sacerdotes et diuini allophylorum de remittenda arca Dei, ob plagam que eis propterea euenerat, diuinando consilium dederunt, ut adhibitis uaccis plaustro nouo, in terram Iuda dirigerentur. Est ergo tali quedam in ministerio prescientia operatio demonum, que artibus quibusdam ab his qui se demonibus mancipauerunt colligitur, nunc per eas quas sortes nominant, nunc per ea que auguria appellant, nunc  etiam ex contemplatione librarum, que extispicium uocant, aliisque horum similibus prestigiis comprehendi, uidetur intelligi. Que artes in tantum ad decipiendum genus humanum profecerunt, ut etiam iustissime Ezechie filius Manasses hoc errore deceptus, edificauerit ut Scriptura dicit, altare omni exercitui celi, in utraque domo Domini . Hunc autem arbitror exercitum celi, quem Paulus, spiritales nequitias in celestibus positas scribit . Nisi ergo multum in his artibus deceptionis esset et erroris, non puto tanti uiri filium, in lege Domini educatum, in illas impietates potuisse corruere, que in quarto regnorum libro de eo scripte referantur. Hec enim omnia, religio nostra diuina et celestis, abiurat. In Leuitico quidem aperta  lege designat dicens: Non diuinabitis neque augurabimini. Et post pauca: Non sequamini, inquit, uentriloquos: nec adiungamini ad incantatores, ut contaminemini ab eis. Ego Dominus Deus uester . Non uult Deus auditores nos fieri et discipulos demonum. Neque uult, ut si quid uolumus discere, discamus a demonibus. Melius est enim ignorare quam a demonibus discere. Et melius est a prophetis discere, quam a diuinis inquirere. Diuinatio enim, ut quidam putant, diuinitus datur, sed magis ut mihi uidetur per antiphrasim, id est, ex contrario, nomen accepit, quasi que per homines demone repletos fiat. Sed gentilium ritus diuinum credit omne quod qualicunque spiritu profertur. Nos tamen nichil ab his discere Deus iubet, ne efficia  mur consortes ipsorum, et incurramus in ea que Isaias dicit: Et humiliantur in terram uerba tua: et sermones tui sub terram demergentur; et erit uox tua sicut loquentis de terra, et ad solum uox tua infirmabitur . Propter hoc et Deus noster iehsu non dignatur a demonibus accipere testimonium, sed ait: Obmutesce et exi ab eo . Quem apostolus suus Paulus imitatur. Dolens, inquit, conuertit se, et ait spiritui pythonis: Precipio tibi in nomine Iesu Christi, discede ab ea . Propter hoc ergo non erit, inquit, auguratio in Iacob, neque diuinatio in Isrel. Sed quid his additur? In tempore, inquit, dicetur Iacob et Isreli, quid perficiet Deus. Quid est, in tempore dicetur? Cum oportet et cum expedit, hoc est, in tempore. Si ergo expedit prenoscere  nos futura, dicetur a Deo per prophetas Dei per Spiritum sanctum. Si uero non dicuntur, neque denuntiantur, scito quoniam non nobis expedit uentura prenoscere. Quod si idcirco non dicuntur nobis, quia scire nobis ea non expedit qui diuersis artibus et demonum inuocantibus gestiunt futura prenoscere, nichil aliud faciunt, nisi ea cupiunt discere, que sibi scire non expedit. Iacob autem in his dici intelligendus est omnis cui luctamen est aduersus principatus et potestates, et aduersum mundi huius rectores; et Isrelem intelligi omnem qui per fidei puritatem et munditiam mentis, uidet Deum. Sed potest aliquis dicere: Si a solo Deo debemus discere de futuris, et neque diuinum, neque augurem,  neque aliud quodcunque horum recipere, nec iste ipse quidem Balaam recipiendus a nobis est. Unus est enim ex his quos recipi prohibet diuina sententia. Sed aduerte diligentius, et memento quod in superioribus legimus, ubi dicitur de eo quia iniecit Dominus uerbum suum in os eius. Non ergo hec nunc ad Balaam, sed a uerbo Dei, quod in ore eius positum est, dicimus. Nisi enim uerba Domini essent, non ea utique reuelasset famulo suo Moysi, qui procul positus, cum ab eo regi Balac dicerentur, certum est quod nisi a Deo sibi reuelata Moyses scire non potuit. Post hec, Ecce, inquit, populus sicut leena uel catulus leonis exsurget, et sicut leo exsultabit. In his mihi uidetur confidentiam populi describere credentis in Christo, et libertatem quam  habet in fide, et exsultationem quam gerit in spe. Comparatur catulo leonis dum tendit ad perfectionem letus et uelox. Leoni uero confertur, cum iam obtinet que perfecta sunt. Sicut enim leo et leena uel catulus leonis nullum animal, nullam bestiam timent, sed sunt eis cuncta subiecta, ita et perfecto Christiano, qui tollit crucem suam, et sequitur Christum: qui potest dicere: Mihi mundus crucifixus est et ego mundo , cuncta subiecta sunt, cuncta calcantur. Despicit enim et contemnit omnia que in hoc mundo sunt, et imitatur eum qui leo de tribu Iuda et catulus leonis dicitur. Quia sicut ipse lux est mundi, et discipulis suis dedit ut et ipsi essent lux mundi, ita et cum ipse sit leo et catulus leonis, etiam credentibus in se, nomen leonis et catuli  leonis ascribit. uide autem quia euidenter non de illo qui tunc preerat populo, sed de hoc qui futurus erat ista dicuntur. Ait enim: Ecce populus sicut catulus leonis exsurget, et sicut leo exsultabit. Exsurrecturum dicit populum, utique qui futurus erat. Nam si de eo diceret quem uidebat, dixisset sine dubio: Ecce populus sicut catulus leonis exsurrexit. Sed certum est, quia de illo populo dicat, de quo et in aliis scriptum est: Et annuntiabunt celi iustitiam eius populo qui nascetur, quem fecit Dominus . Est ergo populus hic catulus leonis cum adhuc, tanquam nuper geniti infantes, rationabile et sine dolo lac concupiunt. Leo autem exsultans, cum uir effectus, que paruuli erant deposuit. Non dormiet donec comedat predam, et sanguinem uulneratorum  bibat. In his uerbis, quis ita erit historice narrationis contentiosus assertor, imo quis ita brutus inuenietur, qui non horrescens sonum littere, ad allegorie dulcedinem ipsa necessitate confugiat? Quomodo enim iste populus tam laudabilis, tam magnificus, de quo tanta preconia sermo dinumerat, in hoc ueniet, ut sanguinem uulneratorum bibat, cum tam ualidis preceptis, cibus sanguinis interdicatur, adeo ut etiam nos qui ex gentibus uocati sumus, necessario uideamur abstinere, sicut ab his que idolis immolantur, ita et a sanguine? Discant ergo a nobis, quis est iste populus, qui in usu habent sanguinem bibere. Hec erant que in Euangelio audientes hi qui ex Iudeis Dominum sequebantur,  scandalizati sunt et dixerunt: Quis potest manducare carnes, et sanguinem bibere ? Sed populus Christianus, populus fidelis audit hec, et amplectitur et sequitur eum qui dicit: Nisi manducaueritis carnem meam, et biberitis sanguinem meum, non habebitis uitam in uobis ipsis. Quia caro mea uere est cibus, et sanguis meus uere est potus . Et utique qui hec dicebat, uulneratus est pro hominibus; Ipse enim uulneratus est pro peccatis nostris , sicut Isaias dicit. Bibere autem dicimur sanguinem Christi, non solum sacramentorum ritu, sed cum sermones eius recipimus, in quibus uita consistit, sicut et ipse dicit: uerba, que ego locutus sum, spiritus et uita sunt . Est ergo ipse uulneratus, cuius nos sanguinem bibimus, id est, doctrine  eius uerba suscipimus. Sed et illi nichilominus uulnerati sunt, qui nobis uerbum eius predicarunt. Et ipsorum enim, apostolorum eius uerba cum legimus, et uitam ex eis consequimur, uulneratorum sanguinem bibimus. Non ergo, inquit, dormiet, donec comedat predam. Iste enim populus, qui catulo leonis uel leoni comparatur, non quiescet nec dormiet, donec rapiat predam, id est, donec diripiat regnum celorum: quia a diebus Ioannis regnum celorum uim patitur, et uim facientes diripiunt illud . Ut autem euidentius cognoscas, hec de nostro populo qui in sacramentis Christi confederatus est scribi, audi quomodo et in aliis Moyses similia pronuntiat dicens: Butyrum boum ac lac ouium, cum adipe agnorum et arietum, filiorum taurorum et hircorum,  cum adipe renum frumenti, et sanguinem uue bibent uinum . Et hic ergo sanguis qui nominatur uue illius, uua est, que nascitur ex illa uite de qua Saluator dicit: Ego sum uitis uera, discipuli uero palmites. Pater autem agricola est , qui purgat eos, ut fructum plurimum afferant. Tu ergo es uerus populus Isrel, qui scis sanguinem bibere, et nosti carnem uerbi Dei comedere, et sanguinem uerbi bibere; et uue sanguinem illius, que est ex uera uite, et ex illis palmitibus, quos Pater purgat, haurire. Quorum palmitum fructus, uulneratorum sanguis merito dicetur: quem ex uerbis eorum et doctrina bibimus, si tamen simus ut catuli exsurgentes.

Dixit itaque Balac ad Balaam: Nec maledicas. Et  ille: Nonne, ait, dixi tibi, quod quidquid mihi Deus imperaret, hoc facerem? Et ait Balac ad eum: ueni et ducam te ad alium locum, si forte placeat Deo, ut inde maledicas eis. Cum eduxisset eum super uerticem montis Phogor, qui respicit solitudinem, dixit ei Balaam: Aedifica mihi septem aras, et para totidem uitulos, eiusdemque numeri arietes. Fecit Balac ut Balaam dixerat, imposuitque uitulos et arietes per singulas aras. Infelix iste Balac, putans quod Balaam diuino, ad maledicendum loci opportunitas magis defuerit quam uoluntas, utilius esse ratus si mutaret locum. ueni, inquit, et educam te in alium locum, si placet Deo, et maledices eum inde. Et assumpsit Balaam in uerticem montis Phogor, qui tendit  in desertum. Eos quidem quos Deus uocat, imponit eos in uerticem montis Sina. Hic autem Balac, qui Deo contrarius est, imponit Balaam in uerticem montis Phogor. Phogor autem interpretatur delectatio. In uerticem autem delectationis et libidinis imponit homines iste Balac. Amator ergo est uoluptatis magis quam Dei. Et idcirco imponit eos in summitatem et uerticem uoluptatis, ut excludat eos Deus. Excludens enim et deuoratio interpretatur Balac. Ideo denique ad eremum tendit Phogor, id est, ad ea que erema sunt, et deserta Deo negotia.

Et dixit Balaam ad Balac: Construe mihi septem aras, et fac mihi septem uitulos, et septem arietes. Et fecit Balac sicut dixit Balaam. Et obtulit uitulum et  arietem super aram. Aperta quidem Apostoli sententia est dicentis: Que enim sanctificant gentes, demoniis et non Deo sacrificant . Sed et Propheta similiter dicit: Sacrificauerunt demoniis, et non Deo. Tamen quoniam et lex Dei de sacrificiis precipit et ritum sacrificandi tradit filiis Isrel, requiratur fortassis cur hec cum demoniis dicata uideantur, etiam Deo iubeantur offerri. Et erit quidem simplex et cita responsio: ut quemadmodum in aliis ostendimus, quod libellum repudii dari non Dei uoluntatis fuit, qui quod coniunxerat noluit separari, sed Moyses hec proprie ad duritiam cordis Iudeorum scripsit , ita etiam de hoc uideri posse, quia Deus sicut per alium prophetam dicit, non manducat carnes taurorum, nec hircorum sanguinem  potat ; et idem ut alibi scriptum est, quia non mandaui tibi de sacrificiis et uictimis, in die qua eduxi te de terra Aegypti; sed Moyses hec ad duritiam cordis eorum pro consuetudine pessima qua imbuti fuerant in Aegypto, mandauerit eis, ut qui abstinere se non possunt ab immolando, Deo saltem et non demoniis immolarent. uidendum tamen est, ne forte sit aliqua sacrificandi Deo occultior ac secretior ratio, ne forte, inquam, sacrificia que Deo offerunt, ad distinctionem fiant eorum sacrificiorum que demonibus immolantur, ut quia per illa uulnerantur anime, per ista sanentur, sicut hi confirmant qui medicine peritiam gerunt. Serpentum namque uenena depelli nichilominus sectis ex serpentibus perhibent. Ita ergo et sacrificiorum  demonicorum uirus per sacrificia Deo oblata depellitur, sicut et mors Iesu mortem peccati credentibus non sinit dominari. Et quidem donec tempus patiebatur, sacrificia sacrificiis opponebantur. Ubi uero uenit perfecta hostia et agnus immaculatus qui totius mundi tolleret peccatum, sacrificia illa, que sigillatim offerebantur Deo, iam superflua uisa sunt, cum una hostia omnis demonum cultura depulsa sit. uerum Balaam iste siue secundum illam figuram qua diximus eum personam tenere doctorum ac Phariseorum plebis incredule, instaurat adhuc hostias et preparari sacrificia iubet. In his enim spem gerunt hi quorum cor non respuit fidem Christi. Sed quid sequitur?

  Cumque uidisset Balaam quod placeret Domino ut benediceret Isreli, nequaquam abiit ut ante perrexerat, ut augurium quereret, sed dirigens contra desertum uultum suum, et leuans oculos suos, uidit Isrel in tentoriis commorantem per tribus suas, Et irruente in se spiritum Dei, assumpta parabola sua, ait. Requiratur fortasse unde uidit Balaam quia bonum est in conspectu Domini benedicere Isrel, et putabitur ex sacrificiis intellexisse que immolauerat. Ubi enim uidit nullum adesse demonium, nullam contrariam potestatem uictimis suis assistere audentem, exclusos esse omnes malitie ministros, quibus uti ad maledicendum solebat, potuit ex his intellexisse quia bonum esset in conspectu Dei benedicere Isrel. Ego tamen magis illud intelligo,  quod populus ille qui natus est, et illi doctores, qui Christo non credentes in uanitate populum detinent, aliquando uisuri sunt, id est, in nouissimis diebus, cum plenitudo gentium introierit, et omnis Isrel uenire ceperit ad fidem Christi, illi, inquam, qui nunc oculos habentes non uident, tunc uidebunt. Eleuabunt enim oculos suos de altiori et spiritali sensu, et uidebunt et intelligent, quia bonum est in conspectu Domini, benedicere spiritalem Isrel. uidebit enim eum dispositum per tribus, et per domos, et per familias, et unumquemque in suo ordine, resurrectionis glorias adepturum. Et assumpta parabola sua intelliget que in parabolis scripta sunt: que nunc propter uelamen quod positum est super cor eorum neque uident, neque intelligunt. Denique  non abiit, inquit, ex more in occursum auspiciis. Non enim more sibi solito, stultis et inanibus sensibus rapietur, in animalibus mutis et pecudibus Dei considerans, sicut hi qui ex istis talibus auspicia colligunt, sed agnoscet etiam ipse, quia neque de bubus cura est Deo, similiter neque de ouibus, neque de auibus, aliisque animalibus, sed quia de his scripta sunt, propter homines intelliget scripta. Si quem autem mouet hoc, quod secundum Septuaginta interpretum editionem legitur: Factus est super illum spiritus Dei, id est, super Balaam, sciendum quod hoc non ita accipiendum est, tanquam factura sit spiritus Dei cum legitur, factus est spiritus Dei; sed factus est super eum, id est, factum est et super illum esset: quomodo: Qui post me uenit, ante me  factus est , id est, factum est ut ante me esset, ut preponeretur mihi, quia prior me erat, inquit. Sicut, Dominus factus est adiutor meus . Non enim Dominus factura est, sed factum est ut me adiuuaret. Et: Factus est Dominus refugium pauperum , id est, factum est ut ad eum refugerent pauperes. Et, Facta est super me manus Domini , id est, factum est ut super me esset, et multa talia in Scripturis reperiuntur. Sed uideamus iam que sint que in tertia prophetia Balaam loquatur.

Assumpta, inquit, parabola ait: Dixitque Balaam filius Beor: Dixit homo cuius obturatus est oculus, dixit auditor sermonum Dei, qui uisionem omnipotentis  intuitus est, qui cadit et sic aperiuntur oculi eius. Quid est quod de Balaam scriptum est, quod homo dixerit cuius obturatus est oculus, dixit auditor sermonum Dei, uisionem omnipotentis intuens? Quomodo obturato oculo uisionem uidit? non quod historialiter in somnis, quando oculi corporei iam clausi fuerint, per uisionem que dicenda erant angelico ministerio cognouit. Secundum allegoriam uero demonstratur aliquo modo habere oculos mentis apertos, aliquo modo clausos. Apertos quidem ad mysteria agnoscenda in futuro, clausos uero ad corrigendum errorem suum. Habuit quippe intuitum cordis reuelatum, ad perspiciendum prophetie sacramentum, sed ad colendum atque uenerandum ipsum prophetie auctorem non habuit. Cuius omnes,  inquit, typum tenent, qui aliud scientia, aliud moribus agunt; aliud ore, aliud factis ostendunt. De qualibus Apostolus ait: Qui cum Deum cognouissent, non sicut Deum glorificauerunt, aut gratias egerunt; sed euanuerunt a cogitationibus suis, dicentes se esse sapientes, stulti facti sunt, etc. . Et alibi scriptum est: Confitentur se nosse Deum quidem, factis autem negant . Unde Balaam uanus populus, siue precipitans eos interpretatur, et Beor impellens: quia omnes qui uere religioni qua Deus unus in fide, que per iustitiam operatur, ueraciter colitur atque honoratur, contrarie agunt, merito uanus populus nuncupantur, et filii Beor esse dicuntur, hoc est, impellentis diaboli, uidelicet qui semper impellit et prouocat ad peccatum. Sequitur:  Qui cadit et sic aperiuntur oculi eius. Nam sepe quidam eterna iudicia mirantur, predicamentum celestis patrie cum audiunt diligunt, mira opera interne dispositionis obstupescunt: sed tamen amando et uidendo, ad hec eadem opera assurgere negligunt. Iacentes ergo Dei miracula considerant, qui eius potentiam sciendo pensant, sed uiuendo non amant. Per contemplationem quidem in considerationem oculos tendunt, sed tamen per intentionem sese a terra non erigunt. Potest hec sententia iuxta tropologiam et aliter intelligi. Dixit homo, inquit, cuius obturatus est oculus, dixit auditor sermonum Dei, qui uisionem Omnipotentis intuitus est, qui cadit et sic aperiuntur oculi eius. Nescit impius mala que facit, nisi cum pro eisdem malis puniri  iam ceperit. Consilium enim Balaam contra Isrelitas prebuit; sed post, in pena uidit, quid prius ex culpa commiserit. Electi autem quia ne peccare debeant prouident, eis uidelicet oculi ante casum patent. Iniquus uero post casum oculos aperit quoniam post culpam iam in pena sua conspicit, quia malum debuit uitare quod fecit. Notandum autem, quod hic locus aliter iuxta LXX legitur: Benedixit, inquit, Balaam, filius Beor. Dixit homo uere uidens; dixit audiens uerba fortis, qui uisum Dei uidit in somnis, reuelati oculi eius. Mirum profecto est, quomodo tante laudis genus habeat Balaam, qui accepta parabola sua de semetipso pronuntiet hec. Quomodo enim homo uere uidens Balaam sit  qui diuinationi et auguriis operam dederit, qui etiam magie studuerit sicut supra ostendimus, ualde mirum est, nisi forte pro eo quod supra dictum est, quia spiritus Dei factus fuerit in ipso, et quia uerbum Dei positum sit in ore eius, hec de eo putentur tam magna conscripta esse preconia. Nec Moyses enim, nec alius quis prophetarum facile inuenietur tantis laudibus elatus. Unde magis mihi uideretur hec illi populo conuenire eo tempore quo, iam conuersus ad Dominum, deposuit uelamen quod erat super corsuum. Dominus autem spiritus est. Idcirco denique dicit, reuelati oculi eius: quasi qui nunc clausi fuerint, et nunc per spiritum Dei, qui super eum factus est, ablato uelamine reuelentur. Nunc ergo est quando uere uidet et uere audit uerba fortis, et uisum  Dei uidet in somnis, id est, ea que in somnis Danieli prophete tempora designata sunt, uidebit impleta, et uisiones illas que in somnis ad illum delate sunt uidet, hoc est, intelliget, agnoscet, et oculis reuelatis efficitur similis, qui dicebant: Non autem omnes reuelata facie gloriam Domini speculabimur, eadem imaginem transformati, a gloria in gloriam tanquam Domini spiritu . uerum si quis hec etiam secundum historiam uelit dicta suscipere, quia in eo quo uidit Balaam quia bonum est in conspectu Domini benedicere Isrel, ostenduntur reuelati oculi eius, et factus esse homo uere uidens. Que uera enim uidit hoc est, que futura erant de Isrel uel Iacob. Audisse quoque eum uerba fortis dicet in eo, cum uenit ad eum Deus, et dixit ei in  somnis. uerbum quod dem in ore tuo, hec obserua ut loquaris: et hoc erit uisum Dei quod uidit in somnis. Et per hec reuelatos esse oculos eius asserit, quia potuit uidere que uidit. Hec quidem de his que in prefatione sua Balaam in semetipsum uisus est prophetare. Iam nunc uideamus que sunt que in consequentibus dicit.

Quam pulchra tabernacula tua, Iacob, et tentoria tua, Isrel! Ut ualles nemorose: ut horti iuxta fluuios irrigui; et tabernacula, que fixit Dominus, quasi cedri, propter aquas. Non puto quo domicilia eorum terrena conclaudet. Neque enim tale aliquid fuisse apud eos propter ceteras gentes memoratur. Sed uideamus, ne forte quoniam populus per tribus erat diuisus, et unaqueque tribus per plebes, et iterum  plebes per cognationes partiebantur, et cognationes per domos familiarum, per numerum nominum, et per capita numerabantur, hoc est, omnis, qui erat a uiginti annis et supra, masculus, qui procedere poterat ad bellum, hec tabernacula Balaam in spiritu contuens magnificet et extollat. Sed non in his solius littere contuenda sententia est; quoniam quidem, que loquitur Balaam, assumpta parabola sua loquitur: in parabolis ergo et nos, quod dicitur audiamus. Si enim consideres diuisiones illas, et ordines populorum, qui in resurrectione habebuntur in populo ueri Isrelis, quando unusquisque resurget in suo ordine, si potes, intuere tribus illas, et plebes, et cognationes, in quibus non tam carnis  et sanguinis est cognatio, quam mentis et animi: tunc intelliges quam pulchra sunt tabernacula Iacob et tentoria Isrel. Quod si secundum aliam editionem legere uolueris ita: Quam bone sunt domus tue, Iacob, tabernacula tua, Isrel; ut nemora umbrantia, ut paradisi super flumina; et differentiam domorum ac tabernaculorum eius requiras, et Iacob atque Isrel diuersitatem etiam de hoc talis quedam habenda distinctio est. Domus res est fundata ac stabilis, et certis terminis septa. Tabernacula uero sunt habitacula quedam eorum, qui semper in uia sunt, et semper ambulant, nec itineris sui terminum reperiunt. Igitur Iacob habendus est in eorum personis, qui in actibus et opere perfecti sunt: Isrel uero illi intelligendi sunt qui studia erga sapientiam gerunt.  Quia ergo operum gestorum, que exercitu certo fine clauduntur  ubi adimpleuerit quis omnia que facere debuit, et ad perfectionis finem operum uenerit, perfectio ipsa operum, bona domus eius esse dicitur. Eorum uero qui sapientie et scientie operam amant, quoniam finis nullus est : idcirco eorum qui iter sapientie incedunt, non domos laudant; non enim peruenerunt ad fidem, sed tabernacula mirantur, in quibus semper ambulant, et semper proficiunt: et quanto magis proficiunt,  tanto eis proficiendi uia augetur, et in immensum ponitur. Et ideo istos profectus eorum per spiritum contuens, tabernacula ea nominat Isrel. Et uere si quis scientie aliquos profectus, et experimenti aliquid in talibus sumpsit, scit profecto quod ubi ad aliquam uentum fuerit theoriam, et agnitionem mysteriorum spiritualium, ibi anima quasi in quodam tabernaculo demoratur. Cum uero ex his que reperit, alia rursus rimatur, et ad alios proficit intellectus, inde quasi eleuato tabernaculo tendit ad superiora; et ibi collocat, et in imis sedem, sensuum stabilitate confixam; et inde iterum ex ipsis alios inuenit spiritales sensus, quos priorum sine dubio sensuum consequentia patefecerit. Et ita semper ad priora extendens, tabernaculis quibusdam uidetur  incedere. Nunquam enim est quando anima scientie igniculo succensa, otiari possit et quiescere, sed semper a bonis ad meliora, et iterum ad superiora a melioribus prouocatur. Hoc ergo sapientie Dei iter grate satis, et cum multo decore prescripsit dicens.

Ut nemora umbrantia, et ut paradisi super flumina, et sicut tabernacula, que fixit Dominus; sicut cedri iuxta aquas. Qui enim incedunt hanc uiam, per nemora umbrantia incedunt. Nemora enim sunt eis umbrantia, et ut paradisi omnis iustorum cetus, et sanctorum prophetarumque chorus. Sub umbra enim sensuum quos apud illos scriptos inueniunt, refrigerantur anime ipsorum; et in doctrinis eorum,  quasi incedentes per opaca nemorum, delectantur, et sicut paradisi super flumina, similes et cognatos illi paradiso, in qua lignum uite est. Flumina uero possumus uel Scripturas euangelicas atque apostolicas accipere, uel etiam angelorum et celestium uirtutum erga huiusmodi animas adiutoria. Rigantur enim ab illis et mundantur, atque ad omnem scientiam et agnitionem rerum celestium nutriuntur. Quamuis et Saluator noster fluuius sit qui letificat ciuitatem Dei, et Spiritus sanctus non solum ipse fluuius sit, sed et his quibus datus fuerit, flumina de uentre eorum procedant, et Deus Pater dicat: Me dereliquerunt fontem aque uiue, ex quo scilicet fonte, flumina ista procedunt. His ergo mundata fluminibus tabernacula Isrel, sunt sicut illa, que fixit  Dominus. Sed intentum fortassis mouere poterunt auditorem, quod duas quasdam species tabernaculorum presens sermo commemorat. Ait enim: Quam bone domus tue, Iacob! Tabernacula tua, Isrel; ut nemora umbrantia, et ut paradisi super flumina. Et rursum tabernacula tabernaculis comparat et dicit: Et sicut tabernacula, que fixit Dominus. Potest ergo et alia post alias quas supra protulimus recipi expositio, ut dicamus domus Iacob esse legem, et tabernacula Isrel, prophetas. Non enim ipsum Iacob sed domos eius laudat; nec ipsum Isrel, sed tabernacula eius: et tunc ea laudat, cum reuelati sunt oculi eius. Quandiu enim uelamen positum est super lectionem legis et prophetarum, non uidentur bona tabernacula nec laudabilis domus. Ubi autem  ablatum fuerit uelamen, et intelligi ceperit lex quia spiritalis est et prophetie, tunc bone et mirabiles domus Iacob; et tunc admiranda erunt tabernacula Iacob, cum, amota littera que occidit, uiuificantem ex eis percipere spiritum ceperis. Potest adhuc et alio modo intelligi, ut et populi credentis et profecto huius, qui a Christo ex gentibus congregatus est, corpora simul laudari uideantur et anime. Et Iacob quidem domus de corporibus dicatur, sicut et in libello quodam legitur quia Iacob domus sit Isrel, hoc est, corpus eius Iacob dicatur, et anima Isrel. Similiter ergo et perfectorum quorumque corpora laudabiles dicantur esse domus Iacob. Est enim corpus laudabile cum continentia et castitate, nonnunquam autem cum martyrio decoratur. Tabernacula  uero ad animas perfectas referri possunt, quibus et nomen uidendo Deum conuenit Isrelis. Ista enim tabernacula sunt, inquit, sicut nemora umbrantia, et sicut paradisi super flumina, et sicut tabernacula que fixit Dominus. Alia ergo tabernacula ostendit esse que fixit Dominus, quibus sunt similia tabernacula Isrel. Extra hunc modum me progredi conuenit, ut uideam que sint tabernacula que fixit Dominus. Illa nimirum sunt que ostendit Moysi, cum tabernaculum construeret in deserto, dicens ad eum: uide, inquit, ut facies omnia secundum typum, qui ostensus tibi in monte est . Ad imitationem ergo istorum tabernaculorum que fixit Dominus, Isrel debet facere tabernacula, et unusquisque  nostrum expedire et fabricare tabernaculum suum. Unde uidetur non fortuitum contigisse, ut Petrus quidem et Andreas et filii Zebedei, ante piscatores inuenirentur, Paulus uero ante faber tabernaculorum. Et quia illi uocati ab arte capiendorum piscium putantur, et fiunt piscatores hominum, dicente Domino: uenite post me, faciam uos piscatores hominum , non dubium quin et Paulus, quia et ipse per Dominum meum Iesum Christum uocatus apostolus est, simili arte sua et transformatione mutatus sit, ut sicut illi ex piscatoribus piscium piscatores hominum facti sunt, ita et iste a faciendis tabernaculis terrenis ad celestia tabernacula construenda translatus sit. Construit enim celestia tabernacula, docens unumquemque uiam salutis, et  beatarum in celestibus mansionum iter ostendens. Facit tabernacula Paulus, et cum ad Ierusalem in circuitu, usque ad Illyricum replet Euangelium Dei ecclesias construendo. Et hoc modo facit et ipse tabernacula ad similitudinem tabernaculorum celestium, que ostendit Deus in monte Moysi. Sed unusquisque nostrum, si quis tamen exiuit de Aegypto, et habitat in deserto, in tabernaculo debet habitare, et diem festum in tabernaculis debet agere. Sicut enim commemoratio fit egressionis ex Aegypto per pascha et azyma, ita et commemorationis in deserto fit memoria per tabernacula. In tabernaculis enim habitauerunt patres nostri in deserto. Unde autem fieri oportet ista tabernacula, nisi ex uerbis legis et prophetarum, ex sermonibus psalmorum et  omnium que continentur in lege? Cum enim ex his que scripta sunt proficit anima, et semper ea quidem que retro sunt obliuiscens, in ea que ante sunt se extendit, et de loco inferiore progrediens, crescit et proficit ad superiora, et augmento uirtutum, et ex ipsa immutatione profectuum in tabernaculis merito dicetur habitare. uide autem si non sunt tabernacula que fixit Dominus, etiam illa que Saluator commemorat in Euangelio dicens: Facite uobis amicos de mammona iniquitatis: ut cum defeceritis, recipiant uos in eterna tabernacula . Fixa autem dicuntur a Deo, quasi que non circumferuntur omni uento doctrine. Sunt autem adhuc tabernacula ista, et sicut cedri iuxta aquas. Cedros hic non alias dicit, in quibus culpabilis notatur elatio,  sed cedros Dei que suspiciunt uitis illius que ex Aegypto translata est palmites, et in quibus requiescit fructus ille cuius umbra operuit montes. Si intellexisti quantam requiem habeat iter sapientie, quantum gratie, quantumque dulcedinis, noli dissimulare, noli negligere; sed aggredere, nec eremi solitudinem perhorrescas. Habitanti enim tibi in huiusmodi tabernaculis occurret et manna celeste, et angelorum panem manducabis. Incipe tantum, nec te pretereat solitudo deserti. Cito in consortium tuum etiam angeli uenient, quia crescente gratia meritorum, ascendis manducare panem angelorum, et uidere Deum deorum, quos sub specie cedrorum arbitror indicatos.

 Fluet aqua de situla eius, et semen illius erit in aquas multas. Ostendit secundum historiam, quod de gente Isrel larga excrescet multitudo populorum. Aque enim, inquit, multitudo populi est. Secundum allegoriam uero significat abundantem gratiam euangelice doctrine: que de primitiua in Ierusalem Ecclesia per apostolorum ministerium in totum orbem terrarum largiter infusa est. Ipsi enim apostoli de genere Abraham exorti, et benedictione Christi qui est uerum semen Abraham repleti, suis predicationibus totum mundum repleuerunt. Unde scriptum est: In omnem terram exiuit sonus eorum, et in fines orbis terre uerba eorum . Hinc et per Isaiam dicitur: Omnes, qui uiderunt eos, cognoscent illos, quia isti sunt semen cui benedicit Dominus.

 Tolletur propter Agag rex eius, et auferetur regnum illius. Hec sententia demonstrat primum regem Iudeorum, hoc est, Saul propter Agag regem Amalecitarum perdidisse regnum, eo quod parceret illi contra preceptum Domini. Alia autem editio hunc locum longe aliter habet. Prophetiam enim tenet de Christo et de regno eius. Sed uideamus quomodo scriptum sit. Exiuit, inquit, homo de semine eius, et dominabitur gentibus multis. Et exaltabitur Gog et regnum eius, et crescet regnum eius. Christus ergo est, qui exiit de semine Isrel secundum carnem. Qui quomodo gentibus dominetur expositione non indiget, maxime qui legat dictum ei a Patre: Postula a me, et dabo tibi gentes hereditatem tuam, et possessionem  tuam terminos terre . Quid est autem quod ait: exaltabitur Gog regnum eius? Gog super tecta interpretatur. Et in isto loco non pro gentis alicuius nomine, ut putatur, positum est, sed ut in aliis nonnullis ipse sermo Hebreus non interpretatus relictus est, et ob hoc quasi de gente aliqua dictum uidetur. Est ergo sermonis consequentia talis. Et exaltabitur super tecta regnum eius, et crescet regnum eius. Exaltari autem super tecta, de perfectione credentium dicitur; crescere autem, ad multitudines refertur. In his ergo qui perfecti sunt super tecta exaltatur regnum Christi, id est, super eos etiam qui in supernis sunt, et in superioribus habitant. Sicut enim fortassis aliqui etiam in celestibus, a quibus plus proficiant et altius exaltentur hi qui in regno  Christi sunt, et ideo credo etiam ipse Saluator dicebat: Qui in tecto est, non descendat tollere aliquid de domo , monens ut hi qui ad excelsam perfectionem uenerunt, non iterum ad mundi huius qui nunc domus appellatur, humilia et abiecta descendant. Sed et aliud, quod ait, quod audistis, predicare super tecta , ad hoc nichilominus respicit. Sic ergo exaltabitur super Gog regnum eius, et crescit regnum eius. Crescit enim dum multiplicantur Ecclesie, et fidelium numerus augetur; et in tantum crescit regnum Christi, usquequo ponat Pater inimicos eius sub pedibus eius. Sed et nouissimum inimicum destruat mortem. Post hec scriptum est adhuc de Christo. Deus eduxit eum de  Aegypto, cuius fortitudo similis est rhinocerotis. Quod in eo completum uidetur, ubi post mortem Herodis, reuocatur ab Aegypto, et designat Euangelium dicens: Ex Aegypto uocaui filium meum . Qui sermo quibusdam ex hoc loco assumptus uidetur, et Euangeliis insertus. Aliis autem uidetur esse prophetia. Potest tamen et secundum allegoriam intelligi, quia posteaquam uenit ad Aegyptum mundi huius, deduxit eum Pater et assumpsit ad semetipsum, ut uiam faceret his, qui de Aegypto mundi huius ascensuri erant ad Deum. Et gloria unicornis eius. Omnia enim demoniorum regna deiiciens Christus, unicum suum regnum tanquam ueri unicornis fundauit in gloria. Cornu enim sepe pro regno docuimus nominari. Deuorabunt gentes hostes illius, ossaque eorum  confringent, et perforabunt sagittis. Hostes autem Domini Christi, impios Iudeos appellat, de quibus ipsa ueritas in parabola euangelica de homine nobili, qui abiit in regionem longinquam accipere regnum sibi et reuerti, narrans commemorat, cum subinfert dicens: Ciues autem eius oderant illum: et miserunt legationem post illum dicentes: Nolumus hunc regnare super nos . Contra has enim gentes congregati sunt cum Romanis imperatoribus uespasiano et Tito, ut interficerent eos, roburque imperii eorum confringentes, comminuerent, atque instrumentis bellicis Ierusalem metropolim eorum superatam funditus euerterent gentemque delerent, in ultionem innocentis effusi sanguinis Domini. Mystice autem gentes, eosdem hostes deuorabunt, cum predicatores  sancti ex gentibus electi, plurimos eorum predicatione sua ad fidem catholicam conuertunt, eosque per baptisma et salubrem confessionem in corpus Christi transferunt. Ossa eorum confringunt, cum pertinaciam eorum et superbiam piis admonitionibus emolliunt. Et perforabunt sagittis, cum testimoniis diuine legis corda eorum penetrant, atque ad compunctionem penitentie de peccatis suis prouocant. Hinc et secundum aliam editionem iste locus ita legitur: Edet, inquit, gentes inimicorum suorum, et crassitudinem eorum emedullabit. Gentes utique illas quas inimici sui possidebant, ipse edet destructa uirtute inimici, et crassitudines eorum emedullabit, cum omnem eis sensum crassum et carnalem extenuat, et conuertit ad intelligentiam spiritalem.  Quod autem crassitudo culpabitur, in Scripturis habeatur, indicio erit illud, quod scriptum est: Incrassatum est cor populi eius . Et alibi: Satiatus est et incrassatus est, et recalcitrauit dilectus . Edet ergo gentes, et cibum habet eos qui credunt in eum: sicut et ipse dicit in Euangelio: Meus est cibus ut faciam uoluntatem Patris mei, qui misit me . Cuius utique uoluntas hec erat, ut gentes conuerterentur ad fidem. Quod si ut superius docuimus, crassitudo culpabilis habetur, e contrario subtilitas laudabilis est habenda, quia et Spiritus sapientie, qui intelligibilis et sanctus et unigenitus et multiplex dicitur, similiter et subtilis esse perhibetur. Et iaculis suis sagittabit inimicum. Iacula  eius uerba eius sunt, ut superius diximus, quibus uel diabolum uicit, uel omnes inimicos eius; et contradicentes sibi etiam nunc superat et configit. Omnis enim qui peccat, inimicus eius est dum peccat. Si autem audiat uerba Dei, et agnoscens peccata sua, configatur ex eis et compungatur, atque ad penitentiam conuertatur, ueritatis sermone tenebratus, etiam ipse dicetur iaculis eius esse confixus.

Accubans dormit ut leo, et quasi leena, quam suscitare nullus audebit. uel ut alia editio habet: Recumbens requieuit ut leo, et ut catulus leonis; quis excitauit eum? Requieuit ut leo, cum in cruce positus, principatus et potestates exuit, et triumphauit eas in ligno crucis. Ut catulus autem leonis, cum resurgeret a somno mortis. Quod autem leoni simulque  leene siue catulo leonis comparatur, potest adhuc intelligi, ut in leone illi qui perfecti sunt, in leena quoque, hoc est in inferiore sexu, hi qui infirmiores sunt intellectu, atque illi qui insipientes sunt et rudes, in catulo leonis exprimantur. Quod uero ait, quam suscitare nullus audebit, significat nullum, neque angelum, neque hominem, carnem Christi a mortuis resuscitare preualere, quam sola maiestas diuina a mortuis reuocauit. Unde in Euangelio Dominus ait: Nemo tollit a me animam meam; sed ego pono eam, et iterum sumo eam . Sin autem secundum aliam editionem legerimus, quis suscitauit eum? Idcirco quia nunc a Patre dicitur suscitatus, et etiam ipse templum corporis sui post triduum suscitare se dicit, merito in hoc quasi  percunctantis designatur affectus.

Qui benedixerit tibi erit ipse benedictus, et qui maledixerit, in maledictione reputabitur. Certum est quod benedicentes Christo, benedicti sunt: et in communionem paterne benedictionis assumpti. Qui autem maledicunt, maledicti sunt. Si enim ad populum istum respicias, qui maledicit Christo, etiam lacrymabiliter inuenitur esse maledictus. Quid enim euenire possit aliud his qui maledicunt sapientie, qui maledicunt ueritati, qui maledicunt uite, nisi ut ab his omnibus bonis extorres et exsules iaceantur? Hec enim omnia Christus est. Et qui maledicit Christo, tanquam his omnibus maledicens, perpetua damnatione uel maledictione damnatus est. Ego tamen puto, quod non solum ille maledicat Christo,  qui sermonem aduersum eum maledictum profert, sed et ille qui sub nomine Christiano male agit et turpiter conuersatur, uel inhonestis, uel uerbis, uel actionibus suis, facit nomen eius blasphemari inter gentes. Sic, e contrario, non ille qui sermonibus solis Dominum benedicit, ipse benedicere putandus est, sed qui actibus et uita et moribus suis facit ab omnibus nomen Domini benedici. Et in istis complebitur quod tertia prophetia Balaam designat, quia benedicentes Christo benedicentur, et maledicentes ei, maledicti erunt. Propter quod omnimodis caueamus, ne per opera et actus nostros Christi nomen blasphemetur, sed magis id agamus, uel benedictionibus eius participes esse mereamur.

 Iratusque Balaam contra Balac, complosis manibus ait: Ad maledicendum inimicis meis uocaui te: quibus, e contrario, tertio benedixisti. Reuertere ad locum tuum. Decreueram quidem magnifice honorare te, sed Dominus priuauit te honore disposito. Ostenditur in his, quia et Balac intelligerit non iam demonum ministerio decipi Balaam, sed Dei uirtute ad meliora transferri: et ideo dicit, Dominus priuauit te honore. Sed hec que plana sunt transcurrentes, ad sequentia ueniamus. Respondit Balaam ad Balac: Nuntiis tuis quos misisti ad me dixi: Si dederit mihi Balac plenam domum suam argenti et auri, non potero preterire sermonem Dei mei, ut uel boni quid uel mali proferam ex corde meo: sed quidquid Dominus dixerit, hoc loquar. Sciens Balaam  quod non sibi per ministros solitos responsa deferrentur, sed ab eo qui haberet omnium potestatem, recte uidetur protestatus, non posse uerbum Domini transgredi, et facere illud pusillum et magnum apud semetipsum. Non enim ille loquebatur ei, qui posset sacrificiis et muneribus permutari; sed ille erat, apud quem non est commutatio, nec commutationis umbra. Et inde non potest sacerdos mutari mercede, ubi Deus muneribus non mouetur. Discessurus tamen Balaam, incipit iterum prophetare et dicit: uerumtamen pergens ad populum meum, dabo consilium, quid populus tuus faciat huic populo extremo tempore. Quod iuxta aliam editionem ita legitur: ueni, consilium do tibi, quid faciat populus hic populo tuo, in nouissimis  diebus? Sumpta igitur parabola, rursum ait. Sed priusquam ad explanationem eorum que prophete sunt ueniamus, uelim requirere quis iste sensus est, uel quis ordo uerborum, quod ait: ueni et consilium do tibi. Et consilii quidem nichil dare uidetur, sed ait: Quod facturus sit populus hic populo tuo in nouissimis diebus; et esset utique consequentia, ut uideretur Balaam prophetare de his que populus Isrel facturus esset populo Balac, uel ceteris gentibus; et quod in uirtute faciet, ita ut non derelinquat ex urbibus Moab ullum qui saluus fiat. Sed et prophetia nichilominus quam de Christo coniungit in consequentibus et dicit: Orietur stella ex Iacob, et exsurget homo de Isrel, et uastabit omnes principes Moab, conuenienter posita uidetur, si scriptum esset: ueni et propheto tibi.  Nunc autem quid dicemus ad hoc quod scriptum est: ueni, consilium do tibi, quid faciet populus hic populo tuo? Requiramus ergo, quomodo intelligi debeat, quod scriptum est, consilium tibi do. De quo sepe apud meipsum requirens, nullum puto exitum inuenire sententie. Sed hoc quod ait, consilium tibi do, communi et usitato more dictum putemus. Sed illud magis uidi esse conueniens, quod ait, consilium tibi do, ut ita dixisse intelligatur: Consilium diuinum, quod in nouissimis diebus implendum est, nunc mihi reuelatum, aperio tibi et manifesto, ut scias quid populus hic faciet populo tuo. Et hoc modo stare mihi uisum est posse quod ait: Consilium tibi do, quid facturus est populus hic populo tuo, hoc  est consilium Dei enuntio tibi et manifesto. Requirenti sane mihi, sicubi forte in Scripturis diuinis sub hoc sermone simile aliquid dictum possit occurrere, uisum est etiam illud similiter aduertendum quod Apostolus ait: Quis enim cognouit sensum Domini, aut quis consiliarius eius fuit?  Hic enim quis, non pro nullo, sed pro raro uel eximio habetur. Quomodo enim cognouit sensum Domini unigenitus suus, quid dicit: Nemo nouit Patrem nisi Filius, et cui uoluerit Filius reuelari?  Quid est ergo aliud scire Patrem, nisi scire consilium eius et sensum? Sed et Spiritus sanctus, qui scrutatur etiam alta Dei, quid nisi sensum eius agnoscat? Agnoscit ergo et Filius et Spiritus sanctus sensum Domini, et hi quibus uoluerit Filius reuelare. Quod  si agnoscit Filius sensum Dei, est ergo et consiliarius eius, non ita accipiendum est, quasi ignoranti ei quid agat, consilium det Filius, et Spiritus sanctus. Simili ergo modo et Balaam, quia consilii, quod ei reuelauerat Deus, participem faciebat et gnarum Balac, ait: ueni, consilium tibi do.

Dixit Balaam filius Beor: Dixit homo cuius obturatus est oculus; dixit auditor sermonum Dei: Qui nouit doctrinam Altissimi, et uisionem Omnipotentis uidet; qui cadens apertos habet oculos. uidebo eum, sed non modo; intuebor illum, sed non prope. Quomodo dignum erit tantum istud intelligi de Balaam ut sciat scientiam Excelsi, qui etiam Balac regem docuerit, quomodo scandalum mitteret coram filiis Isrel, ut manducarent immolata et fornicarentur.  uix enim de sanctis prophetis aut apostolis inueniet aliquis dictum, quia scientiam sciant Excelsi: quamuis Paulus dixerit, audisse se uerba, inenarrabilia, que non licet homini loqui ; tamen non est professus habere scientiam Excelsi. Propter quod diligentius intendamus, si forte dignum aliquid Deus nobis super hoc sermone reuelare dignetur. In libro qui apud nos quidem inter Salomonis uolumina haberi solet, et Ecclesiasticus dici, apud Grecos uero Sapientia Iesu filii Sirach appellatur, scriptum est: Omnis sapientia a Deo est . Quod fortasse possumus ita intelligere, quasi a Deo sit et illa sapientia mundi huius, que destruenda dicitur, et principum mundi huius; et si qua alia est, per quam falsa scientia commendatur:  nisi in ipso libello in consequentibus diceretur; non est enim sapientia malitie disciplina. Per quod utique docet, quia omnis disciplina que falsi aliquid asserit, etiam si uehemens uideatur, et ueri similis, et que subuerti difficile possit, tamen nequaquam huiusmodi scientia ad sapientie titulum debeat applicari. Quid ergo est quod ait: Omnis sapientia a Deo est?  Illud mihi sensisse uidetur, quia omnis peritia, que uel erga artem aliquam usui humano necessaria habetur, uel cuiuslibet rei scientia, sapientia dicatur a Domino data. Denique apud Iob scriptum est: Quis dedit mulieribus texendi scientiam, et uarietates disciplinarum? Sed et in Exodo: Locutus est, inquit, Dominus ad Moysen dicens:  Ecce uocaui nominatim Beseleet filium Huri filii Or ex tribu Iuda, et repleui eum Spiritu diuino, sapientie et intellectus et discipline, ut in omni opere intelligat et sit architectus, ad operandum argentum et aurum et es, et lapides repletionis, et omnia opera fabrilia, et in ligno, ut operetur secundum omnium opera, ad que ego dedi eum. Sed et Eliab filium Achisamach ex tribu Dan. Et dedi in cor omni prudenti intellectum, ut faciant omnia que constitui tibi . Relegamus ea que in Daniele scripta sunt, de ipso Daniele et tribus amicis eius, quos Nabuchodonosor rex tribus annis erudiendos tradidit, uolens eos in sua, id est patria Babyloniorum sapientia scientissimos fieri. Ibi ergo scriptum est: Dedit, inquit, Deus eis intellectum et prudentiam in omni arte grammatica; et, Daniel intellexit in omni uisione et somnis  . Et post pauca: Et steterunt in conspectu regis, et in omni uerbo sapientie et scientie, in quo quesiuit ab eis rex, inuenit eos decuplo super omnes incantatores et magos, que erant in omni regione. Ex his ergo omnibus potest intelligi, quomodo et Balaam dixerit de semetipso: Qui scit scientiam Excelsi, scilicet ut intelligatur, quod origo totius scientie, ab ipso acceperit exordium; uitio autem humane malitie aspirantibus et subripientibus etiam demonibus, in perniciem uersa sunt que pro utilitate concessa sunt. Hec de eo, quod dixit, Sciens scientiam Excelsi, a nobis pro uiribus discussa sint. uideamus ergo quid est, quod in consequentibus dicit: uidebo illum, sed non modo, intuebor illum, sed  non prope. Hoc ad Saluatoris, Domini uidelicet Christi pertinere aduentum creditur: de quo et in consequentibus dicit: Orietur stella ex Iacob, et consurget homo de Isrel. uidendum eum dicit esse sed non modo: hoc est, non eo tempore, quo ista loquebatur: In nouissimis enim diebus ubi uenit plenitudo temporum, misit Deus Filium suum. Sed si secundum alia exemplaria legere uoluerimus ita: Ostendam ei et non modo; beatifico et non appropinquat: non ad hunc Balaam, per quem hec dicuntur, sed ad illos quorum personam haberi in hoc diximus, referetur. Illi enim doctores legis et scribe, ostendunt Christum in lege et prophetis prophetatum, sed non modo, hoc est, non in eo tempore quo uenit, sed cum plenitudo gentium introierit, et omnis Isrel  saluari incipiet, tunc eum ostendent, et tunc beatificabunt, quem modo blasphemant. Sed hoc tempus in quo hec futura sunt, non appropinquat: longe enim est, et in ipso seculi fine sperandum. Et ideo ait: Ostendam illi, sed non modo. Illi, hoc est populo qui tunc saluabitur. Post hec: Orietur, inquit, stella ex Iacob, et consurget uirga de Isrel, et percutiet duces Moab, uastabitque omnes filios Seth; et erit Idumea possessio eius. Hereditas Seir cedet inimicis suis. De his in superioribus diximus, quia euidenter de stella que magis in Oriente apparuit, profitetur: qua duce uenerunt ad Iudeam, requirentes eum qui natus est regem Isrel; et repertum oblatis muneribus adorauerunt. Sed mouet me quod ipsa stella  posteaquam dictum est in Euangelio, quia precesserit magos usque ad Bethlehem, et ueniens steterit supra ubi erat puer , ultra non sit dictum, quia uel discesserit inde uel euanuerit, aut assumpta sit, aut aliquid omnino de hoc narratio euangelica designauerit, sed hoc tantum dixerit, quia uenit et stetit supra ubi erat puer. Ne forte ergo sicut tempore baptismi, cum baptizatus iehsu ascendit de Iordane, aperti sunt ei celi, et uidit Ioannes Spiritum Dei descendentem, quasi columbam, et manentem super eum; et audiuit uocem de celo dicentem: Hic est Filius meus dilectus, in quo bene complacui : ita et stella hec, que uenit supra ubi erat puer et stetit, in Christo similiter remansit: sicut et Spiritus sanctus in specie columbe uenisse dicitur et mansisse in eo; et sicut uenisse Spiritum Dei et mansisse in eo  ita accipimus, quod nunquam ab eo recesserit Spiritus Dei: ita et stellam, que uenit et stetit super eum, accipiendum puto, quod sic steterit super eum, ut nunquam inde mota sit, et ideo deitatis eius indicium illam stellam fuisse opinor. Unde et ordo prophetie hec eadem consequenter ostendit, cum de deitate quidem eius dicit: Orietur stella ex Iacob, de humana uero natura, et exsurget homo de Isrel. ut in utroque, et secundum deitatem, et secundum humanitatem, Christus prophetatus euidenter appareat. Et uastabit principes Moab. Moab quidem gens est, cuius principes non alios esse quam spiritales nequitias et principatus illos aduersum quos nobis luctamen est intelligimus. Hos ergo iste homo ex  Isrel uastabit, cum exuet principatus et potestates, et affiget illos cruci sue. Neque enim poterat saluare Moabitas, et ad Dei agnitionem perducere, nisi principes illos, qui in eis dominationem impietatis tenuerant, deuastasset. Et predabitur omnes filios Seth. Seth filius est Adam, de quo Eua dixit cum natus esset: Suscitauit enim mihi Deus semen aliud, pro Abel quem occidit Cain . Iste est ergo Seth, ex quo omne humanum in hoc mundo ducitur genus. Nam de Cain, qui nati fuerant, diluuio perierunt. Filii ergo sunt Seth omnes homines qui in hoc mundo sunt. Et cum dicitur, depredabit omnes filios Seth, predam sic accipe, sicut in superioribus interpretati, suscipit omnes filios Seth, uictis aduersariis demonibus, eos qui sub ipsorum dominatione tenebantur,  Christus quasi predam uictorie sue ducit, et spolia salutis reportat: sicut et in aliis de eo scriptum est, quia ascendens in altum, captiuam duxit captiuitatem . Captiuitatem scilicet illam humani generis, quam diabolus ad perditionem ceperat, iste rursus captiuam duxit, et a morte reuocauit ad uitam. Utinam ergo a me captiuum habeat semper iehsu, et me ducat in predam suam, et ego tenear eius uinculis alligatus, ut et ego dici merear uinctus Christi Iesu, sicut Paulus de semetipso gloriatur: Et erit Edom hereditas, et erit hereditas Esau inimicis eius . Edom idem est qui et Esau. Hic secundum historiam quidem inimicus est Isrel, sed in aduentu, inquit, Christi etiam ipse hereditas eius  erit: hoc est recipietur ad fidem, nec excludetur ab hereditate Christi. Si uero spiritaliter aduertamus, Edom caro intelligitur, que aduersatur spiritui, et est eius inimica. In aduentu ergo Christi, cum subiecta fuerit caro spiritui per resurrectionis spem, etiam ipsa ad hereditatem ueniet. Non enim sola anima, sed et caro, que aliquando fuerat inimica, per obedientiam spiritus consors future hereditatis existet. Isrel uero fortiter aget, hoc est quod dicit quia tunc Edom uel Esau, hoc est carnis natura, in hereditatis societatem uocabitur, cum Isrel anima uidelicet facta fuerit in uirtute, et decenter fuerit repleta uirtutibus. Si enim anima non ueniat ad uirtutes, sed in ignauia perseueret, nec caro ad hereditatem ueniet, sed ad iudicium illius, qui potest  animam et corpus perdere in gehennam .

De Iacob erit qui dominetur et perdet reliquas ciuitates. Dominus uidelicet Christus, qui de semine Iacob secundum carnem natus, in mundum uenit: cui secundum sancti Euangelii attestationem, data est omnis potestas in celo et in terra ; ut in nomine Iesu omne genu flectatur, celestium, terrestrium atque infernorum, et omnis lingua confiteatur, quia Dominus iehsu Christus in gloria est Dei Patris : ipse associata sibi ciuitate Dei, hoc est Ecclesia catholica, perdet reliquas ciuitates, conuenticula sine dubio hereticorum, ac munimenta philosophicorum dogmatum, qui contrarie sentiunt atque agunt fidei catholice. Sed neque silendum arbitror, quod in quibusdam exemplaribus hic locus  ita legitur: Exsurget, inquit, Iacob, et perdet liberatum de ciuitate. Nec in hoc solum, sed in omni pene prophetico stylo que dicuntur, inuoluto satis et obscuro sermone dicuntur. Non enim sanctos spreuit, qui de his scribi uoluit, ut palam hec et pedibus, ut ita dicam, imperitorum conculcanda ponerentur; sed ita prouidit, ut cum publice habere uideantur, sermonum tamen obscuritate condita in arcanis, et in secretis obtecta seruentur. Et nunc ergo quod ait, perdet liberatum de ciuitate, nisi ad consuetudinem propheticam respicias de qua dicitur: Omnis prophetia non potest propria absolutione constare , ualde difficilis uidebitur intellectus. uideamus tamen, si forte hoc modo poterit explanari. Ciuitatem hunc mundum intelligamus, sicut et  in Euangeliis dicitur de luxurioso filio, qui dilapidauit substantiam patris, quia accessit, inquit, ad quemdam primarium ciuitatis in regione illa, a quo receptus in agrum mittitur porcos pascere . Et hec ergo ciuitas cuius ille primarius erat, mundus hic intelligitur. Igitur de hac ciuitate liberatum, hoc est quem liberat Christus, de hoc mundo perdet eum. Dicit enim ei: Quia qui perdit animam suam propter me, saluam faciet eam . Salutari ergo perditione perdet iehsu, cum quem de huius mundi ciuitate liberauit. Et nos itaque, qui ad salutem uenire uolumus, et de hoc mundo liberari, debemus animas nostras perditione utili et necessaria perdere. Perdit enim animam secundum Christum,  qui desideria eius refrenat, qui cupiditates eius resecat, qui luxuriam eius resolutionemque castigat, et in nullo prorsus facit uoluntatem suam, sed uoluntatem Dei, et per hec perire dicitur anima. Perit namque uita eius prior, et incipit nouam uitam, que in Christo est, ducere. Simile autem huic dicto etiam illud est: Si commoriamur et conuiuemus . Et illud: Si autem mortui estis ab elementis mundi, quomodo uelut uiuentes in hoc mundo decernitis?  Necessaria ergo in his declarantur, quia perdit animam suam in hoc mundo, qui cum Christo moritur; et qui sic eam perdiderit, inueniet eam, ibi sine dubio ubi dicit Apostolus: quia uita uestra abscondita est cum Christo in Deo .

Cumque uidisset Amalec, assumens parabolam  ait: Principium gentium Amalec, cuius extrema perdentur. Primitiua necessarium mihi uidetur requirere in Scripturis diuinis, quibus in locis uel quo in tempore, nomen Amalec scriptum sit, quo uel ex genere gens ista descendat. Facilius enim quod queritur agnoscitur, si ex pluribus locis, que de eadem scripta sunt, proferantur. Igitur in Genesis lectione, ubi quinque reges conuenerunt ut expugnarent quatuor reges qui regnabant in Sodomis, post aliquanta ita refertur: Et uenerunt ad fontem Masphat, ipsa est Cades; et percusserunt omnem regionem Amalecitarum, et Amorrheorum, qui habitabant in Asasonthamar . In his primo locis Amalec memini nominatum. Sed requiratur fortassis, utrum due gentes eiusdem nominis habeantur: quoniam  quidem et in catalogo filiorum Esau, et ducum qui ex eius genere descenderant, refertur Amalec. Ita enim scriptum est: Hec sunt autem generationes Esau patris Edom, in monte Seir. Et hec nomina filiorum eius: Eliphaz filius Ade uxoris Esau; Raguel quoque filius Basemath uxoris eius. Fueruntque filii Eliphaz: Theman, Omar, Zepho et Gathan, et Genez. Erat autem Thamna concubina Eliphaz filii Esau, que peperit ei Amalec. Et post pauca: Hi duces filiorum Esau, filii Eliphaz primogeniti Esau. Dux Theman, dux Omar, dux Sephu, dux Cenez, dux Chore, dux Gathan, dux Amalec . Hic ergo Amalec, filius fuit Eliphaz primogeniti filii Esau, natus ex concubina nomine Thamna. Sed redeamus ad primam de Amalech commemorationem,  ubi qui reuersi sunt et uenerunt ad fontem iudicii, qui uocatur Cades, interficient omnes principes Amalec. Cades interpretatur ablingens populum. Igitur hi qui reuertuntur ad sanctum et conuertunt se ad sanctificationem, interficiunt et perimunt Amalec, illum scilicet qui ablingit populum, uel declinat populum. Quis autem alius est qui declinat populum a Deo, nisi uirtus contraria et spiritales nequitie? Horum ergo principes, qui sunt? Illi sine dubio principatus, aduersus quos sanctis est colluctatio. Aduersum principatus enim et potestates, et mundi huius rectores, sint eis agones: quos tamen superare non poterunt, nisi conuertantur ad sanctimoniam. Ipsa sanctimonia tamen, que est  Cades, fons est iudicii. Omnis enim qui se ad sanctimoniam conuertit, habet semper ante oculos suos fontem iudicii. Prospicit enim iudicii diem, et purificato corde tam malorum penas, quam piorum beatitudines contuetur. Et hec faciens omnes Amalecitarum principes prosternit et deiicit. Si qui autem non se conuerterint ad Cades, id est, ad sanctimoniam fontemque iudicii, neque futurum iudicii cogitant diem, isti subiecti sunt principibus Amalec. Nunc autem uideamus et istum Amalec, filium Eliphaz primogeniti Esau, quem peperit ei Thamnas concubina sua: cuius pater est Eliphaz, qui interpretatur Deus me dispersit. Mater autem Thamnas, que et ipsa primo quidem est deneger, deinde interpretatur defectio commota. Et necessario utique,  qui ab his talibus gignitur, hostis est Isrel, uel declinans populum. Primus enim ipse Hebreos egressos ex Aegypto, bello aggressus est in Raphidim, tunc cum Moyses ait ad Iesum: Elige tibi uiros et exi, et conflige cum Amalec crastino; et ecce ego sto in uertice collis, et uirga Dei in manu mea erit. Et fecit iehsu sicut dixit ei Moyses, et conflixit cum Amalec. Moyses autem et Aaron, et Hur, ascenderunt in uerticem collis. Et factum est ut cum leuaret manus Moyses, inualesceret Isrel. Cum autem deponeret manus suas, inualescebat Amalech . Et post pauca iterum scriptum est, quia fugauerit iehsu Amalec, et populum eius gladio deiecerit, tunc cum Dominus dixerit ad Moysen: Conscribe hec ad memoriam in libro; et da in auribus Iesu, quia delens delebo  memoriam Amalec de sub celo. Et edificauit Moyses altare: et nominauit nomen eius, Dominus refugium meum, et ait: Quia in manu occulta, hoc est, inuisibili, Dominus expugnabat Amalec, a generatione in generationem. Sed in Deuteronomio ita scriptum est: Memento quanta fecerit ibi Amalec in uia, et excidit caudam tuam, omnes qui laborant post te. Tu autem esuriebas et laborabas, et non timuit Deum . Obserua ergo et hic quomodo Amalec obstitit Isreli in uia, sed tamen non potuit caput eius abscindere, nisi caudam tantum, id est, in eos potuit obtinere, qui retro positi erant, qui ultimi sequebantur; nec ea que retro erant obliuiscuntur, extendebant se ad ea que inante sunt. Et ideo puto, quia Dominus precipiebat in Euangeliis dicens:  Nemo mittens manum suam ad aratrum, et retro respiciens, aptus est regno Dei . Et merito. Si enim retro quis intuens fuerit, in cauda abscindet eum Amalec. Quod ait, initium gentium Amalec, certum est, quia nullo pacto ad illum qui tunc erat in carne Amalec, referri possit. Neque enim primus erat antiquitatis origine, sed ad inuisibilem Amalech melius referetur, qui declinando populos a Deo, et faciendo gentiles, ex Dei cultoribus Amalec nominatur. Et inde recte initium gentium dicitur, quasi talis quedam uirtus contraria que prima initium dederit, ut homines gentiles fierent, mutando gloriam incorruptibilis Dei in similitudinem imaginis corruptibilis hominis et uolucrum, et quadrupedum,  et serpentium, seruiendo creature potius quam creatori. Sicut enim in populo Dei scriptum est, initium Christus, sic, e contrario, in populo qui declinat a Deo et gentilis efficitur, initium est Amalec: cuius extrema perdentur, hoc est finis eius erit mors, non ista quidem corporea, sed illa spiritalis que perpetua est. Siue, ut alia editio habet, semen eorum peribit. Semen eorum est persuasio et doctrina, qua docuerunt homines declinare a Deo. Istud ergo semen malum, et doctrina pessima, non ipsi in quibus seminatum est, peribunt. Ipsi enim cum conuersi ingemuerint, salui erunt. Et uide, si non talis expositio, etiam illis conuenienter obsistat, qui Deum legis uelut duritie et crudelitatis accusant; qui non solum gentem Amalec, sed et semen  eius pronuntiet periturum, cum gens quidem ad spiritales nequitias referatur, semen uero eius, doctrina supersitionum gentilium, et cultus idolorum, atque omnis secta, que a Deo populum declinare suadeat, exponatur. Commemorat autem prohetia post Amalec, Cineum dicens: uidit quoque Cineum, et assumpta parabola ait: Robustum quidem est tabernaculum tuum, sed si in petra posueris nidum tuum, et fueris electus de stirpe Ceni, quandiu poteris permanere? Cineus possessor interpretatur. Et qui sunt qui presentia possident, nisi hi qui ingenio sapientie secularis callent? Qui in hoc ueraciter robustum sibi habitaculum construunt, si per humilitatem paruuli apud semetipsos facti sunt, in Christi sublimitate nutriantur; si semetipsos infirmos  sentiant, et excelsa humilitate cogniti, Redemptori fouendam mentis fiduciam ponant. Summa non appetant, sed omne quod preterit, cordis uolatu transcendant. uideamus sanctum uirum, qualiter in petra ponat nidum suum. Ait enim: Nostra conuersatio in celis est. Et rursum: Qui cum resuscitauit nos, et considere fecit in celestibus, in petra ponit nidum quia profecto in supernis figit consilium . Non uult mentem in fluxa deiicere: non uult per abiectionem conuersationis humane in infimis habitare. Tunc Paulus fortasse in carcere tenebatur, cum se sedere cum Christo in celestibus testatur. Sed ibi erat, ubi ardentem iam mentem fixerat; non illic ubi illum necessario pigra adhuc caro retinebat. Et si fueris, inquit, electus de stirpe  Ceni, quandiu poteris permanere? Ceni nidus meus, siue possessio interpretatur. At hi qui fuerint de stirpe Ceni electi, hoc est de sapientium numero, ueritatis fuerint ueri inuestigatores inuenti, diu possunt permanere, quia uita longeui uiuent perpetua. Unde per prophetam dicitur: Querite Dominum, et uiuet anima uestra . Et alibi per ipsam sapientiam dicitur: Qui elucidant me, uitam eternam habebunt . Alia autem editio sic habet: Si posueris in petra nidum tuum, et fuerit tibi Beor nidus astutie, Assyrii captiuum te ducent. uidetur mihi quod Cineum non ualde culpabiliter nominet. Ipse est enim cui in superioribus dicebat Saul: Discede de medio Amalec, et non percutiam  te, quia tu fecisti misericordiam in Isrel, cum ascenderet de Aegypto. De hoc ergo et nunc dicitur, quia ualida sit habitatio eius, si ponat nidum suum in petra. Petra Christus est. Si ergo ponat nidum suum in petra, ualida est habitatio eius, si tamen non fiat ei Beor, nidus astutie. Beor pater est Balaam, qui potest accipi in persona hereticorum: ut hoc dici uideatur, quod saluus possit esse Cineus, si ponat in petra nidum suum, hoc est in Christo collocet spem suam, et non cum hereticorum circumdet et circumscribat astutia. Nam si hoc fuerit, nichil ei proderit, quod in petra, qui est Christus, collocatus uidetur. Ab Assyriis enim captiuabitur, malignis scilicet uirtutibus que eos captiuos ducunt, et in potestatem accipiunt, quos hereticus erroribus inuoluerit.  uidetur sane, secundum hanc expositionem quam de Cineo edidimus, et coniunctio interturbare sensum. Sed sciendum est quod uernaculum est Hebree lingue et coniunctione frequenter uti, ita ut interdum abundet et in necessariis, ut in nostra apparere lingua uideatur inserta. Quod utique cum uenia accipiendum est. Habet enim unaqueque lingua aliquid proprietatis, quod apud alias linguas uitiosum uideatur. Et hic ergo et coniunctio quasi abundans habenda est et superflua. Caueat ergo Cineus, qui interpretatur possidens, caueat, inquam, etiam si possideat et promereatur istam gratiam, ut in Ecclesia Christi sit, ne forte astutia Beor circumueniat eum, et declinet ad dogmata praua et peruersa, et ab hoc tradatur Assyriis. Qui enim blasphemant in  Ecclesia positi, traduntur Satane: sicut Phigelus et Hermogenes, de quibus Paulus dicit: Quos tradidi, inquit, Satane, ut discant non blasphemare . Propterea ergo Assyriis traditur, quia declinauerit in hereticam blasphemiam, quia Assyrii interpretantur dirigentes. Et ob hoc traduntur eis, qui traduntur non ut pereant, neque ut penitus intereant, sed ut dirigantur et corrigantur, et sicut Paulus ipse dicit, ut discant non blasphemare. Post hec uero Balaam prophetie sue sermonem in his concludit dicens:

Assumptaque parabola sua, iterum locutus est: Heu! quis uicturus est, quando ista faciet Deus? uenient in trieribus de Italia, superabunt Assyrios, uastabunt Hebreos, ad extremum autem ipsi peribunt.  Quod per singula per parabolam loqui dicitur Balaam, legenti incutit pudorem, ne quid in his que dicuntur, non quasi in parabola, sed secundum litteram dictum putet. Ait ergo: O quis uiuet cum fecerit hec Deus? Hic uitam non hanc communem, sed illam nominat que secunda est. Et hoc est quod dicit, quia dum hec omnia fient, cum orietur astrum ex Iacob, et surrexit homo de Isrel, et deleuerit Amalec, et semen eius perdiderit, hoc est, cum aduenerit Christus, et idolorum cultum destruxerit, atque omnium demonum subiecerit potestatem, quis erit ille tam beatus, tam felix, qui hec uideat, hoc est, qui sentiat et intelligat et credat, quia hec ita fecerit Deus? uenient in trieribus de Italia, superabunt  Assyrios, uastabunt Hebreos, ad extremum etiam ipsi peribunt. Hoc quantum ad litteram pertinet, predicere uidetur more prophetico, quod iuxta tempus incarnationis Domini, Romanorum duces, de Italia cum exercitu progredientes, Assyriorum regnum atque Hebreorum, nec non omnium Orientalium populorum superantes, in suum dominium conuersuri sunt; qui et ipsi postea ipsum regnum iuxta prophetiam Danielis perdent: quia secundum uisionem statue, pars quedam pedum ferrea fuit, pars uero quedam fictilis. Secundum allegoriam autem, significat Dominicum aduentum in fine temporum, quod occidentalis pars urbis figurat, omnia regna mundi, gladio spiritus, hoc est, uerbo Euangelii edomare, et a carnali sensu auertendo, ad spiritalem  intelligentiam conuertere. Alia autem editio hunc locum sic habet: Exibunt de manibus Citiorum, et affligent Assyrios. Citii interpretantur plaga finis. Hi ergo qui conuersi ad Dominum et a Christo eruditi, plagam que in fine seculi impiis ueniet effugiunt, ipsi affligent Assyrios: hoc est, hi qui in agone pietatis positi conterent Satanam sub pedibus, ipsi affligent Assyrios, demonum scilicet gentem. Calcabunt namque super serpentes et scorpiones, et super omnem uirtutem inimici; et affligent Hebreos, et ipsi pariter peribunt. Hebrei transeuntes interpretantur. Iste ergo ipse populus etiam Hebreus dicitur, quia transit de Aegypto ad terram repromissionis, de tenebris ad lucem, de morte ad uitam. Sed quoniam hec, ut diximus, non sine agone,  non sine magno certamine poterit obtinere, quasi in agone potius, nunc affligit, nunc affligitur; et nunc cedit aduersarium, nunc ipse ab aduersario uerberatur. Affligent ergo ipsi etiam Assyrii Hebreos, hoc est, populum Dei, sicut affliguntur ab eis. Sed ipsi, id est, Assyrii, cum hec fecerint, et cum uires suas omnes erga Hebreos affligendos effuderint, statim etiam peribunt ipsi. Quod ergo ait: Et affligent Hebreos, et ipsi pariter peribunt, non ita accipiendum est, quasi pariter cum Hebreis peribunt et Assyrii; sed pariter, id est, statim ut hec fecerint, ut Hebreos afflixerint, etiam ipsi peribunt. Pariter enim Grecus sermo pro statim ponit. Hic ergo erit finis omnium ut et Assur, cui credebantur hi qui delinquebant ex populo Dei, uel in interitum carnis, et  spiritus saluus fiat, uel ut discerent non blasphemare. Peribit enim ipse ab eo, qui potestatem habet perdere in gehennam. Dicitur enim eis a iusto iudice: Ite in ignem eternum, quem preparauit Deus diabolo et angelis eius . Ibi ergo peribit Assur. Et quidem prout aliquando et una ouis ex centum ouibus, sed hanc ouem pastor bonus relictis nonaginta nouem ouibus in montibus, descendens ad uallem, hanc nostram uallem lacrymarum, et requirens inuenit, atque impositam humeris suis reportauit, et illi numero, qui in superioribus saluus manebat, adiunxit. Iste autem Assur, qui in fine omnium dicitur periturus, nescio aliquando aut queri possit, aut inueniri. Perit ergo non errore,  sed iudicio; nec lapsu motus, sed perseuerantia perduratus.

Surrexitque Balaam, et reuersus est in locum suum. Et Balac uia qua uenerat rediit. Postquam Balaam prophetiam suam finierat, reuerti dicitur in locum suum, et Balac uia qua uenerat redire; nec aliquid hoc in loco de eius consilio dato ad decipiendum Isrel narrat, sed tantummodo dicit, quod applicuisset Isrel in Sethim, et pollutus sit populus fornicans in filias Moab, que uocauerunt eos ad sacrificia idolorum suorum; et manducauit populus de sacrificiis eorum, et adorauerunt idola eorum. Et consecratus est Beelphegor, et iratus est Dominus furore contra Isrel. In his ostenditur illud quod  sepe memorauimus: quia Balaam posteaquam Dei uirtute constrictus, non est permissus maledicere Isrel, uolens tamen placere regi Balac, ait ad eum sicut scriptum est: ueni, consilium do tibi; et quid consilii dederit, ibi non aperuit. In posterioribus tamen istius libri Numerorum scriptum refertur, sed plenius in reuelatione Ioannis: Habes, inquit, ibi tenentes doctrinam Balaam, qui docuit Balac, ut mitteret scandalum in conspectu filiorum Isrel, ut manducarent idolis immolata, et fornicarentur . Ex hoc ergo apparet, quod nequitia usus sit Balaam, et consilium dederit regi talia quedam dicens ad eum: Populus hic non propriis uiribus, sed Deum colendo uincit, et pudicitiam conseruando. Si uis eum uincere, primo eorum  pudicitiam deiice, et sponte uincentur. Sed aduersum hec non uirtute militum, sed mulierum decore pugnandum est; nec armorum rigore, sed mollitie feminarum. Procul ergo hinc, procul amoue armatorum manum, et electam congrega speciem puellarum. Ludentes pedibus erant, manibusque plaudentes. Forma uincit armatos, ferrum pulchritudo captiuat. uincentur a specie, qui non uincuntur ad prelium. uerum ubi senserint eos mulieres Moabite uel Madianite manus dedisse libidini, et peccato inclinasse ceruices, non prius semetipsas cupientibus prebeant, quam de sacrificiis idolorum acquieuerint degustare, ut cogente libidine, consiliis obtemperent feminarum, et consecrentur prius Beelphegor, quod est idolum turpitudinis. Hec fuerunt consilia Balaam.  Quibus acceptis, Balac rex parat continuo exercitum, non armis, non uiribus, sed femineo nitore compositum. Non furore bellico, sed libidinis flamma succensum. Hec ergo sunt que nos historie textus edocuit. uerum quoniam Ioannes in reuelatione sua, ea que in lege secundum historiam scripta sunt, adducit ad mysteria diuina, et sacramenta quedam in his edocet contineri, necessarium etiam uidetur, secundum quod ille sensit, nos quoque ab illo datam expositionis regulam sequi, et primo memorare ea que ad gloriam Ecclesie cuiusdam scribens dicit: Habes ibi quosdam, qui tenent doctrinam Balaam: qui docuit Balac mittere scandalum in conspectu filiorum Isrel, ut manducarent idolis immolata, et fornicarentur  . Ergo temporibus Ioannis apostoli erant quidam in Ecclesia illa ad quam scribebat, docentes doctrinam Balaam. Putas-ne ita accipiendum est, quod fuerint in illis diebus, qui dicerent se docere ea que Balaam docuit, et qui profiterentur se dogmatum et traditionum illius esse doctores? An illud potius debemus aduertere, quod si qui faciat opus quod fecit Balaam, is doctrinam Balaam docere uideatur? Sicut et doctrina Iezabel in eadem Reuelatione memoratur, non quo aliquis ex disciplinis Iezabel doceat que illa tradiderit, sed quod si quis uerbi causa aut prophetas Dei persequatur ut illa facit, aut idolis aliquos decipiat, uel falsis circumscriptionibus perimat innocentes, iste dicitur Iezabel tenere doctrinam. Sic ergo et si quis malis consiliis  scandala generet populo Dei, et offensionem diuinam atque iracundiam celestem prouocet plebi uel idolorum sacrificiis communicando, uel stupris ac libidini seruiendo, hic doctrinam Balaam tenere dicendus est. Est ergo exsecrabilis etiam corporis fornicatio. Quid enim ita exsecrabile quam templum Dei uiolare, ac tollere membra Christi, et facere membra meretricis? Multo tamen magis exsecrabilis est generalis illa fornicatio, in qua omne genus peccati pariter continetur. Generalis autem fornicatio dicitur, cum anima, que in consortium uerbi Dei adscita est, et matrimonio eius quodam modo sociata, ab ullo alio alieno, scilicet aduersario illius uiri qui eam sibi despondit, in fide corrumpitur et uiolatur. Est ergo sponsus et uir anime munde et pudice, uerbum Dei,  qui est Christus Dominus. Sicut et Apostolus dicit uel scribit: uolo autem uos omnes uni uiro uirginem castam exhibere Christo. Timeo autem, ne forte sicut serpens seduxit Euam astutia sua, ita corrumpantur sensus uestri a simplicitate, que est in Christo Iesu . Donec igitur anima adheret sponso suo, et audit uerbum eius, et ipsum complectitur, sine dubio ab ipso suscipit semen uerbum Dei. Et sicut ille dixit: De timore tuo, Domine, in uentre concepimus et parturiuimus, et per spiritum salutis tue fecimus super terras. Si ergo sic de Christo concepit anima, facit filios pro quibus dicatur de ea, quia salua erit per filiorum generationem, si permanserit in fide et caritate cum sobrietate. Inde nascetur generosa progenies; inde pudicitia orietur; inde  iustitia; inde mansuetudo et caritas, atque omnium uirtutum proles ueneranda succedet. Quod si infelix anima diuini uerbi dereliquerit sancta connubia, et in adulterinos se complexus diaboli, aliorumque demonum illecebris decepta tradiderit, generabit sine dubio etiam inde filios, sed illos de quibus scriptum est: Filii autem adulterorum imperfecti erunt, et iniquo concubitu semen exterminabitur . Omnia ergo peccata, filii sunt adulterii, et filii fornicationis. Unde ostenditur quod per singula queque que gerimus, parit anima nostra et generat filios, sensus scilicet et opera que gerit. Et siquidem secundum legem est quod geris, et secundum uerbum Dei spiritum parit salutis, et propterea saluabitur per filiorum  generationem. uerumtamen applicuit Isrel in Sethim, sicut Scriptura narrat.



CAPUT uIII. De eo quod fornicatus est populus cum filiabus Moabitarum.

 Morabatur autem, inquit, eo tempore Isrel in Sethim, et fornicatus est populus cum filiabus Moab, que uocauerunt eos ad sacrificia sua. At illi comederunt et adorauerunt deos earum. Initiatusque est Isrel Beelphegor. In interpretatione Hebraicorum nominum, Sethim inuenimus in lingua nostra responsionem? uel refutationem dici. Applicuit ergo Isrel ad responsionem uel refutationem. Non bene applicuit. uide denique quid incurrerit. In hac mansione positus, fornicatus est cum mulieribus Madianitarum,  et refutatus est a Deo: quia non solum fornicatus, sed et idolis gentium consecratus est; et comedit ex his que fuerant idolis immolata: que utique exsecrabilia sunt apud Deum. Quis enim consensus templo Dei cum idolis? uerum ergo etiam de his, que apostolus Paulus ad Corinthios scribit, dicens: Si quis autem te uiderit scientiam habentem in idolio recumbere, nonne conscientia eius, cum sit infirma, edificatur ad manducandum immolata ? ualde miratus sum. uidetur enim non tam rem ipsam grauem pronuntiare, quam illius offensam, qui hec uidens simili prouocatur exemplo, cum non simili scientia muniatur: ita ut ostendat eum, qui habet scientiam et recumbit in idolio, non tam sui quam alterius damni effici reum. Sed uide ne forte  non hoc solum fiebat apud Corinthios, ut in idolio recumberent, et immolata idolis manducarent, sed forte quoniam studiosi et Grecarum litterarum homines erant et amatores philosophie, desiderio adhuc studiosi ueterum tenebantur, et philosophorum dogmata quasi idolis immolata edebant. Que tamen delere fortasse non poterant eos qui plenam scientiam ueritatis acceperant. Hi autem qui in Christo minus eruditionis habebant, si immutarentur eos legentes talia, et illis adhuc studiis operam dantes, uulnerari poterant, et diuersorum dogmatum uariis erroribus implicari. Si sic ergo fiebat, ut deleretur alius, unde et is qui habebat plenam scientiam ueritatis, ledi non poterat? Sed quoniam caritas non querit quod sibi utile est, sed quod multis, obseruari oportet, talem  uerbi capere cibum, qui non solum nos edificet et delectet, sed et qui uidentes non offendat. Est ergo non solum in cibis idolis immolatum, sed et in uerbis. Et ego puto, quia sicut omnis sermo, qui pietatem et iustitiam et ueritatem docet, Deo consecratus est, et Deo immolatus est, ita et omnis sermo qui ad impudicitiam uel iniustitiam uel impietatem respicit, idolis immolatus est, et qui eum respicit, quasi idolis immolata manducet. Manducauit ergo populus de sacrificiis eorum, et adorauerunt idola eorum. Non solum manducauerunt, sed adorauerunt. uide ordinem mali. Seruos Domini prima concupiscentia decipit; inde uentus ingluuies; postremo eos captiuauit impietas. Impietati autem merces exsoluitur fornicatio.  Sed isti adorauerunt idola, et consecrati sunt Beelphegor. Beelphegor idoli nomen est, quod apud Madianitas precipue a mulieribus colebatur. In huius ergo idoli mysteriis consecratus est Isrel. Interpretationem nominis ipsius cum requireremus attentius, inter Hebrea nomina hoc tantum inuenimus scriptum, quia Beelphegor species sit turpitudinis; noluit tamen declarare, que uel qualis species, uel cuius esset turpitudinis: honestati credo consulens, qui interpretatus est, uti ne auditum pollueret audientium. Igitur cum multe sint turpitudinum species, una etiam ex pluribus turpitudinis species, Beelphegor appellatur. Unde sciendum est quod omnis qui aliquid turpe committit, et in aliquam speciem turpitudinis declinat, Beelphegor Madianitarum demonio  consecratur. Sed et per singula peccata que committimus, maxime si iam non subreptione aliqua, sed et studio affectuque peccamus, illi sine dubio Domino, cui peccatum illud quod admisimus inoperari cure est, consecramus.

Et iratus Dominus Isrel, ait ad Moysen: Tolle cunctos principes populi, et suspende eos contra solem in patibulis, ut auertatur furor meus ab Isrel. Iratus Dominus de fornicationibus Isrel et carnalibus et spiritalibus , hoc ad Moysen dixit, ut ostentaret Domino duces populi contra solem. In quo uerbo intelligitur eos iussus esse crucifigi, ut hoc sit: Ostenta eos Domino contra solem, id est, palam in conspicuo lucis huius. Nam Grecus ait,  : quod dici possit exempla, quia paradigma exemplum dicitur. Nam preter LXX interpretes, Aquila perhibetur dixisse confige, uel potius sursum confige, quod est . Symmachus autem uerbo euidentiore, suspende.

Dixitque Moyses ad iudices Isrel: Occidat unusquisque proximos suos, qui initiati sunt Beelphegor. Mirum est sane quod Scriptura narrare destiterit utrum hoc fuerit ex precepto Domini impletum, quod contemni potuisse non uideo, aut si contemptum est, impune contemni. Si autem est et tacitum, cur ex eo quod Phinees, filius Eleazar, transfixit adulteros, placatum fuisse Dominum Scriptura testatur, plagamque cessasse, quasi crucifixis ducibus, sicut preceperat Dominus, adhuc indignatio perseuerans, alio  modo placanda uideretur, cum procul dubio falsum esse non posset, quod pronuntiauerat et promiserat Dominus dicens: Accipe duces populi, et ostenta eos Domino contra solem, et auertetur ira animationis Domini ab Isrel? Si ergo factum erat, quis dubitet iram Domini auersam fuisse ab Isrel? Quid itaque opus erat, ut adhuc Phinees ad placandum Deum, sic in adulteros uindicaret eique testimonium Scriptura perhiberet, quod eo modo placauerit Dominum, nisi forte intelligamus, cum illud de ducibus populi Moyses quod preceperat implere disponeret, eum uoluisse etiam secundum legem talia punire flagitia et sacrilegam audaciam, ut iuberet quemque, interficere proximum suum diis alienis nefarie consecratum,  atque interea etiam illud Phinees faceret, ac sic ira Domini iam placata, non opus fuisse duces populi crucifigi. Hec sane seueritas illi tempori congrua, quantum malum sit fornicationis et idololatrie prudentium fidei satis euidenter ostendit. uides que sit conditio principum populi. Non solum pro suis propriis arguuntur delictis, sed populi peccatis coguntur reddere rationem, ne ipsorum sit culpa quod populus deliquit; ne forte non docuerint, neque solliciti fuerint arguere eos qui initium culpe dederint, uti ne contagio dispergeretur in plures. Hec enim omnia facere principibus imminet et doctoribus. Si enim illis hec non agentibus, nec sollicitudinem gerentibus circa plebem, peccauerit populus, ipsi ostentantur, et ipsi ad iudicium producuntur. Arguit  enim eos Moyses, id est, lex Dei, uelut negligentes et desides, et in ipso conuertetur iracundia Dei, et cessabit a populo. Hec si cogitarent homines, nunquam cuperent neque ambirent ad populi principatum. Sufficit enim mihi, si pro meis propriis arguat delictis. Sufficit enim mihi pro memetipso peccatis meis reddere rationem. Quid mihi necesse est, etiam pro populi peccatis ostentari ante solem, ante quem nichil potest abscondi, nichil obscurari?



CAPUT IX. De uindicta quam fecit Phinees filius Eleazari filii Aaron sacerdotis in scortatore Isrelita, et muliere Madianitide.

 Ecce unus de filiis Isrel intrauit coram fratribus suis ad scortum Madianitam, uidente Moyse, et  omni turba filiorum Isrel, qui flebant ante fores tabernaculi. Quod cum uidisset Phinees filius Eleazari, filii Aaron sacerdotis, surrexit de medio multitudinis, et arrepto pugione, egressus est post uirum Isrelitem in lupanar, et perfodit ambos simul, uirum scilicet et mulierem in locis genitalibus. Cessauitque plaga a filiis Isrel. Hec edificauerunt priorem populum. Tibi autem, qui a Christo redemptus es, et cui de manibus gladius corporalis ablatus est, et datus est gladius spiritus, arripe hunc gladium. Et si uideris Isreliticum sensum cum Madianitis scortantem meretricibus, id est, cum diabolicis se cogitationibus uolutantem, nolo parcas, nolo dissimules, sed statim percute, statim perime; ipsam quoque uuluam, id est, secreta nature discutiens et penetrans, illum  ipsum peccandi fomitem deseca, ne ultra concipiat, ne ultra generet, et maledicta peccatorum soboles Isrelitica castra contaminet. Hoc enim si facias, continuo sedabis iracundiam Domini. Preuenis enim diem iudicii, qui dies predicitur esse furoris; et exterminato fomite peccati a te, qui nunc uulua Madianitidis mulieris appellatur, securus uenies ad iudicii diem. Sequitur: Et occisi sunt uiginti quatuor millia hominum. Merito sub numero uicenario et quaternario millia hominum occisorum annumerantur: quia qui lumen ueritatis et iustitie derelinquentes, in cecitatem idololatrie ac fornicationis se immergunt, solis eterni lumine priuati, perpetue mortis tenebras sentiunt. Horis ergo uiginti quatuor sol  mundanus totum orbem undique illustrat, ac noctis tenebras suo ambitu fugat. Qui enim lumine fidei, quod per apostolos atque prophetas predicatum est, mentis sue oculos illuminat, peccatorum tenebras deuitare certat. E contrario uero, qui lumen recte fidei habere non curat, ac per callem iustitie ambulare detrectatur, quando iusti eterna luce fruuntur, iste cum peccatoribus atque diabolo inferni cruciatibus punietur.

Dixitque Dominus ad Moysen: Phinees filius Eleazari filii Aaron sacerdotis, auertit iram meam a filiis Isrel, quia zelo meo commotus est contra eos, ut non ipse delerem filios Isrel in zelo meo. Idcirco loquere ad eum: Ecce do ei pactum federis mei, et erit tam ipsi quam semini illius pactum sacerdotii sempiternum,  quia zelatus est pro Deo suo, et expiauit scelus filiorum Isrel. Bene quoque Phinees filio Eleazari sacertodis, propter zelum quem exercuit in fornicationibus pactum sempiterni sacerdotii repromittitur, quia quisquis zelo Dei compunctus carnis sue stimulos comprimere satagit, uel eos qui sibi subiecti sunt, ne per lasciuiam et libidinem a uertitatis tramite deuient, digne corripit atque cercet, sempiterni sacerdotii dignitatem in Ecclesia Dei habebit. Ad illum sacerdotem rite pertinens, de quo scriptum est: Tu es sacerdos in eternum secundum ordinem Melchisedech , cum ipso regnum sempiternum in luce superna perpetualiter possidebit. Interpretatur autem Phinees ore parcens, uel ore requieuit, uel oris augurium. Et Eleazar Deus meus  adiutor, siue Dei adiutorium. Aaron mons fortitudinis, siue mons fortis. Que nomina non incongrue eumdem sensum quem proposuimus, exprimunt. Nam qui ore praua loqui parcit, et mysteria celestia uerbo rite auditoribus suis exponit, per Dei adiutorium pium laborem explens, ad montem fortitudinis, de quo per prophetam scriptum est: Erit mons domus Domini in uertice montium, et eleuabitur super omnes colles , bonis actibus ascendens, feliciter perueniet. Erat autem nomen uiri Isrelita qui occisus est cum Madianitide Zambri, filius Saul, dux de cognatione et tribu Simeonis. Porro mulier Madianites, que pariter interfecta est, uocabatur Cozbi, filia Sur principis nobilissimi Madianitarum. Iste scortator Isrelita, qui fornicatus est cum muliere Madianitide,  typum tenet eorum qui Ecclesie societate siue per errorem, siue per praua opera se sequestrantes, blasphemiam inter infideles per suam nequitiam magis excitant quam per bona opera ad glorificandum Deum eos prouocant. Qualibus dixit Apostolus: Per uos nomen Dei blasphematur inter gentes . Quod et nomina eorum sufficienter ostendunt. Nam Zambri interpretatur psalmus uel canticum. Saul tentationem respiciens. Simeon, audiuit tristitiam, uel nomen tabernaculi. Cozbi quoque calix immensus, siue immola mihi. Sur, murus uel angustia, et Madian, contradictio uel responsio. Quem ergo iste Zambri melius exprimit, quam libidinosum et fornicatorem corporalem, siue etiam spiritalem, qui non canticum  laudis, sed psalmum improperii siue irrisionis, inter inimicos Christi excitat? De quibus propheta dixit: Tota die sum psalmus eorum . Et alibi: In me psallebant, qui bibebant uinum . Hic ergo ad tentationem respiciens, id est tentationi consentiens, sub nomine habitaculi, id est, sub nomine ecclesiastici, ingerit tristitiam ex casu suo simul cohabitantibus secum quibusque fidelibus, quia calicis immensi amore repletus, hoc est gule illecebris deseruiens, semetipsum immolauit diabolo, cum membra sua tradidit libidini. Hic contradictionis responsum ab aduersariis Dei suo prauo opere efficiens, muris eterni carceris, atque angustie perpetua damnatione semetipsum immerget, ubi cruciabitur die ac nocte: Nec inde exiet, donec soluat nouissimum quadrantem .



CAPUT X. De secunda dinumeratione Isrelitarum, que facta est per Moysen et Eleazarum filium Aaron sacerdotis.

 Postquam noxiorum sanguis effusus est, dixit Dominus ad Moysen et Eleazarum filium Aaron sacerdotem: Numerate omnem summam filiorum Isrel, a uiginti annis et supra, et per domos et cognationes suas, cunctos, qui possunt ad bella procedere. Igitur per preceptum Domini primo numeratus est populus. Sed quoniam illi, qui primo fuerant adsciti, ceciderunt propter perseuerantiam delictorum, secundus nunc populus, qui in lapsorum locum rediuiua generatione successit, uocatur ad numerum, et quod de illis prioribus dictum non  fuerat, de his dicitur. Postea enim quam per tribus et plebes domosque ac familias collectus est numerus, dicit Dominus ad Moysen: His distribuetur terra in sortem, et exiguis exiguam dabis hereditatem. Si de prioribus dictum fuisset et quia his distribuetur terra in sorte, falsum utique fuisset, quia ceciderunt illi in deserto propter delicta sua. Quod ergo primis non est dictum, postremis dicitur, quibus et cuncta que promittuntur, impleta sunt. Hec autem nolo putes solius historie textu concludi: mysteria sunt, que per legis imaginem conscribuntur. Reprobatur enim prior populus, qui est in circumcisione, et introducitur secundus, qui congregatur ex gentibus: et ipse est qui hereditatem consequitur paternam. Et a quo consequitur?  Non a Moyse, sed ab Iesu. Nam Moyses etiamsi dat aliquibus hereditatem, non dat intra Iordanem, sed extra Iordanem. Dat terram non fluentem lac et mel, sed pecoribus aptam. Et muta animalia atque irrationabiles pecudes, melius quam rationabiles homines nutrientur. iehsu uero meus, secundo populo terram quam dat, terra est lacte et melle fluens; fauus imo mellis, sed pre omni terra. Et Moyses quidem hereditatem non dat in clero, nec sorte distribuit, nec potest per plebes et domos ac familias et nomina, merita singulorum diuina sorte pensare. Hoc solus facit iehsu, cui omne iudicium Pater tradidit. Ipse scit quomodo populum suum  non solum per tribus ac familias et domos, uerum et per nomina, unumquemque digna et competenti mansione dispenset. Sunt tamen aliqui in istis qui conditionem sortis supereminent, et omnino nec adducuntur ad sortem. Omnes Leuite, id est, qui intente et indesinenter permanent in ministerio Dei, et peruigiles in seruitio eius excubias gerunt, sortem inter ceteros non accipiunt. Sed nec omnino in terra est sors eorum, sed ipse Dominus sors eis, et hereditas esse memoratur. Per hos illi mihi uidentur indicari, qui nullis corpore nature obstaculis hebetati, sed omnium uisibilium gloriam supergressi, in sola sibi sapientia Dei et uerbo eius, uiuendi usum exercitiumque posuerunt, qui corporeum nichil requirunt, nichil rationis alienum. Concupierunt enim sapientiam, concupierunt secretorum  Dei agnitionem: et ubi est cor eorum, ibi est et thesaurus eorum . Isti ergo hereditatem non habent in terris, sed supergrediuntur celi summa fastigia, et ibi semper in Domino, semper in uerbo eius, semper in sapientia et in uoluntate scientie eius deliciantur? Hic eis cibus, hoc erit poculum; iste diuitie, hoc erit signum. Tales ergo erunt, et in his erunt illi, quibus hereditas ipse Dominus erit. Qui autem inferiores sunt, nec ad istum profectuum uerticem peruenerunt, hereditatem terre accipient, licet sublimiores alicuius et potentiores: terra enim uiuentium repromittitur que utique idcirco terra uiuentium dicitur quod nesciat mortem. Et isti quidem magni et isti beati: sed  beatiores illi, qui iam non per speculum et in enigmate, neque in substantiis corporalibus, sed facie ad faciem Deum uidebunt, sapientie illuminatione radiati, et mire diuinitatis capaces per puritatem cordis effecti, portionemque suam non in creatura, sed in creatore habentes, qui est super omnia Deus benedictus in secula.

Locutus est Dominus ad Mosyen dicens: Istis diuidetur terra iuxta numerum uocabulorum in possessiones suas. Pluribus maiorem partem dabis, et paucioribus minorem. Singulis, sicut nunc recensiti sunt, tradetur possessio, ita duntaxat ut sors terram tribubus diuidat et familiis. Quidquid sorte contigerit, hoc uel plures accipient uel pauciores. Hoc est, quod docet, ut si qua tribus numerosior habetur in populis, maiora terre spatia sortiatur. Si qua autem  minor hominum numero censetur, breuiore possessione contenta sit. Sed quoniam terre huius diuisionem hereditatemque terrenam speciem dicimus tenere et imaginem futurorum bonorum, ac formam celestis illius, que a fidelibus et sanctis operatur, ostendere requiro in illa hereditate que speranda est, qui sunt plures, et qui sunt pauci, et inuenio ibi beatos pauciores haberi quam plures. Nam qui per uiam latam et spatiosam, que ducit ad perditionem, iter egerint, multi dicuntur; qui uero per arctam et angustam uiam perrexerint, que ducit ad uitam, pauci appellantur. Et iterum in aliis dicitur: Quam pauci sunt, qui saluantur ! Et  item in aliis: Ubi multiplicatur iniquitas, refrigescit caritas multorum , non paucorum. Sed in arca que a Ne constructa est, ubi mensure celitus dantur in inferioribus trecentorum cubitorum ponitur longitudo, et quinquaginta latitudo. Ubi uero textus eius ad altiora consurgit, in angustum cogitur, et paucorum cubitorum conclusione colligitur, ita ut summitas eius in unius cubiti spatium consummetur. Propterea quod in inferioribus quidem ubi lata et spatiosa habebantur loca, uel bestie uel pecudes erant locate; in superioribus uero aues; in summis autem, que angustiora et arctiora erant, ibi homo rationabilis collocatur. Ipse uero uertex in unum colligitur cubitum. Omnia enim ad monadem rediguntur. Que tamen Trinitatis sacramentum  in numero trecentorum cubitorum designat. Et huic sacramento proximus ponitur homo, ut pote rationabilis et Dei capax. Sed et inde, que sit differentia inter paucos et multos, colligamus indicia. Pone omnem humani generis numerum et ex uniuersis gentibus elige fideles. Sine dubio pauciores sunt, quam sunt uniuersi. Tum deinde ex fidelium numero elige meliores. Certum est quod multo inferior numerus remanebit. Et item ex ipsis quos elegeris, elige rursum perfectiores. Profecto reperies, quanto amplius eligendo processeris, tanto exiguos et paucissimos inuenies, usquequo ultimo uenias ad unum aliquem qui confidenter dicat: quia amplius quam omnes illi laboraui . Hi ergo qui in hoc mundo plures sunt, plus terre et plus corporee hereditatis  accipient. Pauci autem exiguum aliquid de terra consequentur, quia plus in Domino habent. Alii autem nichil omnino terre accipient, si qui digni fuerint sacerdotes esse et ministerio Dei. Horum enim ex integro ipse Dominus hereditas erit. Et quis ita beatus est, ut inter paucos exiguum terre accipiat, uel inter electos sacerdotes et ministros solum Deum capere hereditatis sorte mereatur? Licet enim ipsi propter iumenta sua accipiunt aliquid terre, sed illius terre, que urbibus contigua est, et adheret ciuitatibus. Potest tamen adhuc et alio modo intelligi sermo iste, qui dicit, ut pluribus multiplicetur hereditas. Unus enim iustus, secundum hoc quod acceptus est a Deo, pro pluribus habetur. Denique et scriptum est: Per unum sapientem habitabitur ciuitas:  tribus autem iniquorum desolabuntur. Et unus iustus pro toto mundo reputatur; iniqui autem etiam, si multi sunt, exigui et pro nichilo ducuntur apud Dominum. Est ergo et multitudo laudabilis, sicut uidimus etiam ad Abraham dictum, cum eduxisset eum Dominus foras, et dixit ad eum: Respice ad celum; si potes dinumerare stellas, ita erit semen tuum. In quo et hoc intuere, quomodo iustus intus est, et in interioribus semper consistit, quia intus in abscondito orat Patrem; et omnis gloria filie Regis, id est, anime regalis, intrinsecus est. Sed tamen Deus educit eum foras, cum res postulat, et rursum uisibilium ratio deposcit. Potest ergo et hoc modo multis istis qui sunt sicut stelle celi, multitudine  multiplicari hereditas, et exiguis illis, uidelicet, qui etiam si numero multi sunt, uite tamen sue indignitate et uilitate exigui habentur, exigua hereditas poni. Per sortem, inquit, erit hereditatis distributio. Hoc quidem precipitur. Sed cum uenio ad Scripturas, uideo ipsum Moysen, cui mandatur sorte non uti in diuisione hereditatis Ruben, Gad, et dimidie tribus Manasse. Sed et iehsu Naue extra sortem dat hereditatem tribui Iude, et Caleb extra sortem dat in tribu Ephraim, et dimidie tribui Manasse. In ceteris sors mittitur. Et prima sors Beniamin procedit, et inde iam tribuum reliquarum. Unde puto quod et illa regni celorum beata hereditate erunt aliqui, qui non uenient ad sortem, neque cum ceteris quamuis sint sancti numerantur; sed erit  egregia quedam et eximia eorum hereditas, sicut fuit Caleb et tribus Iuda, et Iesu ipsius filii Naue. Sicut fit enim, uerbi causa, cum post prelium uictoribus prouincie partiuntur et spolia, et egregii quique et eximii bellatores non cum ceteris militibus in diuisione spoliorum ducuntur ad sortem, sed optima queque et precipue eis uirtutum merito decernuntur, ceteri uero utuntur sorte solo iure uictorie, ita mihi uidetur Dominus meus iehsu Christus facturus. Quosdam enim, quos scit abundantius quam ceteros laborasse, et quorum gesta magnifica sublimesque uirtutes ipse cognoscit, illis precipuos quosque eximios atque, ut ita audeam dicere similes sibi honores decernit et glorias. An non tibi uidetur simile aliquid sue beatitudinis cbarissimis suis  conferre discipulis, cum dicit? Pater, uolo ut ubi sum ego, et isti sint mecum ; et cum iterum dicit: Quia sedebitis et uos super duodecim thronos, iudicantes duodecim tribus Isrel . Et iterum: Sicut tu in me, Pater, et ego in te, ut et isti in nobis unum sint . Hec omnia non sorte decernuntur, sed electionis prerogatiua donantur ab eo qui corda et mentes hominum uidet solus. Qui nos quoque, etiam si non inter eximios et electos, atque illos, qui supra sortem sunt, in sortem sanctorum tamen dignetur adducere.



CAPUT XI.

 Accesserunt autem filie Salphaad, filii Heber, filii Galaad, filii Mashir, filii Manasse,  qui fuit filius Ioseph, quarum sunt nomina: Maacha et Noa, et Egla, et Melchta, et Thersa. Steteruntque coram Moyse et Eleazaro sacerdote, et cunctis principibus populi, ad ostium tabernaculi atque dixerunt: Pater noster mortuus est in deserto, nec fuit in seditione que concitata est contra Dominum sub Chore, sed in peccato suo mortuus est. Hic non habuit mares filios. Cur tollitur nomen eius de familia sua, quia non habuit filium? Date nobis possessionem inter cognatos patris nostri. Retulitque Moyses causam eorum ad iudicium Domini. Qui dixit ad eum: Iustam rem postulunt filie Salphaad. Da eis possessionem inter cognatos patris sui, et ei in hereditate succedant. Hec secundum historiam quid uigoris habeant, omnibus palam est qui sciunt leges  istas non solum apud filios Isrel custodiri, sed omnes homines, qui tamen legibus uiuunt. Unde apparet quod libertas filiarum Salphaad, non solum ipsis hereditatem contulit, sed et perpetua uiuendi iura secundo dedit. uides quanta sit etiam historie ipsius utilitas in lege Dei. Quis potest leges istas aliquando dissoluere, quibus uniuersus utitur mundus? Sed tamen queramus nos quomodo etiam spiritaliter edificemur. Potest enim fieri ut neque filie mihi sint secundum carnem, neque aliquid ruris, cuius capi possit hereditas; quid ergo? Nihil apud eum qui huiusmodi est lex ista operabitur, et erit alicui otiosum quod diuina uoce sancitum est? Requiramus ergo etiam apud spiritalem legem, que sint iste filie quinque, quarum etiam, si pater mortuus fuerit  pro aliquo peccato, ipse hereditatem ex uerbo Dei capiant. In superioribus cum de spiritualibus filiis tractaremus, uirtutes animi et sensus mentis filios docuimus. Consequens sine dubio et conueniens uidetur, etiam filias opera que corporis ministerio explentur accipere. Ideo denique et quinque eis numerus ascribitur: quinque enim corporei sensus sunt, quibus omne opus expletur in corpore. Iste ergo quinque filie, id est, operum perfectio, etiam si patre orbentur et remaneant orphane, non tamen abiiciuntur ab hereditate, neque excluduntur a regno, sed in medio plebis Dei portionem hereditatis accipiunt. At enim uideamus, quis est pater earum, qui mortuus eis dicitur. Salphaad, inquit. Salphaad autem interpretatur umbra in ore eius. Pater  operum intellectus est. Sepe ergo accidit, quod non pauci inter fratres nostros sunt, in quibus intellectus altior et profundior nullus est, sed est in eis sensus mortuus. Tamen si genuerit filias, id est, opera ministerii, opera obsequiorum, opera mandatorum Dei, hereditatem terre cum plebe Dei consequitur. Non poterit quidem inter eos numerari, quorum portio Dominus non est, quorum hereditas Deus est. Non potest in ministrorum et sacerdotum numero suscipi; in plebeio tamen ordine hereditatem terre repromissionis accipiet. Multi enim sunt uocati, pauci uero electi . Ostenditur tamen et causa ex ipsius nominis interpretatione, quia iste Salphaad non potuerit filios generare, sed filias. Interpretatur enim, ut diximus,  umbra in ore eius. uides quoniam si quis umbram legis habet in ore, et non ipsam imaginem rerum, hic quia nichil spiritale, nichil profundum intellectu sentire potest, sed sola umbra legis in ore eius est, sensus uiuos et spiritales non potest regenerare, regenerare tamen potest opera et actus que sunt simplicioris uite ministeria. Et ideo ostendit in his clementia Dei, quia innocentiores quique, etiam si sensu deficiant, habent tamen opera bona, non excluduntur ab hereditate sanctorum.

Homo cum mortuus fuerit absque filio, ad filiam eius transibit hereditas. Si filiam non habuerit, habebit successores fratres suos. Quod si et fratres non habuerit, dabitis hereditatem fratribus patris eius  Sin autem nec patruos habuerit, dabitur hereditas his qui ei proximi sunt. Eritque hoc filiis Isrel sanctum lege perpetua, sicut precepit Dominus Moysi. Ponitur lex de successione: ut primo filius, deinde filia secundo in loco succedat, tertio frater, quarto patris frater. Quintus uero gradus certum aliquem non designat; sed quisquis illi propinquior fuerit ex omni familia, ut ipse succedat. In his tam integer et perfectus est historie sensus, ut nichil requirere uideatur extrinsecus. Tamen si qui bene in spiritalibus legibus eruditus est, et pleniore scientie lumine radiatus, ille potest intelligere diuersos istos successionum gradus. Et quomodo primus sit consequentie celestis hereditatis, gradus doctrine et scientie merito, qui est masculus filius; operum  prerogatiua, que est filia; tertius compassionis alicuius et imitationis: propter quod et frater nominatur. Sunt enim nonnulli, qui sponte quidem sua et proprio intellectu nichil agunt; positi tamen inter fratres, ex imitatione ceterorum ea uidentur agere que et illi agunt qui intellectu proprio mouentur. Datur ergo etiam istis hereditas, sub titulo fraterni nominis. Gradus uero quartus, quem fratrem patris nominat, potest fortassis intelligi ille ordo hominum, qui audita a patribus et ueterum narratione suscepta, conantur implere, et non tam propriis sensibus moti, nec ex presentis doctrine commotionibus excitati, quam ueterum uel traditione, uel consuetudine sola instituti, boni tamen aliquid gerunt. Ultimus uero gradus scribit ille, qui  quolibet pacto his proximus fuerit, quasi diceret: Siue occasione, siue ueritate doctrine, si qui aliquid boni fecerint, non peribit boni operis merces, sed largiente Domino, locum hereditatis accipiet. Hec quidem a nobis audacter fortassis presumpta, et in medium prolata uideantur; non tamen erit absurdum, si spiritalibus spiritalia preponentes, secretioris eos intelligentie emulatores cupidosque reddamus.



CAPUT XII. Ubi Moyses in montem ascendere iubetur, et predicitur ei quod non in terram repromissionis ingrediatur; iehsuque pro eo dux populi constituitur.

 Dixit quoque Dominus ad Moysen: Ascende in montem istum Abarim, et contemplare inde terram,  quam daturus sum filiis Isrel. Cumque uideris eam, ibis et tu ad populum tuum, sicut iuit frater tuus Aaron, quia offendisti me in deserto Sin, in contradictione multitudinis, nec sanctificare me uoluistis coram eis super aquas. He sunt aque contradictionis, in Codes deserti Sin. uide ergo primo omnium quomodo perfectus, qui et beatus est, non in ualle nec in aliqua terre planitie, aut in colle aliquo, sed in monte, id est, in alto et arduo defungitur loco. uite namque eius consummatio et perfectio habetur in excelso. Sed in oculis suis contueri iubetur omnem terram repromissionis, et diligenter ex eminenti ratione cuncta perspicere. Oportebat enim summam perfectionis consecuturo nichil incognitum remanere, sed  cunctorum que uidentur et audiuntur habere notitiam. Ob hoc credo, ut omnium qui in carne positus corporali cepit aspectu, in spiritu effectus, et nulla mente ad auditoria et discipulatum sapientie properans, uelociter eorum rationes assequatur et causas. Nam quid uidebitur utilitatis, ut discessuro de seculo, et finem uite huius protinus accepturo, ostendantur terre loca, quorum nec laborem perpessurus esset, nec gratiam suscepturus? Perterret sane me sermo qui sequitur, et ad dicendum timidum reddit ac trepidum, quod de magno illo Moyse famulo et amico Dei, cui facie ad faciem locutus est Deus, per quem signa et uirtutes mirifice perpetrate sunt, tam grauia, tam periculosa referuntur. Quid enim dicit ei Deus? Et apponeris, inquit, ad populum  tuum et tu, sicut et positus est Aaron frater tuus in monte Hor. Et quasi causam mortis exponens dicit: Propter quod transgressi estis uerbum meum in deserto Sin, cum restitit Synagoga ne me sanctificaret. Non me sanctificastis in aqua coram eis. Ergo et in culpa est etiam Moyses, etiam ipse transgressionis crimen incurrit, etiam ipse factus est sub peccato. Idcirco credo, cum fiducia dicebat Apostolus: Quia regnauit mors ab Adam usque ad Moysen. Accessit enim usque ad Moysen, et nec ipsi pepercit . Et ideo opinor dicebat, quia peccatum introiuit in hunc mundum, et per peccatum mors, in quo omnes peccauerunt . Et iterum: Conclusit Deus omnes sub peccato, ut omnibus misereatur. Sed gratias Deo nostro Iesu Christo, qui nos liberauit de corpore mortis  huius, ut ubi abundauit peccatum, superabundaret et gratia . Nam Moyses quomodo aliquem liberare potuisset a peccatis, cum etiam ipsi dicatur: Qui transgressi estis uerbum meum in deserto Sin, et non me sanctificastis in aqua coram filiis Isrel? Ut manifestum sit omnibus, quod ille debeat solus requiri qui solus peccatum non fecit, nec inuentus est dolus in ore eius. Tamen illud oportet considerari mysterium, quia nec sacerdotium, quod institutum est, cuius personam gerebat Aaron, nec ipsa lex, cuius personam gerebat Moyses, introducunt populum Dei in terram hereditatis eterne, sed iehsu, in quo typus erat Domini Iesu Christi, id est, gratia per fidem. Et Aaron quidem ante defunctus est quam Isrel in aliquam partem terre repromissionis  intraret. Moyse adhuc uiuente, capta est terra Amorrheorum atque possessa; sed Iordanem cum eis non est transire permissus. Ex aliqua enim parte, lex obseruatur in fide Christiana. Ibi enim sunt etiam precepta que hodieque obseruare Christiani iubemur. Sacerdotium uero illud et sacrificia nullam partem tenent hodie fidei Christiane, nisi quod in umbris futurorum acta atque transacta sunt. Cum uero ambobus fratribus, id est, Aaron et Moysi dicitur, ut apponantur ad populum suum, manifestum est non esse in illos iram Dei, que separat a pace sancte societatis eterne. Unde manifestatur non solum officia, sed etiam mortes eorum signa fuisse futurorum, non supplicia indignationis  Dei. Sed interim uideamus Moysi magnificentiam. Recessurus de seculo orat Deum, ut prouideat iudicem populo dicens: Prouideat Deus spirituum omnis carnis hominem, qui sit super multitudinem hanc, et possit exire et intrare per eos, et educere illos uel introducere, ne sit populus Domini sicut oues absque pastore. Quid agis, o Moyses? Nunquid filii tibi non sunt, Gerson et Eleazar? Aut si aliquid de ipsis dubitas, non sunt filii fratris magni et egregii uiri? Quomodo non oras Deum pro ipsis, ut eos constituat populo duces? Sed discant ecclesiarum principes, successores sibi non eos qui consanguinitate generis iuncti sunt, nec qui carnis propinquitate sociantur testamento signare, neque hereditarium tradere principatum, sed referre ad iudicium Dei; et non  eligere illum quem humanus commendat affectus, sed Dei iudicio totum de successoris electione permittere. Nunquid non poterat Moyses eligere principem populo, et uero iudicio eligere, et recta iustaque sententia, ad quem dixerat Deus: Elige presbyteros populo, quos tu ipse scis presbyteros esse?  et elegit tales, in quibus continuo dicitur, spiritus requiescere et prophetare omnes. Quis ergo ita potuit eligere principem populi, ut Moyses poterat? Sed hoc non facit. Non elegit. Non audet. Cur non audet? Ne posteris presumptionis relinquat exemplum. Sed ausculta quod dicit: Prouideat, inquit, Dominus Deus hominem super synagogam hanc, qui egrediatur ante faciem eorum, et qui ingrediatur, et qui producat eos, et qui reducat. Si ergo tantus  ille ac talis Moyses non permittit iudicio suo de eligendo principe populi, de constituendo successore, quis erit qui audeat uel ex plebe que sepe clamoribus ad gratiam aut ad prelium fortasse excitata moueri solet, uel ex ipsis etiam sacerdotibus quis erit qui se ad hoc idoneum iudicet, nisi si cui oranti et petenti a Domino reueletur? Sicut et Dominus dicit ad Moysen: Tolle Iosue filium Nun, uirum in quo est spiritus Dei, et pone manum tuam super eum. Qui stabit coram Eleazaro sacerdote et omni multidine; et dabis ei precepta cunctis uidentibus, et partem glorie tue, ut audiat eum omnis synagoga filiorum Isrel. Pro hoc, si quid agendum erit, Eleazar sacerdos consulet Dominum. Ad uerbum eius egredietur ipse, et omnes filii Isrel cum  eo, et cetera multitudo. Audis euidenter ordinationem principis populi tam manifeste descriptam, ut pene expositione non egeat. Nulla hic populi acclamatio, nulla consanguinitatis ratio, nulla propinquitatis habita contemplatio est. Propinquis agrorum et prediorum relinquatur hereditas. Gubernatio populi illi tradatur quem Deus elegit, homini scilicet tali, qui habet, sicut scriptum audistis, in semetipso spiritum Dei, et precepta Dei in conspectu eius sunt, et qui Moysi ualde notus et familiaris sit, id est, in quo sit claritas Dei et scientia, ut possint eum audire filii Isrel. Quod autem dicit: Dabis ei partem glorie tue, non sic accipiendum est, ac si diceret, facies eum socium glorie tue. Non autem res huiusmodi,  quasi partiliter diuise minuuntur, sed tote sunt omnibus, tote singulis qui earum habent societatem. Pro hoc, inquit, si quid agendum erit, Eleazar sacerdos consulet Dominum. Ad uerbum eius egredietur et ingredietur, etc. Hec sententia moraliter nos instruit, ut quisquis accipiat potestatem in populo Dei, secundum magisterium diuine legis, que in sacerdotis officio maxime nobis commendatur, cuncta agat et cuncta disponat, ac totam uitam suam sibique commissorum secundum eius doctrinam ordinet atque regat. Unde quoque per Malachiam prophetam dicitur: Labia sacerdotis custodiunt scientiam, et legem exquirunt de ore eius, quia angelus Domini exercituum est . uerum quoniam mysteriis cuncta referta sunt, non possumus que pretiosiora  sunt omittere, etiam si hec que secundum litteram mandantur, necessaria uideantur et utilia. Consideremus ergo que sit Moysi mors. Finis sine dubio legis. Sed legis illius que secundum litteram dicitur. Quis autem finis eius? Est sacrificiorum scilicet interruptio, ceterorumque que simili obseruantia mandantur in lege. Hec ergo ubi finem accipiunt, iehsu suscipit principatum. Finis enim legis, ad iustitiam omni credenti. Et sicut de prioribus dictum est, quia omnes in Moyse baptizati sunt, in nube  et in mari , ita et de Iesu dicatur, quia omnes in Iesu baptizati sunt, in Spiritu sancto et aqua. iehsu namque est, qui transit aquas Iordanis; et in ipsis quodammodo iam tunc populum baptizat. Et ipse est qui terram hereditatis, terram sanctam, partitur uniuersis, non priori populo, sed secundo. Prior enim populus propter preuaricationem suam cecidit in deserto. De temporibus Iesu dicitur, quia terra quieuit a bellis; quod de Moysi tempore dici non potuit, sed de Iesu hoc dicitur meo Domino, non illo Naue. Atque utinam etiam mea terra cesset a bellis, et cessare posset! Si ergo Iesu principi meo fideliter militarem, si etiam paream Domino meo Iesu, nunquam caro mea insurget aduersum spiritum meum, nec impugnabitur terra mea ab aduersariis  gentibus diuersis scilicet concupiscentiis stimulata. Oremus omnes ut iehsu regnet super nos, et cesset terra nostra a bellis, cesset ab impugnationibus carnalium desideriorum. Et cum ista cessauerint, tunc unusquisque requiescet sub uite sua, et sub ficu sua; et sub oliua sua. Sub uelamento enim Patris et Filii et Spiritus sancti requiescet anima, que pacem in se recuperauerit carnis et spiritus, Amen.



LIBER QUARTUS.



CAPUT PRIMUM.  De singulis speciebus sacrificiorum que offerebantur Domino in uariis festiuitatibus, hoc est, sabbato Kalendarum, mensis primi, et mensis primitiuorum, et mensis septimi.

 Dixit quoque Dominus ad Moysen: Precipe filiis Isrel, et dices ad eos: Oblationem meam, et panes et incensum odoris suauissimi, offerte per tempora sua. Hec sunt sacrificia que offerre debetis. Agnos anniculos immaculatos duos quotidie in holocaustum sempiternum. Unum offeretis mane, et alterum ad uesperum. Decimam partem ephi simile, que conspersa sit oleo purissimo, et habeat quartam partem hin. Holocaustum iuge est quod obtulistis in monte Sinai, in odorem suauissimum incensi Domini,  singulos agnos in sanctuario Domino; alterumque agnum similiter offeretis ad uesperam, iuxta omnem ritum sacrificii matutini et libamentorum eius, oblationem suauissimi odoris Domini. Quia ergo festorum leges habemus in manibus, et inde nunc sermo est, requiramus diligentius qui sit ordo festiuitatum, ut ex ipsis ordinibus et sacrificiorum ritu colligere possimus, qualiter unusquisque ex suis actibus et conuersationibus sanctis, Deo festiuitatem possit parare. Prima ergo est festiuitas Dei, que appellatur indesinens. De his enim mandatur, que indesinenter et sine ulla prorsus interruptione matutinis et uespertinis sacrificiis offeruntur. Mandans igitur festiuitatem, non primo statim uenit ad festiuitatem Pasche, neque ad Azymorum, neque  ad Scenopegie, aliasque, de quibus precipitur; sed  hanc primam posuit, in qua sacrificium indesinens iubetur offerri, quo scilicet agnoscat quisquis uult esse perfectus et sanctus, quod non aliquando quidem agenda est Deo, aliquando non agenda festiuitas, sed semper et indesinenter iustus agere debet diem festum. Sacrificium namque quod indesinenter et in matutinis et in uespertinis mandatur offerri, hoc indicat, ut in lege ac prophetis, qui matutinum tempus ostendunt, et in euangelica doctrina que uespertinum, id est, in uespera mundi Saluatoris ostendit aduentum, indesinenti intentione persisteret. Has ergo tales festiuitates Dominus dicit: Et obseruubitis dies festos meos. Dies ergo festus Domini est, si ei sacrificium indesinenter offeramus, si sine intermissione  oremus, ita ut ascendat oratio nostra sicut in conspectu eius mane, et eleuatio manuum nostrarum fiat ei sacrificium uespertinum. Est igitur prima solemnitas iugis sacrificii indesinentis, que a cultoribus Euangelii eo modo, quo supra exposuimus, debet expleri. Sed quoniam sicut propheticus sermo perdocuit, dies festi peccatorum conuertuntur in luctum, et cantica eorum in planctum, certum est quia qui peccat et agit dies peccati, agere non potest diem festum; et ideo illis diebus quibus peccat, offerre non potest sacrificium Deo indesinens, sed ille offerre potest, qui indesinenter custodit iustitiam, et conseruat semetipsum a peccato. Qua die autem interrumpit et peccauerit, certum est, quod in illa die non offert sacrificium indesinens Deo. Quod autem  duos agnos immaculatos iubet quotidie offerri in holocaustum, unum mane et alterum uespere, significat quod innocentiam operis non solum, sed cordis tam in initio conuersationis nostre, quam etiam in fine Deo per ignem caritatis atque feruorem Spiritus sancti exhibere debemus: quia qui perseuerauerit usque in finem, hic saluus erit . Simulque decima pars ephi simile conspersa oleo purissimo cum agni oblatione offerri precipitur, et in libamine uini quarta pars mensure hin, quia ipsa innocentia tunc grata et acceptabilis erit Deo, si secundum scientiam diuine legis atque euangelice doctrine gratia temperata honeste adhibetur, monstrante hoc Scriptura et dicente: Innocens manibus et mundo corde, qui non accepit in uano animam suam: nec  iurauit in dolo proximo suo . Que autem sit mensura ephi siue hin, in superioribus iam dictum est.

Die autem sabbati offeretis duos agnos anniculos immaculatos, et duas decimas simile oleo consperse in sacrificio; et liba que rite funduntur per singula sabbata in holocaustum sempiternum. Que est autem festiuitas sabbati, nisi illa de qua Apostolus dicit: Relinquitur ergo sabbatismus , hoc est, sabbati obseruatio populo Dei? Relinquentes ergo Iudaicas sabbati obseruationes, qualis esse debeat Christiano sabbati obseruatio, uideamus. Die sabbati nichil ex mundi actibus oportet operari. Si ergo desinas ab omnibus secularibus operibus, et nichil mundanum geras, sed spiritalibus operibus uaces, ad ecclesiam  uenias, lectionibus diuinis et tractatibus aurem prebeas, de celestibus cogites, de futura spe sollicitudinem geras, uenturum iudicium pre oculis habeas, non respicias ad presentia et uisibilia, sed ad inuisibilia et futura: hec est obseruatio sabbati Christiano. Sed hec Iudei obseruare deberent. Denique etiam apud ipsos, si faber, si structor, et si qui huiusmodi opificum fuerit, oriatur in die sabbati; lector autem diuine legis et doctor non desinit ab opere suo, et tamen sabbatum non contaminat. Sic enim dicit ad eos: Aut non legistis, quia sacerdotes in templo sabbatum uiolant, et sine crimine sunt ? Qui ergo cessat ab operibus seculi et spiritalibus actibus uacat, iste est qui sacrificium  sabbati et diem festum agit sabbatorum, neque onera portat in uia. Onus enim est omne peccatum. Quemadmodum dicit et Propheta: Sicut onus graue grauate sunt super me . Neque enim ignem accendit. Illum scilicet ignem de quo dicitur: Ite in lumine ignis uestri, et in flamma quam accendistis. In sabbato unusquisque sedeat in loco suo, et non exeat inde. Quis ergo est locus eius anime spiritalis? Iustitia locus eius, ueritas, sapientia, sanctificatio, et omnia que Christus est, locus anime est. Ex quo loco eam non oportet exire, ut uera sabbata custodiat, et diem festum in sacrificiis exigat sabbatorum. Sic et Dominus dicebat: Qui manet in me, et ego in eo . Quod autem diximus uera sabbata, si altius repetamus que sint uera  sabbata, ultra hunc mundum est uera sabbati obseruatio. Quod enim scriptum est in Genesi, quia requieuit Deus die sabbati ab operibus suis , non uidemus uel tunc factum esse in die septima, uel etiam nunc fieri. Semper enim Deum uidemus operari, et nec sabbatum est, in quo non Deus operetur, in quo non producat solem suum super bonos et malos, et pluat super iustos et iniustos; non quo non producat in montibus fenum, et herbam seruituti hominum; in quo non percutiat et sanet; deducat ad infernum, et reducat; in quo non occidat et uiuere faciat. Unde et Dominus in Euangeliis, cum Iudei prescriberent sibi de operatione et curatione sabbati, respondit eis: Pater meus usque modo operatur, et ego operor . Ostendens per hec in  nullo huius seculi sabbato requiescere Deum a dispensationibus mundi, et a prouisionibus generis humani. Nam creaturas quidem fecit ex initio, et substantias protulit quantas sibi sciebat, ut pote rerum conditor, ad perfectionem mundi posse sufficere. Sed usque ad consummationem seculi, ab earum prouisione et dispensatione non cessat. Et erit ergo uerum sabbatum in quo requiescet Deus ab omnibus operibus suis, seculum uenturum, tunc cum aufugiet dolor, et tristitia, et gemitus, et erit omnia et in omnibus Deus. In quo sabbato concedat etiam nobis Deus diem festum agere secum, cum angelis sanctis festa celebrare, offerentes sacrificium laudis, et reddentes Altissimo uota nostra. Tunc fortassis et sacrificium nostrum indesinens, de quo supra exposuimus,  melius offeretur. Tunc enim melius indesinenter assistere poterit Deus, et sacrificium laudis per pontificem magnum, qui est sacerdos in eternum secundum ordinem Melchisedech . Sabbati ergo oblatio, duo sunt agni anniculi immaculati, et due decime simile oleo consperse in sacrificio, et liba que rite funduntur per singula sabbata. Que nobis nichil aliud innuunt, quam ut sobrie et iuste et pie uiuamus in hoc seculo, exspectantes beatam spem, et aduentum glorie magni Dei et Saluatoris nostri Iesu Christi. Ac quidquid diuina gratia possumus, paterne quietis adeptione instanter laboremus. Duos agnos anniculos Domino offert, qui simplicitatem mentis atque innocentiam operis, in conspectu  diuinitatis exhibet. Duas decimas simile oleo consperse in sacrificio simul cum libaminibus donat, qui spiritali gratia repletur, scientiam duorum testamentorum Spiritu sancto docente, simul uerbis, exemplis, auditoribus suis commendat. Et hec omnia, ut diximus, non pro temporalis lucri questu, sed pro eterne uite adeptione expendere satagunt. Tertia festiuitas ponitur neomenie dies, in qua offertur et hostia, sicut scriptum est:

In Kalendis autem, id est, in mensium exordiis, offeretis holocaustum Domino, uitulos de armento duos, arietem unum, agnos anniculos septem immaculatos, et tres decimas simile consperse oleo per singulos arietes; et decimam decime simile ex oleo in sacrificio per agnos singulos, holocaustum suauissimi odoris atque  incensi Domino, etc. Neomenia autem dicitur noua luna. Est ergo et ista festiuitas, cum luna innouatur. Noua autem dicitur, cum soli proxima fuerit effecta, et ualde ei coniuncta, ita ut sub claritate eius lateat. Sed mirum fortasse uideatur, imo superfluum lex diuina mandare. Quid enim religionis conducit lune noue, id est, cum coniungitur soli et adheret ei, obseruare festiuitatem? Hec si secundum litteram considerentur, non tam religiosa quam superstitiosa uidebuntur. Sed sciebat apostolus Paulus quia non his loquitur lex, neque illum ritum, qui a Iudeis obseruari uidetur, Spiritus sanctus precipit, et ideo ad eos qui fidem Dei susceperant dicebat: Nemo ergo uos iudicet, aut in cibo, aut in potu, aut parte diei festi, aut neomenia, aut sabbato:  que sunt umbra futurorum . Si ergo umbra futurorum est sabbatum, de quo pro uiribus supra explicauimus, et neomenia umbra futurorum est, certum est quia et cetere festiuitates similiter umbre sunt futurorum. Sed nunc de neomenia uideamus. Diximus quod neomenie festiuitas appellatur, cum luna innouari ceperit, et soli proxima fieri, penitusque coniuncta. Sol iustitie Christus est. Huic si luna, id est, Ecclesia sua, que lumine repletur ipsius, iuncta fuerit, et penitus adheserit, ita ut secundum uerbum Apostoli, qui se iungit Deo, unus cum eo spiritus fiat, tunc festiuitatem neomenie agit. Tunc enim noua efficitur, cum abiecerit ueterem hominem, et induta fuerit nouum, qui secundum Deum creatus est: ita merito innouationis  solemnitatem, que est neomenie festiuitas, gerit. Tunc denique est, quando neque uideri neque comprehendi humanis aspectibus potest. Anima enim cum totam se sociauerit Domino, et in splendorem lucis eius tota concesserit, nichilque omnino terrenum cogitat, nichil mundanum requirit, nec hominibus placere studet, sed totam se sapientie lumini, totam calori sancti Spiritus mancipauerit, subtilis et spiritalis effecta, quomodo cerni ab hominibus, aut humanis potest aspectibus apprehendi? Animalis namque homo intelligere, discernere non potest spiritalem; et ideo dignissime diem festum agit, et hostiam neomenie Domino, ut pote per ipsum innouata, iugulabit. Si autem secundum tropologie regulam quis scire uoluerit quid significent he tales  oblationes que offeruntur Domino in holocaustum, hoc est, duorum uitulorum, arietis unius, agnorum anniculorum septem, et ceterarum specierum que simul iubebantur offerri, potest secundum sensum orthodoxorum in duobus uitulis accipere boni operis iucunditatem, per animam siue per corpus, magisterium duorum Testamentorum, in duobus preceptis caritatis decenter Deo oblatam. In ariete uero uno, regimen discipline secundum unitatem fidei, non eneruiter, sed fortiter atque nobiliter exhibitum. In agnis quoque anniculis septem immaculatis, simplicitatem atque mansuetudinem morum pro futura in celis requie per gratiam septiformis Spiritus, tam sibi ad salutem quam aliis ad exemplum rite a  fidelibus ostensam. Offert ergo quisque fidelis Deo tres decimas simile oleo consperse in sacrificio per singulos uitulos, cum scientiam spiritalem in sancte Trinitatis fide, oleo letitie illuminatus, pariter cum bono opere exhibet. Offert duas decimas simile oleo consperse per singulos arietes, cum studet decalogum legis sobrio intellectu in duobus preceptis caritatis, ad suam proximorumque utilitatem uertere, ac per eum totam uitam suam in suauem odorem Domino dedicare. Offert quoque decimam decime simile ex oleo in sacrificium per agnos singulos, cum simplicitatem morum suorum secundum Scripturarum sanctarum regulam, gratia Spiritus sancti in se operante, instituere satagit et ornare. Bene ergo in holocaustum hec omnia Domino iubentur  offerri, quia ea sola intentione omnia debemus agere, non ut laudem humanam, uel retributionem presentem queramus, sed ut omnium bonorum datori Deo, per omnia placeamus, eterneque uite retributionem ab ipso remuneratore iustissimo in futuro percipere mereamur.

Mense autem primo, quartadecima die mensis, Phase Domini erit, et quintadecima die solemnitas; septem diebus uescentur azymis: quarum dies prima uenerabilis et sancta. Omne opus seruile non facietis in ea; offeretisque in incensum holocaustum Domino, uitulos de armento duos, arietem unum, agnos anniculos immaculatos septem, et sacrificia singulorum ex simila que conspersa sit oleo: tres decimas per singulos uitulos, et duas decimas per arietem, et decimam  decime per agnos singulos, id est, septem agnos; et hircum pro peccato unum, ut expiet pro uobis, preter holocaustum matutinum quod semper offeretis. Ita facietis per singulos dies septem dierum, in fomitem ignis, et in odorem suauissimum Domino, qui surget de holocausto et uictimis singulorum. Dies quoque septimus celeberrimus et sanctus erit uobis. Omne opus seruile non facietis in eo. Quarto in hoc loco ponitur inter festiuitates Dei Pasche solemnitas, in qua festiuitate agnus occiditur. Si uidetur, agnum uerum, agnum Dei, agnum qui tollit peccata mundi, et dicito quia pascha nostrum immolatus est Christus. Iudei carnali sensu comedant carnes agni: nos autem comedamus carnem uerbi Dei. Ipse enim dixit: Nisi comederitis carnes  meas, non habebitis uitam in uobis ipsis . Hoc quod modo loquimur carnes sunt uerbi Dei, si tamen non quasi infirmis olera, aut quasi pueris lactis alimoniam preferemus. Si perfecta loquimur, si robusta, si fortia, si carnes nobis uerbi Dei apponimus comedentes. Ubi enim mysticus sermo, ubi dogmaticus et Trinitatis fide repletus profertur ac solidus, ubi futuri seculi amoto uelamine littere, legis spiritalis sacramenta panduntur, ubi spes anime auulsa de terris iactatur in celos, et in illis collocatur, que oculus non uidit, nec auris audiuit, nec in cor hominis ascendit , hec omnia carnes sunt uerba Dei. Qui potest perfecto intellectu uesci et corde purificato, ille uere festiuitatis Pasche immolat sacrificium,  et diem festum agit cum Deo et cum angelis eius. Post hanc imo continuata huic festiuitas sequitur azymorum, quam merito celebrabis, si extermines omne fermentum malitie et nequitie ab anima tua, et azyma sinceritatis ueritatisque custodias. Neque enim putandum est omnipotentem Deum, leges hominibus pro fermento scribere, et propterea iubere exterminari animam de populo, si qua forte parum aliquid fermenti huius ex farina conspersi in domo sua habuisse deprehenduntur, eamque curam magnopere fuisse diuine maiestati, qua fermenti huius causa in tantum se dicat offendi, ut animam quam ipse ad imaginem et similitudinem suam fecit, exterminari pro hoc iubeat et euerti. Non mihi uidetur hec diuinis legibus diuina esse intelligentia,  sed illud maius est quod horrescit, et merito horrescit Deus, si malitie, si ire, si nequitie spiritu infirmetur anima, et intumescat ad flagitia. Hec non uult animam esse Deus, et tale fermentum si abiecerimus de domo anime nostre, merito exterminabimur. Sed ne contemnas, etiam si paruam uideris intra te fermentari malitiam, quia modicum fermentum totam massam corrumpit . Et ideo neque de paruo peccato negligas, quoniam ex uno peccato generatur et aliud. Sicut enim ex iustitia generatur iustitia, ex castitate castitas. Si quis enim primo tenuiter castus esse ceperit, excepto castitatis fermento, quotidie castior efficitur, ita et qui semel intra se licet parum malitie reposuerit fermentum, quotidie semetipso nequior efficitur  ac deterior. Et ideo si uis agere azymorum festiuitatem cum Deo, ne parum quidem malitie fermentum intra te residere patiaris.

Dies primitiuorum etiam, quando offeretis nouas fruges Domino, expletis hebdomadibus, uenerabilis et sancta erit. Omne opus seruile non facietis in eo, offeretisque holocaustum in odorem suauissimum Domino, uitulos de armento duos, arietem unum, agnos immaculatos septem, atque in sacrificiis eorum simile oleo consperse tres decimas per singulos uitulos; per arietes, duas; per agnos decimam decime, qui simul sunt agni septem. Hircum quoque qui mactatur pro expiatione, preter holocaustum sempiternum et liba eius: immaculata offeretis omnia cum libationibus suis. Post hanc sequitur sexta festiuitas, que  dicitur Nouorum, id est, primitie de nouis offeruntur. Ubi enim seminatus fuerit ager diligenter excultus, atque ad maturitatem peruenerit seges, tunc in fructuum perfectione festiuitas Domini geritur. Si ergo et tu uis Nouorum diem festum agere cum Deo, uide quomodo semines, aut ubi semines, ut possis tales metere fructus, ex quibus letari facias Deum, et agere diem festum. Quod aliter implere non poteris, nisi audias Apostolum dicentem: Qui seminat in spiritu, de spiritu metet uitam eternam . Si sic semines et sic metas, denique diem festum uere agis Nouorum. Propterea et propheta admonet dicens: Innouate in uobis noualia, et nolite seminare super spinas . Qui ergo cor suum et interiorem  hominem renouat de die in diem, iste sibi innouat noualia, et non seminat super spinas; sed super terram bonam, que reddat ei fructum trigesimum, aut sexagesimum, aut centesimum. Iste ergo est qui in spiritu seminat, et colligit fructus spiritus. Fructus autem spiritus primum omnium est gaudium. Et merito diem festum nouorum fructuum agit, qui gaudium metit. Precipue qui simul metat et pacem, patientiam et bonitatem, et mansuetudinem, aliosque horum similes fructus colligat, dignissime nouorum fructuum festiuitatem Domino agens.

 Mensis etiam septimi prima dies uenerabilis et sancta erit uobis. Omne opus seruile non facietis in ea, quia dies clangoris est et tubarum; offeretisque holocaustum in odorem suauissimum Domino,  uitulum de armento unum, arietem unum, agnos anniculos immaculatos septem. Et in sacrificiis eorum simile oleo consperse tres decimas per singulos uitulos. Duas decimas per arietem, unam decimam per agnum: qui simul sunt agni septem. Et hircum pro peccato qui offertur in expiatione populi, preter holocaustum Kalendarum cum sacrificiis suis, et holocaustum sempiternum cum libationibus solitis, iisdem ceremoniis offeretis in odorem suauissimum, incensum Domino. Tunc deinde sequitur festiuitas Septimarum. Sicut enim inter dies septem, quique dies obseruatur sabbatum, et est festiuitas, ita et inter menses, septimus quique mensis, sabbatum mensium. Agitur ergo in eo festiuitas que dicitur Sabbata Sabbatorum; et fit in die prima mensis  memoria tubarum, nisi qui potest Scripturas propheticas et euangelicas et apostolicas, que uelut celesti quadam personant tuba, mandare memorie, et in thesaurum cordis sui recondere. Qui ergo hec facit, et in lege Domini meditatur die ac nocte, iste festiuitatem gerit memorie. Sed et si quis potest gratias illas Spiritus sancti promereri, quibus inspirati sunt prophete, et psallens dicere: Canite in initio mensis tuba, in die insigni solemnitatis eius , et qui scit in psalmis iubilare ei, digne Deo agit solemnitatem Tubarum.

Decima quoque dies mensis huius septimi erit uobis sancta atque uenerabilis: et affligetis animas uestras. Omne opus seruile non facietis in ea, offeretisque holocaustum Domino in odorem suauissimum, uitulum  de armento unum, arietem unum, agnos anniculos septem. Et in sacrificiis eorum simile oleo consperse tres decimas per uitulos singulos; duas decimas per arietem, decimam decime per agnos singulos: qui sunt simul septem agni. Et hircum pro peccato absque his que offerri pro delicto solent, in expiationem et holocaustum sempiternum, in sacrificiis et libaminibus eorum. Est adhuc et alia festiuitas, cum affligunt animas suas, et humiliant se Deo, festa celebrantes. O mira festiuitas! Dies festus uocatur afflictio anime. Hic enim dies est, inquit, propitiationis, decima die mensis septimi. uides ergo si uis diem festum agere, si uis ut letetur Deus super te, afflige animam tuam et humilia eam. Non ei  permittas explere desideria sua, nec concedas ei lasciuiis euagari, sed, in quantum potest fieri, afflige et humilia eam. Denique et Pasche festiuitas et Azymorum, panem afflictionis habere dicitur. Non potest quis agere diem festum, nisi afflictionis panem manducauerit, et manducauerit pascha cum amaritudine. Manducabitis enim, inquit, azyma cum amaritudine. uides ergo quales sunt festiuitates Dei? Non recipiunt dulcedinem corporalem, nichil remissum, nichil uoluptuosum aut luxuriosum uolunt, sed afflictionem anime, et amaritudinem humilitatemque deposcunt. Quia qui se humiliat, exaltabitur apud Deum . Hoc ergo deposcit et propitiationis dies. Cum enim afflicta fuerit anima, et humiliata in conspectu Domini, tunc ei propitiatur  Deus; et tunc ad eam uenit ille, quem proposuit Deus propitiatorium per fidem in sanguine suo, iehsu Christus Dominus et Redemptor eius.

Quintadecima uero die mensis septimi que uobis erit sancta atque uenerabilis, omne opus seruile non facietis in ea; sed celebrabitis solemnitatem Domino septem diebus, offeretisque in odorem suauissimum Domino, uitulos de armento tredecim, arietes duos, agnos immaculatos, anniculos quatuordecim; et in libamentis eorum simile oleo consperse tres decimas per singulos uitulos, qui sunt simul uituli tredecim; et duas decimas arieti uno, id est, simul arietibus duobus, et decimam decime agnis singulis: qui sunt simul agni quatuordecim; et hircum pro peccato, absque holocausto sempiterno, et sacrificio et  libamine eius, et cetera. Iam uero ultimus dies festus Dei qui sit, quo Deus letatur in homine, uideamus: Scenopegia, inquit. Letatur ergo super te, cum uiderit in hoc mundo in tabernaculis habitantem; cum te uiderit non habere fixum et fundatum animum ac propositum super terras, nec desiderantem que terrena sunt, nec umbram uite huius quasi possessionem propriam et perpetuam deputantem, sed uelut in transitu positum, et ad ueram illam patriam unde egressus es paradisi festinantem ac dicentem: Incola ego sum, et peregrinus sicut omnes patres mei . In tabernaculis enim habitauerunt et patres, et Abraham in casulis, id est, in tabernaculis habitauit, cum Isaac et Iacob coheredibus  repromissionis eiusdem. Cum ergo incola fueris et peregrinus in terris, et non est mens tua fixa et radicata in desideriis terrenorum, sed paratus es ut cito transeas ad terram fluentem lac et mel, et hereditatem capias futurorum; si te, inquam, positum in his uideat Deus, letatur in te, et diem festum aget super te. Hec quidem in presenti. In futuro si uis considerare, quomodo dies festi agantur, erige si potes paululum sensus tuos a terra, et obliuiscere paulisper que habentur in facie. Describe uero tibi quomodo celum et terra transeant, et quam sit omnis habitatus mundi hic: celum uero nouum et terra noua fundetur. Amoue etiam de conspectibus tuis solis huius lucem, et da illi mundo qui uenturus est, solis huius septuplum lumen, imo  potius secundum Scripture auctoritatem, ipsum ei da Dominum lucem. Pone astantes angelos glorie, pone uirtutes, sedes, dominationes, atque omne nomen clarissimum celestiumque uirtutum, non solum quod in presenti seculo nominatur, sed quod etiam in futuro. Item hos omnes considera, et coniice quomodo agi possint dies festi Domini, que ibi festiuitates, que gaudia, que letitie magnitudo. Nam de his que supra diximus spiritalibus festiuitatibus, etiam si magne sunt et uere, precipue cum spiritaliter geruntur in anima, tamen ex parte sunt, non ex integro. Sicut enim dixit Apostolus, quia ex parte scimus, et ex parte prophetamus , ita consequens est, ut ex parte diem festum geramus. Ut autem scias hec ita esse, redeamus ad ipsius  Pauli sermonem, qui de diebus festis et de neomeniis posuit. Et uide quomodo obseruantem dixit: Nemo ergo, ait, iudicet in cibo, aut in potu, aut in parte diei festi. Ex parte enim, et non ex integro, diem festum in hoc mundo celebramus. Interpellamur etiam si nolumus ab onere carnis, pulsamur a concupiscentiis eius, curisque et sollicitudinibus terebramur. Corpus enim corruptibile, ut ait sapientissimus, aggrauat animam, et deprimit sensum multa cogitantem . Ex parte enim in hoc mundo sancti agunt diem festum, quia ex parte sciunt, et ex parte prophetant. Cum autem uenerint que perfecta sunt, destruentur ista que ex parte sunt. Sicut enim perfecte scientie cedit ista que ex parte est, ita et perfecte festiuitati cedit ista que ex parte est  festiuitas. Neque enim quod perfectum est capere mundus iste potest, ubi, ut diximus, necessitas corporis, nunc cibum, nunc potum, nunc somnum suggerit; nunc etiam quantamcunque necessario uite presentis sollicitudinem mouet. Que omnia interrumpunt sine dubio continuationem festiuitatis Dei. Cum autem uenerit illud quod dictum est de his qui restituentur in sancta, si et nos ex his esse mereamur, qui restituendi sunt, qui neque esurient, neque sitient, neque dormitabunt, neque laborabunt, sed erunt peruigiles sicut angelorum uita. Peruigiles dicentur, cum in illum ordinem restitui merebuntur; tunc erit uera et incorrupta festiuitas, cuius festiuitatis princeps, et sponsus, et dominus, erit iehsu Christus  Saluator noster. Paulus quoque apostolus sciens esse quedam prima imbuendi initia, tunc deinde per tempus etiam ad perfectionem uenire, scribens quibusdam dicebat: Etenim cum deberetis iam magistri esse propter tempus, rursus indigetis ut doceamini que sint elementa exordii sermonum Dei, et facti estis quibus lacte opus sit non cibo forti. Omnis enim qui lacte alitur, expers est sermonis iustitie: paruulus enim est. Perfectorum uero est cibus solidus, qui pro possibilitate sumendi, exercitatos habent sensus, ad discretionem boni et mali . Et iterum in aliis litteram legis omnemque huiusmodi scripturam elementa mundi esse commemorat. Et nunc ergo ea que pertinuerunt ad illos qui primis imbuantur elementis, modesta nobis primo uidentur auditu. uolenti  enim auditorum unicuique discere, his que ad salutem pertinent, de sacrificiis arietum, et hircorum, uitulorumque que recitantur, nichil sibi utilitatis conferre huiusmodi litteras indicat, quantum ad ipsum spectat auditum. Si uero quis inueniatur, qui possit uelamen quod est positum in lectione ueteris Testamenti remouere, atque in die requirere, que sint uera sacrificia que purificent populum in diebus festis, tunc uidebit quam mira et magnifica sunt, que per hec indicantur: que superflua ignorantibus atque superstitiosa dicuntur. Sed hec quidem Paulus, etsi qui ei similes sunt plenius ab ipsa sapientia et uerbo Dei, perfectiusque cognouerint. Nos autem quantum ex ipsorum litteris colligere possumus, in quibus nobis uelut per umbram et imaginem  indicia quedam dederunt ad edificationem communem, discutere summatim de sacrificiorum ritu aliqua tentabimus. In Pasche festiuitate agnus scribitur esse qui purificat populum, in aliis uitulus, in aliis hircus aut aries, uel capra, uel uitula, sicut ex his que recitata sunt, didicistis. Unus ergo ex his animalibus, que ad purificandum populum sumuntur, est agnus: qui agnus, ipse esse dicitur Dominus et Saluator noster. Sic enim intellexit Ioannes, qui est maior omnium prophetarum, et signauit de ipso dicens: Ecce Agnus Dei, ecce qui tollit peccatum mundi . Quod si agnus qui ad purificandum populum datus est, ad personam Domini et Saluatoris nostri refertur, consequens uidetur quod etiam cetera animalia, que his eisdem purificationis aliquid  humano generi conferant. uide ergo ne forte sicut Dominus et Saluator noster quasi agnus ad occisionem ductus, et in sacrificium altaris oblatus, peccatorum remissionem uniuerso prestitit mundo, ita fortassis et ceterorum sanctorum ac iustorum sanguis qui effusus est a sanguine Abel iusti, usque ad sanguinem Zacarie prophete, qui interfectus est inter edem et altare , alterius quidem sanguis sicut uitule, alterius sicut hirci aut capre, aut alicuius horum fusus est ad expiandum pro parte aliqua populum. Siue ergo hec ad iustorum prophetarumque personas, qui in hoc mundo iugulati sunt, uel eorum qui dicunt, Propter te morte afficimur tota die, estimati sumus sicut oues occisionis , referenda uideantur, siue etiam ad superiores uirtutes,  quibus procuratio humani generis data est, quis facile audeat affirmare? Neque enim hec animalia per speciem, sed per figuram referri ad illam, uel illam personam putanda sunt. Nam ipse Dominus iehsu Christus, non ideo agnus dicitur, quasi qui mutatus sit et conuersus in speciem agni. Dicitur tamen agnus, quia uoluntas eius et bonitas qua Deum repropitiauit hominibus, et peccatorum indulgentiam dedit, talis exstitit humano generi, quasi agni hostia immaculata et innocens, qua placari hominibus diuina creduntur. Sic ergo fortassis et si quis est angelorum celestiumque uirtutum, aut si qui iustorum hominum hic pro repropitiatione diuina uelut aries, aut uitulus, aut hircus, oblatus esse sacrificium  ob purificationem populo impetrandam, accipi potest. Aut non uidetur, ut aries aut hircus, holocaustum se obtulisse Paulum pro populo Isrel, cum dicebat: Optabam autem ego ipse anathema esse a Christo pro fratribus meis, qui sunt cognati secundum carnem . uis autem scire, quia se hostiam etiam Paulus offerat iugulandam? Audi eum et in aliis dicentem: Iam enim ego immolor, et tempus resolutionis, uel ut in Grecis codicibus legimus, reuersionis instat . Si ergo figuraliter potest uideri, quod alius pro festiuitate Nouorum, alius pro festiuitate sabbati, alius pro festiuitate Tabernaculorum, quasi hircus aut uitulus, aut aries offeratur, ad reconciliandum hominibus Deum. Donec enim sunt peccata, necesse est requiri et hostias pro peccatis.  Nam pone, uerbi gratia, non fuisse peccatum. Si non fuisset peccatum, non necesse fuisset Filium Dei agnum fieri, nec opus fuerat eum in carne positum iugulari; sed mansisset hoc quod in principio erat Deus uerbum. uerum quoniam introiuit peccatum in hunc mundum, peccati autem necessitas propitiationem requirit, et propitiatio non fit nisi per hostiam, necessarium fuit prouideri hostias pro peccato. Et quoniam peccati ipsius diuerse et uarie qualitates fuerunt, diuersorum animalium mandantur hostie, procul dubio que conuenirent uarietatibus peccatorum. Sic ergo efficitur quidem alius sanctorum atque angelorum, ut diximus, siue hominum uitulus qui in illa festiuitate interueniat pro populi delictis: alius autem aries in illa festiuitate, quorum  intercessione fiat purificatio pro peccatis. Quod si purificari potuerint a peccatis homines, et esse puriores, minuuntur et hostie. Si enim pro peccatis sunt hostie, et pro multitudine peccatorum multiplicate sunt, sine dubio et pro exiguitate minuuntur. Huius autem rei in presentibus locis Scripture habemus indicia, id est in ultima festiuitate Scenopegie, cum per octo dies hostie iubentur offerri. Et prima quidem die quasi adhuc in abundantia peccatorum, quatuordecim uituli iubentur offerri. Secunda autem die imminutis ut pote peccatis, minuuntur et hostie, et quatuordecim uituli offeruntur, tertia die duodecim, et post hec undecim. Et ita quasi purificationibus deficiente per dies multitudine peccatorum, minuuntur consequentes etiam numeri hostiarum.  Sic ergo etiam pro dispensatione totius mundi, rationem purificationis intellige. Indiget enim purificatio non solum que in terra sunt, sed et que in celis. Imminet namque et celis perditio. Sic enim dicit Propheta: Celi peribunt, et omnes ut uestimentum ueterascent; et sicut amictum inuolues eos et mutabuntur . Intuere igitur mundi, id est, celestium, ac terrestrium, et infernorum purificationem. uide quantis indigent ista omnia hostiis, quantos requirant uitulos, quantos arietes, quantos hircos. Sed in his omnibus unus est agnus, qui totius mundi potuit auferre peccatum. Et ideo cessauerunt cetere hostie, quia talis fuit hec hostia, ut una sola sufficeret pro totius mundi salute. Ceteri enim  precibus peccata, hic solus potestate dimisit. Dicebat enim: Fili, remissa sunt tibi peccata . Sic ergo imbuitur mundus, primo per diuersas hostias remissionem perquirere peccatorum, donec ueniat ad hostiam perfectam, ad hostiam consummatam, agnum anniculum, perfectum, qui tollit peccatum mundi totius, per quem festiuitates agat spiritales, non ad satietatem carnis, sed profectu spiritus, sacrificiis spiritalibus purificatione mentis oblatis. Decet enim Deo immolari uictimam cordis et hostiam contribulati spiritus, non carnis et sanguinis iugulari. Quia et si agnouimus Christum aliquando secundum carnem, sed nunc iam non nouimus. Et ideo in spiritu diem festum agamus, et spiritalia festa iugulemus. Hec pro uiribus nobis, pro diuersitate sacrificiorum  discussa sint: quorum ad liquidum intelligentiam scit ille, cui nuda et reuelata sunt omnia, nec est ulla creatura in conspectu eius inuisibilis.



CAPUT II. De uoto uiri complendo.

 Narrauitque Moyses filiis Isrel omnia que ei Dominus imperauerat; et locutus est ad principes tribuum filiorum Isrel: iste est sermo quem precepit Dominus. Si quis uirorum uotum Domino uouerit, aut se constrinxerit iuramento, non faciet irritum uerbum Dei, sed omne quod promisit implebit. Mulier si quidpiam uouerit, et se constrinxerit iuramento, que est in domo patris sui, et in etate adhuc puellari, si cognouerit pater uotum quod pollicita est, et iuramentum quo obligauit animam suam, et tacuerit, uoti  rea erit. Quidquid pollicita est et iurauit, etiam opere complebit. Sin autem statim ut audierit contradixerit pater, et uota et iuramenta eius irrita sunt, nec obnoxia tenebitur sponsioni, etc. Feminam sub patre antequam nubat, et sub uiro nuptam, noluit lex ita uouere aliquid Deo aduersus animam suam, id est, in aliquarum rerum licitarum atque concessarum abstinentia, ut in eisdem uotis non femine ualeat auctoritas, sed uirilis. Ita ut si adhuc innupte concesserat pater uota persoluere, si antequam persoluerit nupserit, et uiro eius hoc cognitum non placuerit, non persoluat, et sit omnino sine peccato, quia mundauit Dominus, sicut dicit, id est, mundam iudicauit. Neque hoc contra Deum fieri putandum est, cum ipse Deus hoc preceperit, hoc uoluerit.  uidua autem et repudiata quidquid uouerint, reddent. Sequitur autem de uiduis uel a uiro abiectis, id est, non sub potestate uiri constitutis, aut patris, et earum uota ad persoluendum libera esse dicit hoc modo: Et uotum, inquit, uidue et expulse, quicunque uouerit aduersus animam suam, manebunt ei.



CAPUT III. De uoto femine.

 Uxor in domo uiri cum se uoto constrinxerit et iuramento, si audierit uir et tacuerit, et non contradixerit sponsioni, reddat quodcunque promiserat. Sin autem contradixerit extemplo, non tenebitur promissionis rea, quia maritus contradixerit, et Dominus ei propitius erit. Si uouerit, et iuramento se constrinxerit,  ut per ieiunium uel ceterarum rerum abstinentiam affligat animam suam, in arbritio uiri erit, ut faciat siue non faciat. Quod si audiens uir tacuerit, et in alteram diem distulerit sententiam, quidquid uouerat atque promiserat, reddet: quia statim ut audiuit, tacuit. Sin autem contradixerit postquam resciuit, portabit ipse iniquitatem eius. Manifestum est ita uoluisse legem feminam esse sub uiro, ut nulla uota eius que abstinentie causa uouerit, reddantur ab ea, nisi auctor fuerit uir permittendo. Nam cum ad peccatum eiusdem uiri pertinere uoluerit, si prius permiserit, et postea prohibuerit, etiam hic tamen non dixit ut faciat mulier quod uouerat, quia permissa prius a uiro fuerat. uiri dixit esse peccatum, quia abnuit quod prius concesserat: non tamen mulieri  uel ex hoc permissum dedit, ut cum prius et uir concesserit, postea si prohibuerit, condemnetur. Utrum autem ista etiam ad uotum continentie et concubitus abstinentiam pertineat, merito queritur, ne forte ea tantum intelligenda sint aduersus animam uoueri, que sunt in cibis et potibus. Quod uidetur et illud significare, ubi Dominus ait: Nonne anima plus est quam esca ? Et cum de ieiunio precipitur, ita precipitur: Affligetis animas uestras . Nescio autem utrum alicubi legi possit aduersus animam dici uotum quod de abstinentia concubitus fuerit, maxime quia cum hic lex auctoritatem uiro tribuat, non mulieri, que uiro subdita est: ut tunc persoluenda sint uota mulieris, si uir approbauerit; sin autem renuerit, non debeantur. Apostolus tamen cum de concubitu coniugatorum  loqueretur, non ibi maiorem auctoritatem uiro quam femine dedit: Sed uxori, inquit, uir debitum reddat, similiter et uxor uiro. Uxor non habet potestatem corporis sui, sed uir; similiter autem et uir non habet potestatem corporis sui, sed mulier . Quando ergo in hac re parem utriusque esse uoluit potestatem, puto quod nobis intelligendum insinuet istam de concumbendo uel non concumbendo regulam non pertinere ad ea uota ubi non habent parem uir et mulier potestatem, sed uir maior est ac prope eius solius est. Non enim ait lex uirum non debere reddere uota sua, si uxor prohibuerit; sed uxorem, si uir prohibuerit. Unde non mihi uidetur in huiusmodi uotis et definitionibus atque obligationibus,  que aduersus animam fiant, etiam ista debere accipi que inter se uir et uxor de concumbendo uel de abstinentia concumbendi placita habuerint.

Iste sunt leges quas constituit Dominus Moysi inter uirum et uxorem: inter patrem et filiam que in etate adhuc puellari est, uel que manet in parentis domo. Quia et iste leges siue iustificationes, ut quedam exemplaria habent, dicuntur; et meminimus in illis iustificationibus que in Exodo sub hoc nomine alie commemorantur, sicut de aure serui perforanda, et si quid eiusmodi est, non absurde etiam hic aliquid figurate dudum intelligitur: ut quomodo sunt multe abstinentie ceremoniarum irrationabiles, et aliquando etiam inimice ueritati, hoc fortasse  hic intelligi uoluit tunc ratas esse cum rationabiles fuerint; hoc est cum eas approbauerit ratio, que ad uicem uiri debet regere omnem animalem motionem que fit non tantum in appetendo, uerum etiam in abstinendo. Ut si mente et ratione decernitur, tunc fiat; si autem improbatur consilio rationis, non fiat. Quod si ratio quod prius recte faciendum esse decreuit post improbet; si peccatum, consilii: sic tamen ut nonnisi rationi motio illa consentiat. Secundum mysticum autem sensum uota nemo potest offerre, nisi qui habet aliquid in semetipso et in substantia sua quod offerat Deo. Non sufficit iste exterior homo legem Dei suscipere, nec uota solus offerre. Non enim potest aliquid dignum Deo habere. Sed ille interior est homo, qui magis habet in se quod offerat  Deo. In illo namque est habitaculum uirtutum; in illo omnis intellectus scientie; in illo est imaginis innouatio: qui cum speciem suam, que ex initio a Deo facta est, recupauerit, et uirtutum pulchritudinem prioris forme repererit, tunc iam potest uota offerre Deo; et tunc iam non solum homo, sed homo dicetur. Nam qui interiorem hominem non excolit, qui illius curam non gerit, qui uirtutibus eum non instruit, moribus non ornat, diuinis institutionibus non exercet, sapientiam Dei non querit, scientie Scripturarum operam non impendit, hic non potest homo homo dici, sed homo tamen, homo animalis. Scio diuersa uota in Scripturis referri: Anna quidem uouit Deo fructum uentris sui, et Samuelem consecrauit in templo . Alius quodcunque  sibi post uictoriam redeunti occurrisset, uouit Deo: et occurrente filia, uota lacrymanda persoluit . Alii uitulos aut arietes, aut domos, aut alia huiusmodi ratione carentia uota offerunt Deo. Ille uero qui appellatur Nazareus, semetipsum deuouit Deo . Hoc est enim uotum Nazarei, quod est super omne uotum. Nam si filium offerat uel filiam, aut pecus aut predium, hoc totum extra nos est. Semetipsum offerre Deo, et non alieno labore, sed proprio placere, hoc est perfectius et eminentius omnibus uotis. Quod qui facit, imitator est Christi. Ille enim dedit homini terram, mare et omnia que in eis sunt ad obsequium; dedit et celum; solem quoque et lunam et stellas hominum  ministerio concessit; pluuias, uentos et omne quod in mundo est, hominibus largitus est. Sed post hec omnia semetipsum dedit. Sic enim dilexit Deus mundum, ut Filium suum unigenitum daret pro mundi huius uita . Quid ergo magnum facit homo semetipsum offerens Deo, cum ipse se prior obtulit Deus? Si ergo tollas crucem tuam et sequaris Christum , si dicas: uiuo autem iam non ego, uiuit uero Christus in me , si desideret et sitiat anima nostra redire et esse cum Christo, sicut et Apostolus dicebat, et presentis seculi non delectetur illecebris, et si omnem legem, que Nazareis data est, spiritaliter impleat, tunc semetipsum, id est, animam suam obtulit Deo. Sed orandus nobis est Deus, ut intellectum dare dignetur, si dignum  est: quo hec ut decet, de Dei uerbis intelligipossimus aduertere. Omnes qui sub lege Dei uiuimus et in Ecclesia eius habemus, aliqui sub patribus, aliqui sub uiris agimur. Et siquidem paruulo est anima, et initia habet in eruditionibus diuinis, hec sub patre agere credenda est. Si uero iam adultior facta est ut uiri, ita potens sit ad concipiendum semen uerbi Dei, et spiritalis doctrine capere secreta, hec sub uiro posita dicitur. Sic enim et dicebat Paulus de Corinthiis: uolo autem uos uni uiro uirginem castam exhibere Christo . Qui uero perfectiores sunt et eminentiores, hoc de illis non dicitur, quod sub uiro sint. Sed audi quomodo de semetipso suique similibus pronuntiet et Paulus: Donec occurramus, inquit, omnes in uirum perfectum, in mensuram  etatis plenitudinis Christi . Huic ergo anime, que in uirum perfectum occurrit, nemo dominatur in uotis, sed habet potestatem suorum libertatemque uotorum. Si autem adhuc feminei generis fuerit anima, cui uel uir, uel pater dominetur in uotis, non semper in ipsa est culpa, sed interdum redit ad uiros uel ad parentes.



CAPUT Iu. De uindicta in Madianitas et Balaam ariolum.

 Locutus est Dominus ad Moysen, dicens: Ulciscere prius filios Isrel de Madianitis, et sic colligeris ad populum tuum. Igitur scandala que acciderant Isrelitis, quoniam tergiuersatione Madianitarum acciderant ,  illi quidem pro peccato suo pertulerunt uindictam, mediocrius tamen et parcius; hi uero qui eis fuerant causa peccandi, multo uehementiori subiacent ultioni. Unde edocemur, quia longe sit grauius causam prebere peccati, quam ipsum unumquemque peccare. Sic et Dominus designat cum dicit, quia melius fuerat hominem non nasci, aut molam asinariam ligari circa collum eius, et precipitari in profundum maris, quam ut scandalizet unum de pusillis istis . Simul aduertendum est quoniam quidem nomen scandali a nonnullis incompetenter presumitur; illud scandalum dico, ubi recto itinere ambulandi deceptio aliqua struitur ad peccatum, et subiicitur causa peccandi: sicut et  Madianite ambulantibus in lege Domini Isrelitis, et custodientibus castitatem, subornauerunt mulieres que eos deciperent ad peccandum. Causam ergo prebere peccati, hoc est scandalizare. uerumtamen datur uindicta, sed multo grauior in eos qui scandalizauerunt, qui causam peccati prebuerunt, quam in eos qui peccauerunt. Simul et illud obserua quod subiecit. Nouissime autem, inquit, et tu apponeris ad populum tuum. Si quando Samaritis nobiscum sermo est, quoniam quidem resurrectionem mortuorum negant, nec recipiunt futuri seculi fidem, perfigamus eos ex his uerbis, quibus Dominus dicit ad Moysen quia apponatur ad populum suum? Nemo enim ponitur ad eos qui non sunt. Unde constat esse aliquem populum, cui Moyses post uite huius exitum  dicitur applicandus. Quia ergo prophetis non credunt Samarite, ex quibus resurrectionis mortuorum fides latius approbatur, ex his saltem Moysi libris quos recipiunt et quorum auctoritatem confitentur, conuincendi sunt et curandi, si tamen oportet et Babyloniam curari. Est ergo locus hic resurrectionem mortuorum euidenter ostendens. Designat enim esse et populum, cui post obitum suum Moyses adiungendus est, et ad quos pro suis meritis transferendus.

Statimque Moyses: Armate, inquit, ex uobis uiros ad pugnam, qui possint ultionem Domini expetere de Madianitis. Mille uiri de singulis tribubus eligantur ex Isrel, qui mittantur ad bellum. Dederuntque millenos de cunctis tribubus, id est, duodecim millia  expeditorum ad pugnam. Quos misit Moyses cum Phinees filio Eleazari sacerdotis. uasa quoque sancta et tubas ad clangendum tradidit ei. Cumque pugnassent contra Madianitas atque uicissent, omnes mares occiderunt, et reges eorum, Euin, Raon, et Sur, et Ur, et Rebe, quinque principes gentis. Filii Isrel dudum sexcenta millia fuerunt armatorum, qui processerant aduersus Madian, et omnes uicti sunt, quoniam peccatum in eis erat. Nunc ergo uictores Madianite, qui sexcenta millia fugauerant, uincuntur a duodecim millibus, ut scias, quia nec in multitudine nec in numero militum uincit Isrel, sed iustitia est et pietas in eis que uincit. Propterea denique et in benedictionibus eorum dicitur, quia si seruauerit legem Domini, unus persequatur mille, et duo in fugam uertant  decem millia. uides ergo quia multo plus ualet unus sanctus orando, quam peccatores innumeri preliando. Oratio sancti penetrat celum: quomodo non et hostem uincat et in terris? Et ideo omnimodis studendum est querere primo et custodire iustitiam Dei. Quam si obtuleris et obseruaueris, omnes tibi hostes ipsa subiiciet. Si fueris indutus, sicut Apostolus dicit, lorica iustitie, et accinctus ueritate, si galeam salutis acceperis, et gladium spiritus, et ante omnia scutum fidei, in quo possis omnia iacula maligni ignita exstinguere . Talibus enim instructus armis uniuersa diaboli castra omnemque eius fugabis exerciturm; et cum fiducia cantabis: Si consistant aduersum me castra, non timebit cor meum; si insurgat aduersum me prelium, in hoc ego sperabo  .

Balaam quoque filium Beor interfecerunt gladio. Potest uideri questio quomodo, quando Isrelite madianitas debellauerunt, interfectum dicat Scriptura Balaam, qui fuerat conductus ad maledicendum populum Isrel, cum superius quando benedicere coactus est, ita eamdem coactionem Scriptura concluserit cum ait: Et surgens Balaam, abiit in locum suum. Balac abiit in semetipsum. Si ergo redierat ad locum suum Balaam, quomodo interfectus est, cum de tam longinquo, id est, de Mesopotamia uenerit? Quanquam etiam possit in locum suum redisse intelligi, quod ab ipso loco ubi sacrificia faciebat, in eum locum reuersus est, unde illue exierat, id  est, ubi tanquam peregrinus habebat hospitium. Non enim dictum est in domum suam aut in patriam suam, sed in locum suum. Habet autem et quisque peregrinus locum suum, ubi ad tempus habitat. De ipso autem Balac qui eum conduxerat, non dictum est ad locum suum, sed ad semetipsum, id est, ubi dominans habitabat. Posset ergo dici ad locum suum, et dominans et peregrinus: ad seipsum autem, non uideo quomodo posset dici peregrinus, cum ad hospitium uenisset suum.

Ceperunt autem mulieres eorum et paruulos. omniaque pecora, et cunctam supellectilem, et quidquid habere potuerant depopulati sunt. Tam urbes, quam uiculos et castella, flamma consumpsit, etc. Congrediuntur ergo duodecim millia aduersus madianitas, et interficiunt,  inquit, omnem masculum eorum, et reges eorum, et Balaam filium Beor interfecerunt gladio, cum reliquis uulneratis eorum. Quod in superioribus querebamus, quomodo probari de Scripturis possit, Balaam consilio subornatas esse mulieres Madianitarum, que deciperent filios Isrel ad fornicationem, presens hic Scripture locus euidenter ostendit, dicens eum peremptum esse gladio, uelut auctorem scandali quod immissum est filiis isrel. Dicitur autem de eo in consequentibus adhuc euidenter hoc modo: Et ait ad eos Moyses: Cur uiuam reseruastis omnem feminam? Ipse enim sunt que filios Isrel secundum uerbum Balaam apostatare fecerunt. Interficiuntur et reges madianitarum atque illi qui prius a mulieribus uicti sunt, nunc expiatione habita, et  gesta penitentia, etiam reges uincunt. Ex hoc intelligamus quantum ualet conuersio ad Deum, quantum prosit emendatio peccatorum. Omne masculinum, omnes reges madianitarum uincuntur et perimuntur ab his, qui per repetitionem Domini et per gestorum penitentiam correcti sunt et emendati. Quinque enim reges Madianitarum referuntur ab Isrelitis superati. Sed et nomina eorum cure fuit Scripture diuine memorari. Euim, inquit, et Raon, et Sur, et Ur, et Roboc. Isti sunt qui regnant apud Madianitas, quos superare et penitus debet exstinguere omnis qui militat Deo. Euim quoque belluinus uel ferinus interpretatur. Et quomodo poteris placere ei qui te probauit, si non abscideris a te et penitus peremeris belluinos et ferinos mores? Quomodo  poteris ad mansuetorum beatitudinem peruenire, nisi prius interficias Euim, et morti tradas totius iracundie feritatem? Ego puto quod nomina hec diuina Scriptura non pro historia narrauerit, sed pro causis et rebus aptauerit. Nam putas fuerit aliquis ita stultus, qui filio suo nomen belluini imponeret? Sed hoc arbitror magis quod institutioni animarum prospexerit sermo diuinus, uolens nobis ostendere, quod aduersus huiusmodi uitia militare debeamus, et habitaculis ea carnis nostre depellere, istos reges fugare de regno corporis. Non ergo regnet peccatum in uestro mortali corpore. uis autem uidere quomodo non solum apud sanctos nomina pro rebus aptantur, sed etiam apud gentiles et barbaros?  De sanctis quidem notum est, cum Abram Abraham uocatus sit, et Sarai Sara, et Iacob Isrel. Doceamus autem quod mos iste habeatur etiam apud barbaros. Nonne unus ex filiis Isrel, a parentibus suis Ioseph nomen acceperat? Cum autem transiuit in Aegyptum, et stetit ante Pharaonem, commutauit nomen eius, et cognominauit eum , quod lingua sua Pharao de secretorum uel somniorum reuelatione composuit. Et non solum Ioseph huic apud Pharaonem ex re nomen aptatur, sed et Daniel in Babylonia Balthasar nominatur, et Ananias atque Azarias et Misahel, Sidrac, Misac, Abdenago uocitantur. uides ergo, quia tam Isreliticorum quam etiam barbarorum nomina hominum, non fortuitu, sed pro rebus et causis aptantur in lege. Igitur Madianitarum  regem Moyses appellauit, prout ipse censuit appellandum, Belluina, inquit, feritas est, que regnat in Madianitis. Et non ipsa solum, sed et alius est apud ipsos rex nomine Raon, quod est in nostra lingua inanitas. Regnat ergo inanitas in Madianitarum gente. Est enim reuera multa inanitas et uanitas in hoc mundo, imo uanitas uanitatum, et omnia uanitas , quam Dei miles superare debet et sincere. uincit autem inanitatem, qui nichil inaniter, nichil superflue, et quod ad rem non pertinet gerit, qui meminit precepti illius Dominici quo ait, quia etiam de uerbo otioso reddent rationem homines in die iudicii . In hac autem uita homines, totum pene otiosum, totum inane est quod loquuntur, quod agunt. Inanis enim dicitur  omnis actus, et omnis sermo in quo non est extrinsecus pro Deo, uel pro mandato Dei. Est et alius rex Madian Ur, et hic interpretatur irritatio. uides quales sunt qui regnant apud Madianitas: quibus omnibus aduersari oportet, et imo quos perimi conuenit ab his qui Deum sequuntur, et interfici. Non enim tam regum quam uitiorum nomina que regnant in hominibus, referuntur in lege; et non tam gentium bella quam concupiscentiarum carnalium que militant aduersus animam describuntur. Denique hi qui in uitiis regnant, quinque reges esse dicuntur: ut euidentissime doceamur quia omne uitium, quod regnat in corpore, ex quinque sensibus pendet. Isti ergo quinque sensus perimendi  sunt de regno Madianitarum, ut ultra uitia non regnent per eos, sed iustitia, nec ad scandalum uileant que uident, sed ad edificationem.



CAPUT u. Ubi Moyses indignatur propter Madianitas.

 Egressi sunt autem Moyses et Eleazar sacerdos, et omnes principes Synagoge in occursum eorum extra castra. Iratusque Moyses principibus exercitus, tribunis et centurionibus, qui uenerant de bello, ait: Cur feminas reseruastis? Nonne iste sunt que deceperunt filios Isrel ad suggestionem Balaam, et preuaricari uos fecerunt in Domino super peccato Phogor, unde et percussus est populus? Ergo cunctos interficite, quidquid generis masculini, etiam paruulos et mulieres, que nouerunt uiros in coitu, iugulate.  Puellas autem et omnes feminas uirgines reseruate uobis, et manete extra castra septem diebus. Hoc consilium malignum, ut eis ad illecebram femine supponerentur, per quas non solum corporaliter, sed etiam spiritaliter in adorando idolo fornicarentur, quando dederit Balaam, Scriptura non dixit, et tamen apparet factum esse, cum hic commemoratur. Sic ergo potuit et redire ipse Balaam, qui iam ierat in locum suum, ut locum suum, uel eius intelligamus peregrinationis officium, quamuis hoc Scriptura tacuerit. Mystice autem feminam in predam de bello reuertens seruat, qui forinsecus actus prauos cohibens, et per zelum bonum destruens, delectationem carnalem in abscondito pectoris sui adhuc intus celat. Sed a Moyse, hoc est,  a lege, pro hoc iste merito redarguitur, quia quisquis delectationem carnalem in secreto mentis nequiter uisitat, consequens est ut in propatulo facile in culpam praue actionis cadat. Iubentur ergo omne masculinum, etiam et paruuli et mulieres, que nouerant uiros in coitu, iugulari, quia appetitum turpem et delectationem carnis, que concepit iniquitatem et peperit peccatum, penitus precipimur interficere ac funditus in nobis exstinguere. Puellas autem et feminas uirgines, hoc est, eam partem delectationis, que non procliuis est ad peccatum, sed magis exardescit ad petendum bonum, illam seruare debemus, quatenus ea semper desideremus que nobis a conditore nostro per Scripturas sacras cognoscimus iussa.



CAPUT uI.  De diuisionibus prede Madianitarum.

. Eleazar quoque sacerdos, ad uiros exercitus qui pugnauerant, sic locutus est: Hoc est preceptum legis, quod mandauit Dominus Moysi. Aurum, et argentum, et es, et ferrum, et stannum, et plumbum, et omne quod potest transire per flammam, igne purgabitur: quidquid autem flammam non potest sustinere, aqua expiationis sanctificabitur. Et lauabitis uestimenta uestra die septimo, et purificati, postea castra intrabitis. Igitur ex preceptis Domini filiis Isrel aduersum Madianitas bella confecta sunt, spolia ex ipsis copiosa referuntur auri atque argenti, ceterorumque mobilium pondus immensum, iumentorum captiuorumque numerus plurimus.  uerum quoniam cuncta hec apud Isrelitas immunda dicuntur, purificatio singulis quibusque competens adhibetur. Et ea quidem que ex metallis constant, ignis purificat; que uero fragiliora sunt et ignem non ferunt, aqua purificari iubentur. Fiant ergo ex omnibus spoliis equales due partes; ut una sit eorum qui ad bellum processerant [et una eorum] qui in castris resederunt. Iubentur etiam ex his offerre in dona Dei, illi quidem qui processerant ad bellum, unum caput ex quingentis; illi uero qui in castris manserant, unum ex quinquaginta: atque omnium simul in unum collectus numerus refertur. Hec est historia continentie. Sed uideamus quid in his sensus indicet spiritalis in populo Dei. Sunt quidam, sicut Apostolus dicit, qui militant Deo,  illi sine dubio, qui se non obligant negotiis secularibus . Et illi sunt qui procedunt ad bellum, et pugnant aduersus gentes inimicas et aduersum spiritales nequitias pro reliquo populo, et pro his qui infirmiores sunt, siue per etatem, siue per sexum, siue per propositum. Pugnant autem isti orationibus et ieiuniis, iustitia et pietate, mansuetudine et castitate, cunctisque continentie uirtutibus, tanquam armis bellicis communiti. Et cum regressi fuerint ad castra uictores, fruuntur laboribus eorum etiam imbelles et hi qui ad pugnam uel non uocantur, uel exire non possunt. Sciendum tamen est quod omnia que sumuntur ex istis gentibus immunda sunt, et omne fortasse quidquid ex hoc seculo assumitur, uel prelio capitur, immundum est  et purificatione indiget. Et quedam ex ipsis per ignem transitura sunt: aliis autem sufficiet aque purificatio. Assumuntur autem etiam ex prelio homines et iumenta, cum captiuatur omnis intellectus ad obediendum Christo. Nisi enim pugnauerimus in uerbo Dei, non poterimus captiuare intellectum eorum qui diuersa a Christo sentiunt, et perducere eos ad obedientiam Christi. Pauci sunt qui pugnare possint et prelia ista conficere. De sexcentis millibus et amplius armatorum que uidentur militare Deo, sola duodecim millia eliguntur, ceteri relinquuntur in castris. Intuere nunc mihi populum Dei qui est in Ecclesia, quanti sunt ex his qui possint resistere his qui contradicunt, qui sciunt uerbi bella tractare. Beati sunt qui pro omni populo pugnare  possunt, et defendere Dei plebem, et copiosa de hostibus spolia reportare. Tamen et reliqua pars populi que uidetur imbecillis cum quiete resideat in castris, si in silentio agat et non recedat a Moyse, sed permaneat in lege Dei, partem spoliorum etiam ipsa percipiet. Fiet enim equa portio, non per numerum quidem: sed quantum datur omni populo reliquo, tantum et illis duodecim millibus, quibus uincentibus capta sunt spolia. Quis hec audiens non inuitetur ad militiam Dei? Quis non animetur pugnare pro Ecclesia, et resistere aduersum ueritatis inimicos? Eos uidelicet qui uel dogmata Ecclesie impugnare, uel uoluptati et luxurie operam dare homines docent. Qui uero hos expugnat, et uel in  se uel in proximis suis uitia perimit, hic accipiet spolia multa, quinquagies multiplicata quam ceteri. In tantum autem numerum quantitas uidetur augeri, cum sexcentis millibus duodecim millia conferuntur. Offerre tamen pars utraque iubetur Deo: et illi qui uicerunt, unam ex quingentis; qui autem domi resederunt, unam ex quinquaginta. Unde et sequitur: Dixitque Dominus ad Moysen: Tollite summam eorum que capta sunt, ab homine usque ad pecus, tu et Eleazar sacerdos, et principes uulgi: diuidesque ex equo predam inter eos qui pugnauerunt et egressi sunt ad bellum, et inter omnem reliquam multitudinem. Et separabis partem Domino ab his qui pugnauerunt et fuerunt in bello, unam animam de quingentis, tam ex hominibus quam ex bobus et asinis  et ouibus, et dabis eam Eleazaro sacerdoti, quia primitie Domini sunt. Ex media quoque parte filiorum Isrel accipies quinquagesinum caput hominum, et boum, et asinorum, et ouium, cunctorumque animantium, et dabis eam Leuitis qui excubant in custodiis tabernaculi Domini. Feceruntque Moyses et Eleazar sicut preceperat Deus, etc. Quinquagesimum autem et quingentesimum numerum sanctum esse Scriptura testatur. Unde et Saluator dicebat in Euangeliis: Homini cuidam feneratori erant duo debitores. Unus ex ipsis debebat denarios quingentos, alius quinquaginta. Non habentibus illis unde soluerent, utrisque donauit . Sed et septem septimane monade, id est una, addita, quinquagesime faciunt diem, que Pentecostes festiuitas  appellatur. Similiter et septuaginta septimane, addita unius decadis perfectione, quingentorum numerum reddunt. Sed quanto plures sunt septuaginta septimane quam septem, tanto prestantior et perfectior numerus quingentorum quam quinquaginta. Inde denique et in parabola Euangelii quam supra exposuimus, Saluator noster pronuntiat, quis plus diligat, ille cui quingenti quos debebat denarii donati sunt, quam ille cui quinquaginta. Denique in presenti lectione Eleazar sacerdos non scribitur ad omnem populum locutus, sed ad eos tantum qui de prelio redeunt. Ait enim: Et dixit Eleazar sacerdos ad uiros uirtutis qui reuertebantur de prelio. uides ergo quomodo ad uiros uirtutis loquitur sermo Domini: uiri enim uirtutis sunt qui ad bella procedunt.  Si quis uero pugnare non uult nec militare, si quis non uult habere certamen studiorum diuinorum et abstinentie, hic non uult implere quod Apostolus dixit: Qui autem in agone contendit, ab omnibus continens est . Qui autem non contendit in agone, ab omnibus non est continens, neque exerceri uult in uerbo Dei, et in lege Domini meditari die ac nocte. Hic etiam si uir dicatur, uir tamen uirtutis non potest appellari. Tempus igitur belli nobis est in hoc mundo: pugna aduersum Madianitas, siue aduersum uitia carnis nostre, siue aduersum contrarias potestates. Spectat nos angelorum chorus, et uirtutum celestium pia erga nos pendet exspectatio, quando uel quomodo de hoc prelio redeamus, quid unusquisque nostrum manubiarum  reportet, et intuentur curiosius ac sollicitius perscrutantur quis nostrum hic auri amplius ferat, quis etiam argenti illuc pondus exhibeat, quisue lapides deferat pretiosos. Requirunt etiam si quis es deferat, aut ferrum aut plumbum; sed et uas ligneum si forte aliquis defert aut fictile, aut aliud huiusmodi magne domus usibus necessarium. In magna enim domo non sunt tantummodo uasa aurea et argentea, sed et lignea et fictilia. Requiritur ergo diligenter, cum abierimus illuc, quid unusquisque nostrum deferat; et sic secundum ea que detulerit, secundum quod labor eius per contemplationem exuuiarum probatur, etiam mansionis ei meritum deputabitur. Probantur tunc omnia hec, que per ignem, per  ignem; et que per aquam, per aquam. Uniuscuiusque enim opus quale sit ignis probabit. Propterea ergo ait: Hec est iustificatio legis quam constituit Dominus Moysi. Aurum, et argentum, et eramentum, et ferrum, et plumbum, et stannum, omnis res que transit per ignem, transducite per ignem et mundabitur. Sed in aqua purificationis purificabuntur omnia. Quecunque non transeunt per ignem, transibunt per aquam. Et lauabitis uestimenta uestra die septima, et mundi eritis, et post hec introibitis in castra. uides quomodo purificatione indiget omnis qui exierit de prelio uite huius. Quod si ita est, ut aliquid audeam dicere secundum Scripture auctoritatem, omnis qui exit de hac uita non potest esse mundus. Considera enim diligenter quid indicet historie textus. Exierunt  isti pugnare pro filiis Isrel, interfecerunt Madianitas. Interficientes autem eos, quantum ad historie ordinem spectat et litteram legis, placuerunt Deo, uoluntatem namque Dei impleuerunt; tamen hoc ipso quod interfecerint aduersarios, immundi dicuntur effecti; et propterea dicitur ad eos: Et lauabitis uestimenta uestra die septima, et mundi eritis, et post hec introibitis in castra. Ergo hi qui pugnant, pro eo ipso quod contigerant hostes immundos, et quod congressi sunt contra eos et habuerint cum eis certamen, polluti sunt. Et ego ergo etiam cogitationes immundas et malas quas cordi modo suggerit, uel repellere uenientes uel ingressas necare intra me, ne ad effectum perueniant, operam dabo. Qui uero, etsi calcare potuero caput draconis, hoc  ipso tamen pollui me et inquinari necesse est, quo eum et qui pollutus et inquinatus est, calcare contendi. Et ero quidem beatus, quia calcare eum potui; immundus tamen sum et pollutus, qui pollutum contigi, et ob hoc purificatione egeo. Idcirco et nimirum Scriptura dicit, quia nemo mundus a sorde. Omnes ergo purificatione indigemus, imo purificationibus. Multe enim et diuerse nos manent purificationes. Sed mystica hec sunt et ineffabilia. Quis enim nobis enarrare poterit que sunt purificationes que parantur Paulo uel Petro, uel aliis horum similibus, qui tantum pugnauerunt, tot gentes deleuerunt, tanta spolia, tot hostes prostrauerunt, tot triumphos ceperunt: qui cruentis manibus de cede hostium redeunt: quorum pes tinctus est  in sanguine, et manus suas lauerunt in sanguine peccatorum? Interfecerunt quippe in matutinis omnes peccatores terre, et imaginem eorum exterminauerunt de ciuitate Domini. uicerunt quippe et peremerunt diuersas demonum gentes. Nisi enim uicissent eas, non potuissent capere ex eis captiuos, omnem hunc credentium numerum, et perducere eos ad obedientiam Christi et subdere eos iugo eius suaui, et imponere eis onus eius leue. Quis ergo ita beatus est, qui succedat eis in his preliis, et interficiat omnes Madianitas, et iustificetur ex sanguine eorum? Sanguinem enim demonum fundere dicitur, qui eripit eos quibus illi dominantur. Lauabitur autem ab hoc sanguine et purificabitur  in regno Dei, ut purificatus et mundus effectus possit ingredi sanctam ciuitatem Dei, aperiente sibi ostium Iesu Christo Domino nostro, imo qui est et ostium ciuitatis ipsius Dei. Sequitur: Cumque accessissent principes exercitus ad Moysen, et tribuni centurionesque dixerunt: Nos serui tui recensuimus numerum pugnatorum quos habuimus sub manu nostra, et ne unus quidem defuit. Ob hanc causam offerimus in donariis Domini singuli quod in preda anri potuimus inuenire, periscelides et armillas, annulos et dextralia, ac murenulas, ut depreceris pro nobis Dominum. Susceperuntque Moyses et Eleazar sacerdos omne aurum in diuersis speciebus pondo sedecim millia septingentos quinquaginta siclos, a tribunis et centurionibus. Unusquisque enim quod in  preda rapuerat, suum erat. Et susceptum intulerunt in tabernaculum testimonii, etc. Alia autem editio sic habet: Accesserunt ad Moysen omnes qui constituti erant principes per tribus in exercitu, tribuni et centuriones, et dixerunt ad Moysen: Nos pueri collegimus summam uirorum bellatorum nostrorum, et non dissensit ex nobis quisquam. Et obtulimus munus Domino, unusquisque uir quodcunque inuenit, uas aureum, torquem aut phialam auream, aut annulum, aut dextrale, aut catenulam, ad propitiandum pro nobis coram Domino. Est ergo diuersitas multa in eo ordine, qui bellatores appellantur. Sed et inter ipsos imbelles est nichilominus aliqua differentia. Nec enim ipsi equaliter et uno ordine omnes appellantur imbelles. Quidam enim ita imbelles sunt ut nunquam  possint fieri bellatores, id est, senilis etas, et omnis femineus sexus, et conditio seruilis. Puerilis uero etas ita imbellis est, ut spem gerat aliquando fieri bellatrix. Scilicet cum occurrerit in uirum perfectum, in mensuram etatis, tunc non solum bellatores ex pueris fieri, sed et in summam bellatorum uenire se sperant et esse electi, et in duodecim millibus numerari, uel etiam his preferri et esse principes electorum. Considera nunc presentis seculi statum, et uide omnia bellis repleta, omnemque humanam uitam inuisibilibus preliis et impugnationibus demonum perurgeri; in populo uero Dei esse quosdam ita robustos, fide armatos et uirtutibus, ut aduersum huiusmodi homines quotidie bella conficiant, et semper in procinctu positos non solum  semetipsos, sed et ceteros qui uel per sexum, uel per etatem, uel per seruitutis conditionem pugnare non possunt, ab hostium tueantur insidiis, uerbo doctrine eos exemploque uite et commonitionum sedulitate munientes, si tamen non desit eis fides; siue enim bellatores, siue imbelles, impossibile est saluari sine fide; inter ipsos tamen bellatores esse duntaxat qui militant Deo. Considera alios ita esse expeditos, ut nullis se implicent omnino secularibus negotiis, ut placere possint ei qui se probauit, sed in lege Dei meditari die ac nocte. Isti ergo qui huiuscemodi sunt, summa bellatorum appellantur. Isti sunt qui auri plurimum pugnando ceperunt, et omne aurum atque ornamentum, siue capitis, siue brachiorum,  siue digitorum, id est, quidquid intellectus, quidquid in operibus habent, Deo offerunt. Sciunt enim quia munere eius data sunt, et ideo non dissentit in eis nec unus. Nec enim possent munera offerre Deo positi in dissensione. Istos puto esse secundum Euangelium, qui preceptum illud diligenter obseruant, quod mandat Dominus et Saluator: Si offers munus tuum ad altare, et rememoratus fueris quia frater tuus habet aliquid aduersum te, relinque ibi munus tuum ante altare, et uade prius reconciliari fratri tuo: et tunc ueniens offeres munus tuum . Quod scilicet leuent manus suas ad Deum sine ira et dissensione, omne uas aureum aut auream torquem, aut annulum, aut dextrale, aut catenulam. Torques ornamentum sapientie. In  Prouerbiis enim de sapientia dicitur quod qui acquisierit eam, torquem auream ponat circa collum suum . Phiala et annulus ornamenta sunt manuum, in quibus operum signantur indicia. Similiter et dextrale. Catenule uero uerbi et doctrine connexiones declarant. Ad propitiandum, inquit, Deum pro nobis. Si dicamus propter aurum Deum propitium fieri hominibus, uide quam absurdum, imo quam impium iudicetur. Hoc enim etiam in uiro bono turpe ducitur si accepto auro ab inferioribus placetur, quanto ergo magis hoc de Deo sentire non conuenit? Unde puto expositionis huius ecclesiastice magis constare rationem, que per auri species indicare solet animi uirtutes et bonorum operum gesta, que sola offerri Deo ab hominibus  dignum est, et pro quibus solis propitium fieri Deum hominibus decet. Et accepit, inquit, Moyses et Eleazar sacerdos aurum, ab omnibus tribunis et centurionibus; et intulit illud in tabernaculum testimonii, memoriale filiis Isrel coram Domino. uides quia que dicuntur non ad conspectum uisibilem, sed ad mentis memoriam referuntur. Beatus est enim ille qui recordatur se boni aliquid operis egisse coram Domino, et obtulisse munera bene placita Domino: animi uirtutes et ornamenta pietatis. Post hec sequitur historia de hereditate Ruben et Gad et dimidie tribus Manasse: de qua proponimus aliqua disserere, et animos auditorum ad contemplationem spiritalis intelligentie suscitare. Omnia que dicuntur non solum ex ipso qui dicitur sermone pensanda  sunt, sed et persona dicentis magnopere dicenda [pensanda] est. Sequitur:



CAPUT uII. Ubi pars populi, hoc est, tribus Ruben et tribus Gad, et dimidia tribus Manasse, hereditatem Domini postulabant sibi dari ultra Iordanem.

 Filii autem Ruben et Gad habebant pecora multa, et erat illis in iumentis infinita substantia. Cumque uidissent Iazer et Galaad aptas alendis animalibus terras, uenerunt ad Moysen et Eleazarum sacerdotem, et principes multitudinis, atque dixerunt: Ataroth et Didon et Iazer, et Nemra, et Hesebon, et Eleale, et Saban, et Nebo, et Beon, terra quam percussit Deus in conspectu filiorum Isrel, regiones  uberrime sunt ad pastum animalium: et nos serui tui habemus iumenta plurima: precamurque, si inuenimus gratiam coram te, ut des nobis famulis tuis eam in possessionem, nec facias nos transire Iordanem. Quibus respondit Moyses: Nunquid fratres uestri ibunt ad pugnam, et uos hic sedebitis? Cur subuertitis mentes filiorum Isrel, ne transire audeant in locum quem eis daturus est Dominus? Nonne ita egerunt patres uestri, quando misi de Cadesbarne ad explorandam terram? etc. Sicut traditio maiorum tenet, Spiritus sanctus narrat hec. Unde enim poterat Moyses uel que ad originem mundi gesta sunt, uel que in finem eius erant gerenda, narrare, nisi per inspirationem Spiritus Dei? Unde potuisse prophetare de Christo, nisi loquente in eo Spiritu  sancto? Sic enim et ipse Christus et testimonium reddit et dicit: Si crederetis Moysi, crederetis utique et mihi; de me enim ille dixit. Si autem illius litteris non creditis, quomodo meis uerbis credetis?  Constat ergo ea per Spiritum sanctum dicta, et ideo conueniens uidetur hec secundum dignitatem loquentis intelligi. Sed et illud in loco commemorare aptissimum duco quod Abraham cum audisset illum diuitem positum in tormentis rogare se ut dimitteretur, et ueniens moneret fratres suos pie uiuere ne in locum illum descenderent tormentorum, respondit ei: Quia habent Moysen et prophetas, audiant illos . Non utique homines aliquos dicebat in corpore positos Moysen et prophetas, sed hec que per Moysen Spiritu Dei dictante conscripta  sunt, Moysen ea nominauit. Dicat aliquis: Cum hec ita scripta sunt, si Abraham me ad Moysi dicta transmittit, ut legens ea possim locum euadere illum tormentorum, quid me iuuabit ad effugiendam gehennam si legam quomodo filii Ruben, et filii Gad, et dimidia tribus Manasse, hereditatem capiunt a Moyse trans Iordanem, quia erant illis pecora multa pre ceteris tribubus? et quia dicit ad eos Moyses: uidete ne exacerbetis Deum, sicut et illi decem qui missi sunt cum Iesu et Caleb explorare terram et dicebant, quia terra talis et talis est, et non possumus eam capere, et quia ad hec responderunt filii Ruben, et ceteri cum ipsis: Da nobis terram hanc et hereditatem eius, et non queremus iam ultra Iordanem hereditatis terram cum fratribus nostris,  sed hic relinquemus iumenta nostra, et sarcinas nostras, et mulieres et infantes nostros; uiri autem nostri ibunt pariter et transibunt Iordanem; et quia post hec Moyses commendat eos Iesu Naue et Eleazaro sacerdoti filio Aaron, sub ea tamen conditione ut transeant cum filiis Isrel, et pugnent cum eis aduersum hostes qui erant trans Iordanem, donec liberaretur ab eis terra, et tunc accipiant terram quam poposcerunt, regis Seon et regis Og, atque ipsis solis per Moysen detur hereditas extra Iordanem, ceteris autem omnibus per Iesum intra Iordanem. Dicit ergo aliquis: Quid ista prosunt ad hoc quod dicit Abraham, Habent Moysen et prophetas, audiant illos? quo scilicet et hec legentes, in  locum illum non deueniant tormentorum: hec autem diximus excitantes animos auditorum, ut uigilantius his que leguntur uel dicuntur intendant, et in Moysi litteris, remoto littere uelamine, ita intelligant que scripta sunt ut in singulis quibus ea dicuntur inueniant. Que si intelligantur et obseruentur, possint auditores, non ad illum locum tormenti deduci quo diues ille qui audire hec que in secreto scripta contempsit, abductus est, sed et in sinus eant Abraham, ubi Lazarus requiescit. Nos autem oremus ex corde uerbum Dei, qui est unigenitus eius, et qui reuelat Patrem quibus uult, ut et nobis hec reuelare dignetur. Sunt enim in his repromissionum mysteria que repromisit diligentibus se. Exeundi de Aegypto figuram duobus modis accipi, et a prioribus  nostris et a nobis sepe dictum est. Nam et cum quis de errorum tenebris ad agnitionis lumen adducitur, et de terrena conuersatione ad spiritalia instituta conuertitur, de Aegypto uidetur exisse et uenisse ad solitudinem, ad illum uidelicet uite statum in quo per silentium et quietem exerceatur diuinis legibus, et eloquiis celestibus imbuatur: per que institutus et directus, cum Iordanem transierit, properet usque ad terram repromissionis, id est, per gratiam baptismi, usque ad euangelica instituta perueniat. Sed et illam figuram esse diximus exeundi de Aegypto, cum relinquit anima mundi huius tenebras ac nature corporee cecitatem, et transfertur ad aliud seculum, quod uel sinus Abrahe, ut in Lazaro, uel paradisus, ut in latrone qui de cruce credidit,  indicatur; uel etiam si qua Deus nouit esse alia loca, uel alias mansiones, per que transiens anima Deo credens, et perueniens usque ad flumen illud quod letificat ciuitatem Dei, intra ipsum sortem promisse patribus hereditatis accipiat. Igitur cum duplici, ut memorauimus, modo egressus designetur ex Aegypto, et transitur ad desertum, atque inde egressus ad sancte terre hereditatem, uideamus nunc quid sibi uelit Ruben et Gad, et dimidia tribus Manasse hereditas, que per Moysen traditur, et extra Iordanem decernitur. In duodecim tribubus filiorum Isrel, occultis quibusdam et mysticis rationibus, totius humani generis figura complectitur, uel omnium certe hominum qui ad agnitionem Dei uenerunt. Horum uero pars aliqua extra Iordanem  et hereditatem consequitur per Moysen; pars uero transit Iordanem, et hereditatem suscipit in terra repromissionis per Iesum. Et illi quidem quibus extra Iordanem hereditas decernitur, primitiui sunt; licet minus nobiles, licet non inculpati, primitiui tamen sunt. Ruben namque est primogenitus Iacob; licet contaminauerit thorum patris, primogenitus tamen est. Manasse quoque, cuius dimidia tribus extra Iordanem consequitur, et ipse licet de Aegyptia natus est, primogenitus tamen est. Omnes tamen isti primogeniti sunt, et ideo priorem populum designant, qui non per Iesum Dominum nostrum, sed per Moysen extra Iordanem sortem hereditatis accipiunt. Considera autem diligentius etiam causam  qua et priores, et extra Iordanem et sequestrati a ceteris, consequuntur hereditatem. Iumenta quoque et pecora multa sunt nobis. Hec ergo causa qua prior populus ad hereditatem terre illius que lacte fluit, que melle abundat, que fauus mellis est pre omni terra, non potuit peruenire, nec uerbum carnem potuit agnoscere, quia multa iumenta habebat et pecora multa. Animalis enim non potuit percipere que sunt spiritus Dei, nec spiritaliter diiudicare, quia homo cum in honore esset non intellexit, sed computatus est iumentis insipientibus, similis factus est his ; pro quibus hereditatem suam extra Iordanis fluenta percepit, et a terra se sancta fecit alienum. Ille ergo populus accepit hereditatem per Moysen; accepit terram duorum regum tantummodo.  Non enim amplius potuit Moyses interficere nisi duos reges, quorum terram diuideret populis, multa animalia multaque pecora habentibus. Illis uero qui Iordanem transeunt iehsu diuidit terram: quamuis habeant etiam ipsi animalia, habeant pecora, non tamen tanta que eos excludant ne Iordanem transeant. Sed cum ipsis et mulieribus, et cum infantibus suis contendunt transire Iordanem, et ad patrum peruenire promissa. Illi autem propter pecora, et iumenta, et mulieres suas, et infantes, non potuerunt transire Iordanem, nec ad fidem Christi, que est terra repromissionis, intrare. Increpat tamen eos Moyses, et dicit ad filios Ruben et filios Gad: Fratres uestri pergent ad prelium, et uos sedebitis hic? Et quare peruertitis corda filiorum Isrel, ut non  transeant in terram quam Dominus dat eis? Et cum increpasset eos huiusmodi uerbis, accesserunt, inquit, ad eum filii Ruben, et filii Gad, et dicebant: Ouilia ouibus fabricamus hic et pecoribus et ciuitatibus iumentis nostris [et stabula iumentis, et ciuitates paruulis nostris]; et nos armati prima turma incedimus ante filios Isrel, usquequo perducamus eos in locum suum. Et hec promittentes, mitigauerunt Moysen, ita ut ipse eos commendaret Iesu et Eleazaro. Ita enim scriptum est: Et adhibuit eos Moyses ad Eleazarum sacerdotem, et Iesum filium Naue, et principes familiarum tribuum, et ait ad eos Moyses: Si transierint filii Ruben et filii Gad uobiscum Iordanem omnes armati ad prelium coram Domino, et obtinueritis terram in conspectu uestro, dabitis eis terram  Galaad in possessionem. Terre nomen in Scripturis diuinis positum diuersis significationibus inuenimus. Et primo quidem terra hec in qua habitamus non ex initio terra uocitata est, sed arida. Et post hec que prius dicta fuerat arida, terre nomen accepit. Sic et celum istud uisibile non ab initio celum dictum est, sed prius firmamentum post etiam celi uocabulo nuncupatum est. In principio tamen creature celum et terram fecisse dicitur Deus, et postea aridam, et postea firmamentum. Omnes enim nos donec infructuosi sumus, et nullum pudicitie fructum, nullum iustitie, nullum pietatis afferimus, aridi sumus. Si autem nosmetipsos ceperimus excolere, et ad uirtutum frugem desides animos suscitare,  terra efficimur ex arida, que uerbi Dei suscepta semina leta fruge multiplicet. Est ergo quedam in regno Dei terra, que mansuetis promittitur, et terra que uiuentium nominatur, et terra in excelsis posita, de qua ad iustum Propheta dicit: Exaltaui te ut heredites terram. Istius ergo hereditatem terre, posteaquam de mundi huius Aegypto exierit, Deo credens anima consequetur. Et alibi quidem hi qui sub lege uixerunt, alibi autem qui per Iesu Christi fidem et gratiam dispensati sunt. uerumtamen hi qui uidentur primi et per Moysen dispensati, non prius consequuntur hereditatem sibi decretam, nisi et ipsi transeant cum his quos iehsu dispensat, et pugnat cum eis contra inimicos, et collocent eos in sedibus suis, ita et ipsi consequuntur hereditatem  quam Moyse duce meruerunt. Sed hec nisi ex Scripturis diuinis approbantur, fabule uidebuntur. Paulus ergo horum producatur idoneus testis, qui in Epistola ad Hebreos, ubi describit illos omnes Patres et patriarchas ac prophetas qui per fidem placuerunt Deo, post enumerationem cunctorum, in ultima conclusione sic dicit de eis: Et hi omnes, testimonio fidei accepto, non perceperunt repromissiones, Deo pro nobis aliquid prouidente, uti ne sine nobis consummarentur. Quasi sic diceret: Iste nouem semis tribus propterea non acceperunt repromissionem terre illius que eis extra Iordanem per Moysen decreta est, Deo pro nobis melius aliquid prouidente, ut ne sine nobis consummarentur. Propterea ergo transeant nobiscum armati ad prelium,  et iuuent nos ad belligerandum ad expugnandos inimicos. Sed illi transeunt qui armati sunt, qui uiri fortes sunt et potentes, ceteri uero omnes, ignaua manus et imbellis, remanent extra Iordanem. Si qui autem in ipsis uiri fortes sunt, relictis animalibus et pecoribus, et omnibus impedimentis, pugnent aduersum hostem nobiscum, usquequo uincantur inimici nostri, usquequo hereditatem terre bone, terre mellis lactisque capiamus. Quis enim dubitat quod sancti quique patrum et orationibus nos iuuent, et gestorum suorum confirment atque hortentur exemplis? Sed et uoluminibus suis per ea que nobis ad memoriam scripta reliquerunt, docentes nos et instruentes quomodo aduersum inimicas potestates dimicandum sit, et quomodo agonum toleranda certamina.  Pugnant enim pro nobis, et ipsi incedunt primi ante nos armati. Ipsos enim nos habentes ad exemplum, et eorum uidentes per spiritum fortia facta, armamur ad prelium spiritale, et aduersum spiritalia nequitie in celestibus dimicamus. Sic denique qui sub Iesu Naue militant, triginta et amplius reges perimunt, et terras eorum sorte hereditatis accipiunt. Depulsis namque spiritalibus nequitiis de celestibus, hereditatem regni celestis Iesu Domino nostro diuidente percipiunt. Potest et tertius adhuc expositionis uideri modus, ut in filiis Isrel, id est, in populo Ecclesie, intelligantur quidam esse spiritales, et intra Iordanem percipere hereditatem terre, fluentis lac et mel, sapientie scilicet et scientie  dulcedinem capientes: quorum flumine ciuitas Dei, quod repletum aquis diuine intelligentie, circumdatur et rigatur. Alii autem sunt carnales, qui iumentis et pecudibus, id est, crassis et solidis sensibus abundantes, sicut erant illi de quibus dicebat Apostolus: Ita insensati estis, ut cum ceperitis spiritu, nunc carne consummemini? et, o Galate, quis fascinauit uos ueritati non obedire?  Sed unusquisque nostrum nisi se armauerit, et abiectis brutis et belluinis sensibus, ad spiritalem intelligentiam properauerit, remanebit extra Iordanem, nec poterit per sapientie flumen incedere quod letificat ciuitatem Dei, id est, animam Dei capacem: non assequetur eloquiorum Domini interiora, que sunt dulciora super mel et fauum; sed illam tantummodo  consequetur terram in qua duo reges occisi sunt, ubi dicatur ei: Nihil aliud iudicaui meipsum inter uos scire, nisi Christum Iesum, et hunc crucifixum . Qui autem potuerit transire Iordanem, et ad interiora penetrare, ubi Iesum Christum Dominum nostrum sequens, interficiet triginta et eo amplius reges, illos fortasse de quibus dicitur: Quia astiterunt reges terre, et principes congregati sunt in unum, aduersus Dominum et aduersus Christum eius . Depulsisque his regibus et prostratis, agnoscet secretiora mysteria, usquequo etiam ad illum ueniat locum ubi sedes est Dei, et Ierusalem ciuitas Dei uiuentis: non ista que seruit cum filiis suis in terra, sed illa que libera est et mater omnium nostrum.



CAPUT uIII. De quadraginta duabus mansionibus filiorum Isrel.

 He sunt mansiones filiorum Isrel, qui egressi sunt de Aegypto per turmas suas in manu Moysi et Aaron: quas descripsit Moyses iuxta castrorum loca, que Domini iussione mutabantur. Legimus Paulum apostolum, cum commemorationem ueteris historie que in libris legis et prophetarum comprehensa est, fecisset, dixisse: Hec autem omnia in figura contingebant illis: scripta sunt enim ad commonitionem nostram, in quos fines seculorum deuenerunt. Nolo uos ignorare, fratres, quoniam patres nostri omnes sub nube fuerunt, et omnes per mare transierunt, et omnes in Moyse baptizati sunt, in nube et in mari: et omnes eamdem escam spiritalem manducauerunt,  et omnes eumdem potum spiritalem biberunt. Biberunt enim de spiritali consequente eos petra: petra autem erat Christus . Si ergo pars historie itineris ex Aegypto spiritaliter accipitur, et cetera que ab Apostolo pro angustia temporis pretermissa sunt, eiusdem intelligentie conuincentur. Et in psalmo: Reuela oculos meos, et considerabo mirabilia de lege tua . Paulus quoque lex spiritalis est. Et ipse Dominus: Si crederetis Moysi, et mihi crederetis. De me enim ille scripsit . Et Euangelium secundum Lucam: Tunc incipiens a Moyse et omnibus prophetis, interpretabatur illis in cunctis Scripturis que de ipso dicta erant . Igitur Iudei, paruuli et qui solidum  cibum glutire nequeunt, sed adhuc lacte nutriuntur infantie, legant Pharaonem carneum ac mare Rubrum, per quod ad Indiam nauigatur, et manna coriandro simile, et omnia que scripta sunt, audiant corporaliter: lepram domorum et lepram pellis et staminis, taurum homicidam, iumentum adulterii reum, et Hebrei propter uxorem et liberos seruire cupientis, aurem subula perforatam. Nos autem derelinquentes Capharnaum, agrum quondam pulcherrimum, et cum Iesu egredientes in desertum, pascimur panibus eius: si insipientes sumus et iumentorum similes, hordeaceis; si rationale animal, triticeis et ex grano frumenti commolitis, quod in terram cadens et mortuum multum fructum attulit. Nouem plagis percussa est Aegyptus: fractus  Pharao ut dimitteret populum Dei, ad extremum primogenita perdidit, ut primogenita Isrelis Domino sacrarentur. Qui prius tenere cupiebant, instanter expellunt. Exterminator transiit, et terram Gessen pastoralem et pluuiis irrigatam non audet attingere. Erant enim postes eorum agni cruore signati, et opere loquebantur: Signatum est super nos lumen uultus tui, Domine . Unde et appellatur ipsa solemnitas Phase, quam nos transitum possumus appellare, eo quod de pecoribus ad meliora pergentes, tenebrosam Aegyptum relinquamus. Hec sunt, inquit, castra filiorum Isrel, qui egressi sunt de terra Aegypti per turmas suas, in manu Moysi et Aaron. Quas Greci uocant, nos propter lingue proprietatem, significantius, mansiones, siue  quando de exercitu dicitur, castra transtulimus. Fit autem catalogus mansionum a prima usque ad ultimam, et numerantur simul quadraginta due. De quibus Mattheus loquitur: Ab Abraham usque ad Dauid generationes quatuordecim , id est, simul generationes quadraginta due. Per has currit uerus Hebreus, qui de terra transire festinat ad celum, et Aegypto seculi derelicta, terram repromissionis ingreditur. Nec mirum si in illo numeri sacramento perueniamus ad regna celorum, sub quo Dominus atque Saluator a primo patriarcha peruenit ad uirginem, quasi ad Iordanem, qui pleno gurgite fluens, Spiritus sancti gratiis redundabat. Quod autem in manu Moysi et Aaron egressos scribit, intellige legem et sacerdotium: opera et cultum Dei,  quorum alterum altero indiget. Nihil enim prodest exercere uirtutes, nisi noueris Creatorem; nec Dei ueneratio proficit ad salutem, nisi precepta conditoris impleueris. His duabus mansionibus, quasi duobus seraphim, in confessionem sancte Trinitatis erumpimus dicentes: Sanctus, sanctus, sanctus, Dominus Deus sabaoth. Has mansiones Moyses scripsisse dicitur iuxta castrorum loca, que Domini [iussu] mutabant. Audisti quid scripsit Moyses per uerbum Domini. Et quid uoluit Dominus hec scribi? Ut prodesset utique nobis aliquid scriptura hec mansionum quas fecerunt filii Isrel. Denique dupliciter iubemur exire secundum spiritalem intelligentiam de Aegypto. uel cum relinquentes gentilem uitam, ad agnitionem  diuine legis accedimus, uel cum anima de corporis huius habitatione discedit. Ad utrumque ergo iste mansiones quas nunc per uerbum Domini Moyses describit aspiciunt. Nam de illis quidem mansionibus quod anima corpore exuta, imo corpore suo rursus induta, bibitura est, Dominus pronuntiauit in Euangelio dicens: Multe mansiones sunt apud Patrem: alioquin dicerem uobis: uado et preparabo uobis mansionem . Sunt ergo multe ille mansiones que ad Patrem ducunt: in quibus singulis quid cause, quid utilitatis anime commoratio, quidue eruditionis aut illuminationis accipiat, scit ille solus futuri seculi Pater, qui ait de semetipso, quia ego sum ostium . Nemo uenit ad Patrem nisi per me . Qui fortassis in his  singulis mansionibus unicuique anime ostium fiet, ut per ipsum intret, et per ipsum exeat, et inueniet pascua. Et iterum intret ad aliam, et inde ad aliam mansionem, usquequo ad ipsum perueniat Patrem. Si uero ad secundam, de qua superius memorauimus, expositionem redeamus, et anime in hac uita posite per hec intelligamus profectus, que conuersa de gentili uita, non tam Moysen quam legem Dei, nec Aaron quam sacerdotem qui permanet in eternum sequitur, antequam ad perfectum ueniat, in eremo habitat, ubi scilicet et exerceatur in preceptis Domini, et ubi fides eius per tentationes probetur. Ubi cum uicerit unam tentationem, et fides eius in ea fuerit probata, inde uenit ad aliam, et quasi de una mansione ad alteram transit. Et ibi  cum obtinuerit que acciderint et fideliter tulerit, pergat ad aliam. Et ita per singula tentamenta uite ac fidei profectus mansiones habere dicitur, in quibus per singula uirtutum queruntur augmenta, et impletur in illis illud quod scriptum est: Ibunt de uirtute in uirtutem ; usquequo perueniatur ad ultimum, imo ad summum gradum uirtutum, et transeatur flumen Dei ac promissa suscipiatur hereditas. Profecti igitur de Ramesse mense primo, quinta decima die mensis primi, altera die post Phase, filii Isrel in manu excelsa, uidentibus cunctis Aegyptiis, et sepelientibus primogenitos quos percusserat Dominus , castrametati sunt in Soccoth. Ramesse a quibusdam interpretatur commotio turbulenta, aut  amaritudo commotioque tinee. Nos autem uerius existimamus exprimi tonitruum gaudii. Ad hanc urbem, que in extremis Aegypti finibus erat, populus congregatus est, qui in desertum ire cupiebat, eo quod tumultum seculi derelinquens, mouebatur a uitiis pristinis, et ab exedente se prius tinea peccatorum, ut omnem amaritudinem uertens in dulcedinem, Dei uocem in Sina monte desuper tonantis audiret. Quod autem uerba diuina et eloquia Scripturarum in istius seculi et mundi rota tonitruis appellantur, Psalmista declarat dicens: uox tonitrui in rota . Et Dei Patris uocem in baptismo audientes, tonitruum putauerunt. Cumque commoti fuerimus ad euangelicam tubam, et excitati  tonitrui gaudio, eximus in mense primo, quando hiems preterit et abit, quando ueris exordium est, quando terra parturit, quando cuncta renouantur. Et eximus quinta decima die mensis primi, in crastinum Pasche, pleno mensis lumine, post esum agni immaculati, et calceatos pedes habentes de Apostolo, et accinctos pudicitia lumbos , et baculos in manibus preparatos. Quamuis enim in Aegypto quartadecima die mensis Pascha facientes comederimus agnum, tamen tunc nobis lux plena completur, quando in manu excelsa Ramesse dimittimus, que excelsa dicitur, uel quod Aegyptum percusserit, uel quod protexerit Isrel uidentibus Aegyptiis: qui admirantur nos egredi de seculo, et torquentur inuidia; et postea tenere cupientes in persecutionibus  suffocantur, quando et Aegyptii sepeliunt primogenitos suos; et patres mortui terrenis operibus opprimunt mortuos filios. Mihi uidentur Aegyptiorum primogenita dogmata esse philosophorum, quibus deceptos homines atque irretitos tenebant. Que cum Isrel uiuus effugerit, circumdant mortuis suis, ne exeuntium imitentur exemplum. Porro quod sequitur, In diis eorum fecit iudicia, siue ut Septuaginta transtulerunt, ultiones, illud Hebrei autumant quod nocte qua egressus est populus, omnia in Aegypto templa destructa sunt, siue motu terre, siue tactu fulminum. Spiritaliter autem dicimus quod egredientibus nobis ex Aegypto errorum idola corruant, et omnis peruersarum doctrinarum cultura quatiatur. Alii querendum putant quomodo Deus  uindictam faciat in demones, cum utique uindicte dies et iudicii nondum uenerit. Sed hanc ego puto in demones fieri uindictam, cum is qui ab illis deceptus fuerat ut idola coleret, per uerbum Domini conuersus, Deum colit, et ex ipso opere conuersionis, uindicta in eum qui deceperat datur. Similiter et si is qui demonibus deceptus fuerat ad fornicandum conuertatur ad pudicitiam, diligat castitatem, errasse se defleat, penitentie ipsius lacrymis uritur et incenditur demon, et sic uindicta datur in deceptionis auctorem. Similiter etiam si quis de superbia ad humilitatem, de luxuria ad parcimoniam redeat, et per hec singula demones qui se in hec deceperant flagellat et cruciat. Quantis eos putatis agi tormentis, si quem uideant secundum uerbum Domini uendere  omnia sua que possidet, et dare pauperibus, et tollere crucem suam et sequi Christum?  Super omnia uero eis est tormentorum genera, et super omnes penas, si quem uideant uerbo Dei operam dare, scientiam diuine legis et mysteria Scripturarum intentis studiis perquirentem: in hoc eorum omnibus * flammis est, in his toto uruntur incendio, quoniam quidem ignorantie tenebris humanas obscurauerant mentes, et per hec obtinuerant ut Deus quidem ignoraretur, ad ipsos uero diuini cultus studia transferrentur. Que putas in illos uindicta datur, que infertur eis flamma penarum, cum uident hec lumine ueritatis aperiri, et fraudis sue nebulas per agnitionem legis diuine nudari? Possident  cunctos qui ignorantia uiuunt, et non solum illos qui in ignorantia adhuc sunt, sed ingerunt se sepe his etiam qui agnouerunt Deum, et rursus in eos opera ignorantie conantur operari. Neque enim sine ipsis consummatur omne peccatum. Nam cum adulterium quis admittit, non est utique sine demone. uel cum ipsa * immorata rapitur, uel cum diripit aliena, et qui sedens aduersus proximum suum detrahit, et aduersus filium matris sue ponit scandalum, non est sine demone. Et ideo agendum nobis est ne forte Aegyptiorum primogenita, uel deos eorum, quos Dominus percussit et exstinxit, ne nos suscitemus in nobis, si eis locum dederimus operandi in nobis ea que odit Deus. Si autem ab his omnibus contineamus nos eo modo quo superius diximus,  dabit uindictam Dominus in omnibus diis Aegyptiorum, penasque ex nostra emendatione et conuersione suscipiunt. Proficiscentes, inquit, filii Isrel de Ramesse, castrametati sunt in Socoth. Secunda mansio. In hac coquunt panes azymos, et primum tendunt tabernacula, unde ex re locus nomen accepit. Socoth quippe interpretatur in lingua nostra tabernacula siue tentoria. Et ab hoc septimo mense quinta decima die mensis solemnitas Tabernaculorum est. Cum ergo exierimus ex Aegypto, primum tabernaculum figimus, sciendum nobis ad ulteriora progrediendum. Tunc enim non comedimus de fermento Aegypti, de fermento malitie et nequitie, sed uescimur azymis sinceritatis et ueritatis ; Domini precepta opere consummantes: Cauete a fermento  Phariseorum . In hac nobis precipitur mansione ut semper memores simus egressionis ex Aegypto, ut celebremus transitum, id est, phase Domini; ut primogenita nostri uteri cunctarumque uirtutum pro primogenitis Aegypti que percussa sunt Domino consecremus. Et profecti de Socoth, castrametati sunt in Etham, que est in extremo solitudinis. Tertia mansio offertur post tabernacula, in qua primum uidetur Dominus nocte in columna nubis, ut precedat populum et dux sit itineris. Etham nobis consonat fortitudo siue perfectio, de qua et Dauid canit: Tu dirupisti fluuios Etham , id est, fortis. Grandis est fortitudo Aegyptum dimittere, et in extrema solitudine commorari. Ex quo intelligimus locum Socoth adhuc iuxta Aegypti fuisse regiones.  In eo enim quod dicitur, qui est in extremis finibus solitudinis, ostenditur inter confinia esse eremi et Aegypti. Notandum autem quod alia editio pro Etham Buthan habet. Buthan ergo conuallis appellatur. Diximus enim uirtutum in his esse profectum. uirtus autem non nisi exercitu et labore conquiritur. Nec tantum in prosperis quantum in aduersis probatur. uenitur ergo ad conuallem. In conuallibus autem et inferioribus locis certamen habetur aduersum diabolum et contrarias potestates. In conuallibus ergo agon gerendus est, et in conuallibus pugnandum est. Denique et Abraham in ualle Salinarum pugnauit aduersum barbaros reges, et ibi uictoriam consecutus est. Descendit uero uiator hic  noster ad eos qui in profundis et in imis, non ut ibi demoretur, sed ut ibi uictoriam consequatur. Preparemus nobis fortitudinem, assumamus perfectum robur, ut inter errorum tenebras et confusionem noctis scientie Christi lumen appareat: dies quoque noster nubem habeat protegentem, ut his ducibus ad sanctam terram peruenire ualeamus. Profectique de Etham uenerunt contra Phihahiroth, que respicit Beelsephon, et castrametati sunt contra Magdalum. Quarta mansio Phihahiroth, que interpretatur os nobilium. Que scribitur per litteram beth, [Figure: [Hebrew text] 2Kb] . Quidam male hiroth uillas putant: errorque manifestus est, quod pro supradicto elemento litteram legant. Beelsephon in linguam nostram uertitur Dominus aquilonis, aut ascensus specule, aut habens arcana. Porro  Magdal magnitudo uel turris. Assumpta igitur fortitudine, nobilitamur in Domino, et Beelsephon idoli arcana contemnimus, illiusque magnificentiam et turritam superbiam declinamus. Non enim est ab austro unde Dominus uenit, et a meridie in qua sponsus recumbit in floribus; sed possessor aquilonis, uenti frigidissimi, a quo exardescunt mala super terram. Qui cum sit frigidissimus, nomine dexter uocatur, falso sibi assumens uocabulum uirtutis ac dextere, cum totus sit in sinistra. Et profecti de Phihahiroth, transierunt per medium mare in deserto: et ambulauerunt uiam trium dierum in solitudinem Etham, et castrametati sunt in Mara. Quinta mansio Mara, que interpretatur amaritudo. Non poterant ad Rubri maris gurgites peruenire, et Pharaonem cum  suo exercitu uidere pereuntem, nisi postquam habuerant in ore nobilitates, et in Domini confessione uirtutes. Post predicationem Euangelii, post tabernacula transmigrantium, post assumptam fortitudinem, post confessionis nobilitatem, pericula rursus occurrunt. Unde discimus cauendas semper insidias, et inuocandam misericordiam Dei, ut insequentem Pharaonem possimus effugere, et nobis in spiritali baptismo suffocetur. Egressis de mari Rubro occurrit eremus Sur, que et solitudo Etham dicitur. In qua tribus diebus ingredientes, non habuerunt aquam; et perueniunt ad Maram, que ex amaritudine nomen accepit. Habebat fons aquam, et dulcedinem non habebat. Murmurat populus uidens aquas, et potare non sustinens. Intellige Maram,  aquas occidentis littere. Quibus si immittatur confessio crucis, et passionis Dominice sacramenta iungantur, omne quod impotabile et triste uidebatur ac rigidum, uertetur in dulcedinem. Unde et scriptum est: Constituit Deus populo legem et iudicia, et tentauit eum. Ubi enim magnitudo gratie, ibi magnitudo discriminis. Nec terrearis si post uictoriam uenias ad amaritudinem, quia uerum pascha facientes, azyma cum amaritudinibus comedunt, et tentatio probationem, probatio uero spem, spes parit salutem. Apud medicos quoque quedam antidotus noxios humores temperans ex amaritudine nominatur, que dulcis ostenditur restituens sanitatem. Sic e contrario, uoluptas atque luxuria amaritudine  temperetur, dicente Scriptura: Que ad tempus pingues facit fauces tuas, nouissime uero amarius felle inuenies. Profectique de Mara uenerunt in Elim, ubi erant duodecim fontes aquarum, et palme septuaginta, ibique castrametati sunt. uides post amaritudines, post asperitates tentationum, que te amena suscipiunt loca? Non uenisses ad palmas, nisi tentationum amaritudines pertulisses. Nec uenisses ad dulcedinem fontium, nisi que tristia fuerant et aspera superasses. Non quo iam finis sit in terris his et perfectio cunctorum, sed dispensator animarum Deus in ipso itinere interserit laboribus etiam quedam refrigeria, quibus refota anima promptior redeat ad reliquos labores. Elim tamen interpretatur arietes. Arietes duces sunt gregum. Qui sunt  duces gregis Christi nisi Apostoli, qui sunt et duodecim fontes? uerum quoniam non solum duodecim elegit Dominus et Saluator noster, sed et alios septuaginta, idcirco non solum duodecim fontes, sed et septuaginta arbores scribuntur esse palmarum. Et ipsi enim apostoli nominantur. Sic et ipse Paulus dicit, cum de resurrectione Saluatoris exponeret: uisus est illis, inquit, undecim: deinde apparuit et omnibus apostolis . In quo ostendit esse et alios apostolos exceptis illis duodecim. Hec amenitas post amaritudinem, hec te requies post laborem, hec te gratia post tentationem suscipiet. Sed et inde egressi, fixere tentoria super mare Rubrum: Profecti de Elim, castrametati sunt ad mare Rubrum. Mare Rubrum quod Hebraice dicitur iam suph [Figure: [Hebrew text] 2Kb] septima  mansio est: et queritur quomodo post transmigrationem maris Rubri et fontis Mara et Elim rursum ad mare Rubrum uenerint, nisi forte in itinere pergentibus sinus quidam maris occurrit, iuxta quem castrametati sunt. Aliud est enim transire mare, aliud in proximo figere tabernacula. Ex quibus monemur etiam post euangelicam disciplinam et cibos dulcissimos triumphorum, apparere nobis interdum mare, et preterita discrimina poni ob oculos. Quanquam multe differentie sit transire mare, et mare procul aspicere. uerbum iam suph, apud Hebreos, ex mari et rubro compositum est. Suph autem et rubrum et scirpus uocatur. Unde possumus suspicari quod uenerint ad paludem quamdam et lacum qui carecto et iuncis plenus fuerit. Quod autem omnes  congregationes aquarum Scriptura sancta mare uocet, nulla dubitatio est. Hec mansio in Exodo non habetur, sed scriptum est pro ea quod de mari Rubro uenerint ad desertum Sin, que est inter Elim et Sinai, quinta decima die mensis secundi egressionis eorum ex Aegypto, id est, trigesima prima postquam egressi sunt de Ramesse. Et profecti de mari Rubro, castrametati sunt in deserto Sin. Octaua mansio, licet, iuxta ordinem Exodi, septima sit. Sed sciendum quod omnis usque ad montem Sinai eremus Sin uocetur, et ex tota prouincia etiam locus unius mansionis nomen acceperit. Sic et Moab tam urbis quam prouincie nomen est. In hac solitudine quinque mansiones sunt. Iam Suph. de qua supra diximus, eremus  Sin, et Daphca, et Alus, et Raphidim, de quibus loquemur in consequentibus. Sin autem interpretatur rubus uel odium. Quorum utrumque facit ad mysticos intellectus. Quo postquam uenerimus ad eum locum de quo nobis sit Dominus locuturus, grande odium mereamur inimici. Tunc uidebimus ardere rubrum et non comburi; inflammari Ecclesiam persecutionibus, et eam, loquente in illa Domino, non perire. Et nota quod in octaua mansione, in qua torcularia nostra sunt  desertum capimus rubi, quia plures filii deserte magis quam eius que habet uirum. Et profecti de deserto Sin castrametati sunt in Daphca. Nona mansio. Hoc nomen apud Hebreos, , id est, pulsatio dicitur. Iuxta quod ait Dominus:  Pulsate et aperietur uobis. In libro autem Hebraicorum nominum adhesionem remissionemque transtulimus. Quod lectorem turbare non debet, nec putet nos distantia scribere. Ibi enim iuxta id quod uulgo habetur edidimus, si medium scribatur uerbum per beth [Figure: [Hebrew text] 6Kb] litteram. Hic autem in Hebraico uolumine scriptum reperi per phe [Figure: [Hebrew text] 6Kb] quod elementum magis pulsationem quam glutinum sonat. Sensusque est manifestus. Post responsa Domini, post octauum numerum, resurrectionis Christi incipimus sacramenta pulsare. Profectique de Daphca, castrametati sunt in Alus. Decima mansio in Exodo non habetur. Crediturque in Sin eremo contineri, eodem narrante libro: Profecta est omnis multitudo filiorum Isrel de eremo Sin, per mansiones suas, iuxta os Domini, et  uenerunt Raphidim . Ex quo perspicuum est plures mansiones unius regionis uocabulo demonstrari. Interpretaturque Alus fermentum: quod tollens mulier, commiscuit farine satis tribus, donec fermentaretur totum . In hac solitudine murmurat populus propter famem, et conuersus respicit in nube procul gloriam Dei, accepitque uespere coturnicem, et mane alterius diei, manna. Et nota in mansione decima fermentum poni: et post esum carnium manna tribui implerique Scripturam, Panem angelorum manducauit homo. Profecti de Alus, castrametati sunt in Raphidim, et non erat aqua ibi populo. Undecima mansio est. Quam uiolenter interpretatam in libro Hebraicorum nominum reperi, uidit os sufficiens eis, aut certe, uitium oris fortium; meliusque transfertur,  dissolutio fortium, uel sanitas fortium, siue, iuxta proprietatem lingue Syre, remissio manuum. Hec et in Exodo legitur post profectionem de eremo Sin. Queritur in ea populus ob ardorem sitis, fons de petra Horeb erumpit et profluit; tentationis quoque, id est masa [Figure: [Hebrew text] 2Kb] sortitus est nomen. Moyses ascendit in montem, iehsu contra Amalec militat. Ad crucis signum superatur inimicus; remissis orantis manibus, hostis uictor insequitur. Sedet Moyses super lapidem de Zacaria, qui septem habebat oculos, et in Samuelis uolumine appellatur Abenhaazer, id est, lapis adiutorii; et utramque manum eius, Aaron et Ur, id est, montanus lucidusque sustentant. Deuicto aduersario superuenit Ietro:  adducit Sephoram et utrosque filios; dat consilium septuaginta seniorum; et in typum Ecclesie de gentibus congregate, legis imminutio Euangelio suggerente completur. Pulchre autem dissolutio ac sanitas fortium Raphidim dicitur, uel propter dissipatum Amalec, uel propter sanitatem Isrel. Si autem remissionem manuum iuxta Syros Raphidim dicitur, dicemus propter offensam populi, quia contra Dominum murmurant, isti loco nomen positum. Hec tangimus potius quam exponimus, breuiter indicasse contenti quod post fermentum Alus et Massam ecclesie, soleant multiplicia demonum aduersum nos tentamenta consurgere. Et profecti de Raphidim, castra posuerunt in solitudine Sinai. Hec duodecima est: statim tibi ueniat in mente apostolorum  numerus. Una de pluribus, sed maior omnibus; non separatur in ordine, sed precellit in merito. Ad hanc quadragesima septima die perueniunt, Scriptura dicente: Mense tertio egressionis filiorum Isrel de Aegypto, in die hac transierunt in solitudinem Sinai, etc. De quo supra in secundo libro plenius expositum est. Et profecti de solitudine Sinai, castrametati sunt in sepulcris concupiscentie. Tertia decima mansio, cuius nomen cum interpretatione editum est, apud Hebreos appellatur, Cibaroth bataaue. Est autem sensus ille de Euangelio quod iehsu baptizatus statim a spiritu ductus est in desertum, et tentabatur a diabolo . Itaque et Isrel post familiarem cum Domino sermonem, postquam iuxta montem Sinai commoratus est anno uno et diebus  quatuor, mira dispositione castrorum egressus est in solitudinem Pharan, que interpretatur onager aut feritas. Ibique succumbit male bestie fastidiens celestem panem, et Aegyptiorum carnes desiderans, quando multos subitum uorauit incendium, et intercedente Moyse, humum uorax flamma consumpsit. Et profecti de supulcris concupiscentie, castrametati sunt in Haseroth. Quarta decima mansio est in solitudine Pharan, que in atria uertitur. In hac Aaron et Maria propter Aethiopissam contra Moysen murmurant, et in typum zeli aduersus Ecclesiam de gentibus congregatam, populus Iudeorum lepre sorde perfunditur, nec redit ad tabernaculum ut pristinam recipiat sanitatem donec statutum plenitudinis gentium tempus impleat. Et profecti de  Haseroth, castrametati sunt in Rethma. Pro quo supra in hoc eodem libro legimus: Postquam profectus est populus de Aseroth, castrametati sunt in solitudine Pharan. Hec est autem quinta decima mansio. Et notandum quod reliquas mansiones decem et nouem, quarum nunc breuiter catalogus describitur, a Rethma usque ad Asiongaber, id est, usque ad tricesimam secundam mansionem, sub Pharan solitudinis nomine contineatur. In quibus uniuersa que scripta sunt diuersis temporibus gesta sentimus. Hoc est de duodecim exploratoribus missis ad terram sanctam, et botri ab ea relatione in ligno, de murmuratione populi Iudeorum gigantium impetum reformidantis, et per eius pugnam contra  Amalec a quo superatur, de Dathan et Abiron et filiis Core, et uindicta in eos prolata, de uirga Aaron germinante, et uitula rufa in holocaustum concremata et cinere aspersionis: que omnia supra in libro exposita sunt. Rethma transfertur sonitus uel iuniperus, quanquam plerique apud Grecos aliud genus arboris significare contendant. Iuniperum autem et primus graduum psalmus iuxta Hebraicam ueritatem sonat, ubi scriptum est: Quid detur tibi aut quid apponatur tibi ad linguam dolosam ? Et Propheta respondet: Sagitte potentis acute, cum carbonibus iuniperorum . Pro quo apud nos legitur, desolatoriis. Fertur autem lignum hoc ignem multo tempore conseruare, ut pruna si ex eius cinere operta fuerit, usque ad  annum perueniat. Ex quo discimus post sepulcra concupiscentie et uestibula transire nos ad lignum quod multo tempore calorem tenet, ut simus feruentes spiritu, et claro sonitu Euangelium in altum exaltata uoce Domini predicemus. Profectique de Rethma, castrametati sunt in Remmom Phares. Sexta decima mansio, que interpretatur Greco sermone , Latine mali punici diuisio, quod alii malum granatum uocant. Cuius arboris fructus in Scripturis dupliciter accipitur: aut in Ecclesie gremio, que omnem turbam credentium suo cortice tegit, aut in uarietate consonantiaque uirtutum, iuxta illud quod scriptum est: Multitudinis autem credentium erat cor unum et anima una . Sicque diuersi sunt singuli gradus, ut omnes eadem  compage teneantur. Unde egressi uenerunt in Lebna. Septima decima mansio, quam in lateres possumus uertere. Licet quidam Lebna transferentes, male candorem interpretati sunt. Legimus Aegyptios lateres in Exodo, quos populus faciens ingemuit. Legimus in Malachia, pro quibus Idumea destructis, lapides politos reponere nititur: et laterem in Ezechiel, in quo obsesse Ierusalem pictura describitur. Ex quibus discimus in itinere istius uite, et de alio in aliud transitu nunc nos crescere, nunc decrescere, et post ordinem ecclesiasticum sepe ad laterum opera transmigrare. Et de Lebna castrametati sunt in Ressa. Octaua decima mansio in frenos uertitur. Si enim post profectum rursum ad luti opera descendimus, infrenandi sumus, et rursus  uagi atque precipites Scripturarum retinaculis dirigendi. Hoc uerbum, quantum memoria suggerit, nusquam in Scripturis sanctis apud Hebreos inuenisse me noui, absque libro apocrypho qui a Grecis appellatur. Ibi in edificatione turris pro stadio ponitur, in quo exercentur pugiles et athlete, et cursorum uelocitas comprobatur. Dicit et Psalmista: In freno maxillas eorum constringe, qui non approximant ad te . Et Apostolus: Nescitis quoniam qui in stadio currunt, omnes quidem currunt, sed unus accipit brauium? Sic currite ut comprehendatis . Et profecti de Ressa, castrametati sunt in Ceelatha. Nona decima mansio interpretatur Ecclesia. uagi currentium gressus  frenis ad Ecclesiam retrahuntur, et fores quas ante reliquerant, rursum intrare festinant. Unde profecti, castrametati sunt in monte Sapher. uicesima mansio interpretatur pulchritudo, et in monte decoris est constituta. De qua et quarti decimi psalmi principium sonat: Domine, quis habitabit in tabernaculo tuo, aut quis requiescet in monte sancto tuo ? uide quid prosint frena: a uitiis nos retrahunt, introducunt ad uirtutum choros, et in Christo monte pulcherrimo, habitare faciunt. Iste, iuxta Daniel, lapis excisus de monte sine manibus, creuit in montem magnum, et impleuit omnem terram : Iste, iuxta Ezechiel, uulnerauit principem Tyri. Ad istum in Isaia et Michea populi confluunt dicentes: uenite, ascendamus in montem Domini, et  ad domum Dei Iacob: et annuntiabit nobis uias suas, et ambulabimus in semitis eius . Et egressi de monte Sepher uenerunt in Arada. uicesima prima mansio uertitur in miraculum. Quam pulcher ordo profectuum, quam egregia textura credentium. Post opus lateris infrenamur, post frenos in Ecclesiam introducimur, post habitationem Ecclesie ad Christum in montem ascendimus: in quo positi, stupemus atque miramur ut noster in laudibus eius sermo superetur, inuenientium in eo que nec oculus uidit, nec auris audiuit, nec in cor hominis ascenderunt . Inde proficiscentes, castrametati sunt in Maceloth. uicesima secunda mansio in cetus uertitur. In hac enim consistit multitudo credentium, Ecclesia primitiuorum, uirtutum omnium consonantia.  Tunc uere possumus dicere: Ecce quam bonum et quam iucundum habitare fratres in unum . Et Dominus facit unius moris in domo. Profectique de Maceloth, castrametati sunt in Thahath. uicesima tertia mansio potest et subter intelligi. Sed melius pauorem interpretabimur. uenisti ad Ecclesiam, ascendisti ad montem pulcherrimum, stupore et miraculo Christi magnitudinem confiteris. uides ibi multos uirtutis tue socios, noli altum sapere sed time. Dominus enim superbis resistit, humilibus autem dat gratiam. Et qui se exaltat, uideat ne cadat. Potentes potenter tormenta patientur. Timor uirtutum custos, et securitas ad lapsum facilis. Unde et in quodam psalmo, postquam Propheta dixerat: Dominus regit me, et nichil mihi  deerit, in loco pascue ibi me collocauit, iungit timorem qui custos beatitudinis est et infert: uirga tua et baculus tuus, ipsa me consolata sunt. Et est sensus: Dum tormenta formido, seruaui gratiam quam acceperam, De Thahath castrametati sunt in Thare. uicesima quarta mansio: quam nonnulli uertunt in malitiam uel in pasturam. Nec errarent, si per ain [Figure: [Hebrew text] 2Kb] litteram scriberetur. Nunc uero cum aspiratio duplex in extrema sit syllaba, erroris causa manifesta est. Hoc eodem uocabulo et eisdem litteris scriptum inuenio patrem Abraham, qui in supradicto apocrypho Geneseos uolumine, abactis coruis qui hominum frumenta uastabant, abactoris uel depulsoris sortitus est nomen. Itaque et nos imitemur  Thare, et uolucres celi que iuxta uiam satum triticum deuorare festinant, sollicitius prohibeamus. Nam et Abraham patriarcha, in typo Isrelis, hostiarum diuisit membra sacrificii, que a uolucribus non sinit deuorari. Et contemptorem oculum effodiunt corui de conuallibus. uerusque Moyses ducit Aethiopissam, et Elias a coruis pascitur. Si habueris pauorem, sollicitus eris; si sollicitus fueris, leo in caulas ouium tuarum introire non poterit. Quod uel ad prepositos ecclesiarum, uel ad custodiam refertur anime tue, ad quam diabolus per diuersa uitiorum foramina ingredi nititur. Unde egressi fixere tentoria in Methea. uicesima quinta mansio uertitur in dulcedinem. Ascendisti in excelsum, admiratus es uirtutum choros, timuisti ruinam, abegisti  insidiatores, dulcis te protinus fructus insequitur laboris: et in morem litterarum, radicum amaritudinem pomorum suauitas compensabit, et dices: Quam dulcia faucibus meis eloquia tua super mel ori meo. Sponsumque tibi audies concinentem: Mel distillant labia tua, soror mea sponsa. Quid enim suauius disciplina, quid eruditione melius, quid dulcius Domino? Gustate et uidete quoniam suauis est Dominus. Unde et Samson, qui abegerat a fructibus suis aues, et uulpes que exterminant uineas colligauerat, leonemque interfecerat rugientem, fauum inuenit in ore mortui. Et de Methea castrametati sunt in Hesmona. uicesima sexta mansio in lingua nostra festinationem sonat. Iuxta illud quod in psalmo scribitur: uenient legati ex Aegypto  . Pro legati in Hebreo festinantes legimus: ut postquam dulces fructus laboris messuerimus, non simus quiete contenti et otio; et rursum ad ulteriora properantes, obliuiscamur preteritorum et in futura nos extendamus. Et profecti de Hesmona, uenerunt in Moseroth. uicesima septima mansio uincula siue disciplinas sonat: ut festino gradu pergamus ad magistros, et eorum limina teramus, et precepta uirtutum ac mysteria Scripturarum uincula putemus eterna. Iuxta illud quod in Isaia dicitur. Et Sabaim uiri sublimes ad te transibunt et tui erunt. Post hec ambulabunt uincti manicis. Et Paulus uinctus Iesu Christi. Duplicia sunt in Scripturis uincula que dirupit Samson, et uicit inimicos. Et de meretrice legimus, uinculum  in manibus eius. Et ex persona Domini dicentis: Dirumpamus uincula eorum, et proiiciamus a nobis iugum ipsorum . Et alibi: Laqueus contritus est, et nos liberati sumus . Christi autem uincula uoluntaria sunt, et uertuntur in amplexus. Quicunque fuerit colligatus, dicet: Sinistra eius sub capite meo, et dextera eius complectetur me . Et de Moseroth castrametati sunt in Beneiaacan. uicesima octaua mansio est Beneiaacan, que interpretatione transfertur in filios necessitatis seu stridoris. Si ab uno incipias numero, et paulatim addens ad septimum usque peruenias, uicesimus octauus numerus efficitur. Qui sint isti filii necessitatis psalmus ipse nos doceat: Afferte Domino, filii  Dei, afferte Domino filios arietum. Que est tanta necessitas que nolentibus imponatur? Cum diuinis Scripturis fueris eruditus, et leges earum ac testimonia scietis ueritatis, contendens cum aduersariis, ligabis eos, et uinctos duces in captiuitatem; et de hostibus quondam atque captiuis liberos Dei facies, ut repente dicas cum Sion: Ego sterilis et non pariens, transmigrata et captiua, et istos quis enutriuit? Ego destituta et sola, et isti ubi erant? Porro quod uertimus filios stridoris, ad illum sensum refer quod timore supplicii et eius loci ubi est fletus et stridor dentium deserentes diaboli uincula, Christo Domino credentium turbe colla submittant. Egressique de Beneiaacan, uenerunt in montem Gadgad. uicesima nona mansio interpretatur nuntius siue expeditio  et accinctio; uel certe, quod nos uerius arbitramur, , id est, concisio. Haud aliter possumus magistri discipulorum atque credentium eos facere filios necessitatis, nisi preceptores eorum interfecerimus, crudeles simus in occisione eorum. Non parcat manus nostra armum aut extremum auricule de ore leonum extrahere. Maledictus qui facit opus Dei negligenter, et prohibet gladium suum a sanguine. Unde et Dauid: In matutino, inquit, interficiebam omnes peccatores terre . De nuntio autem et accinctione hac breuiter possumus dicere quod filiis necessitatis grandes ad uirtutum stimulos suggeramus, cum eis nuntiauerimus premia futurorum, et accinctos inire bella docuerimus. Horum trium quidquid magister fecerit,  in monte consistit. Et profecti de monte Gadgad, castrametati sunt in Ietebatha. Trigesima mansio bonitas interpretatur: ut cum peruenerimus ad perfectum uirum in sacerdotalem gradum, et in etatem plenitudinis Christi, in qua et Ezechiel erat iuxta fluuium Chobar, possimus cum Dauid in tricesimo psalmo canere: Domine, in te speraui, non confundar in eternum. Pastor enim bonus ponit animam suam pro ouibus suis. Et profecti de Iotbatha, castrametati sunt in Ebrona. Trigesima mansio interpretatur transitus siue transitio. Ad hanc uenit uerus Hebreus atque transitor qui dicere potest: Transiens uidebo uisionem hanc magnam. De quo et Psalmista ait: Et non dixerunt qui preteribant, Benedictio Domini super uos .  Preterit enim figura huius mundi. Et propterea sancti cupiunt ad meliora transire, nec presenti statu contenti, ingemiscunt quotidie. Hec recordatus sum, et effudi in me animam meam: quoniam transibo in locum tabernaculi admirabilis, usque ad domum Dei . Et egressi de Ebrona, castrametati sunt in Asiongaber. Trigesima secunda mansio est in Asiongaber, que transfertur in ligno uiri. Possunt hec ligna uiri, saltuum et omnium arborum genera, multitudinem gentium figurare. Huc usque solitudo Pharan decem et octo continet mansiones, que descripte in catalogo, in superiori itinere non ponuntur. Inde profecti uenerunt ad desertum Sin, hec est Cades. Queritur cur octaua  mansio nunc tricesima tertia esse dicatur. Sed sciendum quod prior per samech [Figure: [Hebrew text] 6Kb] litteram scribitur, interpretaturque rubus siue odium. Hec autem per sade [Figure: [Hebrew text] 6Kb] et uertitur in mandatum. Illudque quod iungitur, Cades, non ut plerique existimant sancta dicitur, sed murata siue translata. Legimus in Genesi  iuxta Hebraicam ueritatem, ubi Iudas meretricem putans Thamar, dona transmittit, et sequester numerum interrogat, ubi est cadesa, hoc est scortum, cuius habitus a ceteris feminis immutatus est. In multis quoque locis hoc idem reperimus. Sin autem sancta interpretatur, est intelligendum, quomodo Parce dicuntur ab eo quod minime parcant: et bellum, quod nequaquam bellum sit; et lucus, quod minime luceat. In hac etiam  mansione moritur Maria et sepelitur: et propter aquas contradictionis Moyses et Aaron offendunt Deum, et prohibentur transire Iordanem. Missisque nuntiis ad Edom, transitus petitur nec impetratur. Quis timeret post tantos profectus murmur populi, et offensam magistrorum, et uie transitus denegatos? Et nota quod post mortem prophetisse et aquas contradictionis Idumeum carneum atque terrenum transire non possint, et cum multis precibus et conatu uiam non impetrent, sed egrediatur Edom aduersus eos in multo populo et in manu forti. Interpretatio quoque nominis morti et offense, et negatio transitui conuenit. Ubi enim mandatum, ibi peccatum; ubi peccatum, ibi offensa; ubi offensa, ibi mors. Hec est mansio de qua Psalmista canit:  Commouebit Dominus desertum Cades.

Egressique de Cades, castrametati sunt in monte Hor, in extremis finibus terre Edom. Ascenditque Aaron sacerdos montem Hor iubente Domino, et ibi mortuus est anno quadragesimo egressionis filiorum Isrel ex Aegypto, mense quinto, prima die mensis, cum esset annorum centum uiginti trium. Audiuitque Chananeus rex Arad, qui habitabat ad meridiem, in terram Chanaan uenisse [filios Isrel. Trigesima quarta mansio est, quam plerique interpretantur lumen; nec errarent, si per Aleph [Figure: [Hebrew text] 9Kb] litteram scriberetur. Alii pellem; et ipsi uerum dicerent, si esset Ain [Figure: [Hebrew text] 9Kb] positum. Nonnulli foramen; quod posset accipi, si Beth [Figure: [Hebrew text] 9Kb] haberet elementum. Cum autem legatur per, He[Figure: [Hebrew text] 9Kb] magis mons intelligitur et legi potest:  Ascendit Aaron sacerdos in montis montem, id est, in uerticem montis. Ex quo etiam aduertimus non in montem simpliciter, sed in monte montis pontificem mortuum, ut dignus locus meritis illius demonstraretur. Moritur autem eo anno quo nouus populus repromissionis intraturus erat, in extremis finibus terre Idumeorum; et plangit eum populus triginta diebus. Aaron plangitur, iehsu non plangitur. In lege descensus ad inferos: et in Euangelio ad paradisum transmigratio. Audit quoque Chananeus quod uenisset Isrel et in loco exploratorum ubi quondam offendisse populum nouerat, infert prelium, et captiuum ducit Isrel rursusque in eodem loco pugnat ex uoto. uictor uincitur, uicti superant. Appellaturque  nomen Horma, id est, anathema. Eadem dicere mihi non est pigrum, legentibus necessarium, quod semper humanus status in huius seculi uia fluctuet, et alius in ualle, alius in campo, alius moriatur in monte: nec in monte simpliciter, sed in montis monte, id est, in excelso uertice. Cumque nos Dei auxilio destitutos hostis inuaserit, duxeritque captiuos, non speremus salutem, sed iterum armemur ad prelium. Potest fieri ut uincamus ubi uicti sumus; et in eodem loco triumphemus, in quo fuimus ante captiui.

Et profecti de monte Hor, castrametati sunt in Selmona. Unde egressi uenerunt in Phinon. He due mansiones, trigesima quinta et trigesima sexta, in ordine historie non inueniuntur, sed scriptum est  pro eis: Egressi sunt de monte Hor, per uiam maris Rubri, et circumierunt terram Edom. Ex quo ostenditur in finibus atque circuitu terre Edom eas positas. Nec secundum morem legitur, Profecti de monte Hor, castra metati sunt in Selmona, siue in Phinon], sed post ambitum terre Idumeorum, uenit ad extremum et ait: Profecti filii Isrel, castrametati sunt in Oboth. Nec dixit profecti sunt de illo in illum locum, quia duas mansiones silentio pretermiserat. Quas in supputatione tacuerat, reddit in summa. Prima mansio Selmona, interpretatur imaguncula. Secunda Phinon diminutiue os ab ore, non ab osse, intellige. In his Aaron mortuo, murmurant contra Dominum et Moysen; manna fastidiunt; a serpentibus uulnerantur; et in typum Saluatoris, qui  uerum antiquumque serpentem in patibulo triumphauit, diaboli uenena superantur. Unde et imaguncula, uera expressaque imago Dei Filii, passionem eius intuens, conseruatur, et quod corde credit, ore pronuntiat, legens illud Apostoli: Corde creditur ad iustitiam; ore autem confessio fit ad salutem .

Profectique de Phinon, castrametati sunt in Oboth. Trigesima septima mansio est in Oboth, que uertitur in magos siue in pythones, significans spiritales serpentes et artes maleficas ad bella nos prouocare: quas per diuinam protectionem in custodia cordis superare debemus. Et de Oboth uenerunt in Ieabarim, que est in finibus Moabitarum. Trigesima octaua mansio, aceruos lapidum transeuntium sonat. Sunt sancti lapides qui uoluuntur super terram, leues,  politi, et rotunditate sua rotarum cursibus similes. Sunt et alii quos propheta tollit de uia, ne ambulantium in eo offendant pedes. Qui sunt isti ambulantes? Utique uiatores et pretereuntes qui per istud seculum ad alias mansiones transire festinant. Quod autem dicitur, in finibus Moab contra solis ortum, ostendit iuxta litteram, quod hucusque in finibus terre Idumeorum fuerint; et nunc ueniant ad terminos Moab, de alia prouincia ad aliam transeuntes, sicut in superioribus iam dictum est. Non enim semper uni uirtuti danda est opera; sed sicut scriptum est: Ibunt de uirtute in uirtutem , de alia transeundum est ad aliam: quia herent sibi, et ita inter se nexe sunt, ut qui una caruerit,  omnibus careat. Et tamen transire de alia ad aliam eorum est proprie qui solis iustitie ortum considerant. Profectique de Ieabarim, fixere tentoria in Dibongad. Trigesima nona mansio, interpretatur fortiter intellecta tentatio. Pro hac in ordine historie aliter scriptum reperi. Postquam enim castrametati sunt in Ieabarim, in finibus Moab contra ortum solis, legitur: Inde profecti sunt, et diuerterunt ad torentem Zareth. Et de hoc loco proficiscentes, castrametati sunt trans Arnon, que est in solitudine finium Amorrhei, eo quod Arnon in terminis sit Moabitarum et Amorrheorum, etc. Post Dibongad, geritur bellum contra Seon regem Amorrheorum, et Og regem Basan; et discimus quod cum uenerimus ad summum, et de fonte principum regumque biberimus,  ascendentes ad montem Phasga, non debeamus eleuari in superbiam, sed propositam nobis e contrario solitudinem nouerimus. Ante contritionem eleuatur cor uiri, et ante gloriam humiliatur.

Unde egressi, castrametati sunt in Almon Deblathaiema. Quadragesima mansio uertitur in contemptum plagarum, siue opprobriorum. Et per hanc discimus omnia dulcia et illecebras uoluptatum in seculo contemnendas, nec inebriari nos debere uino mundi, in quo est luxuria. Mel non offertur in sacrificiis Dei: et cetera que dulcia continent, non lucent in tabernaculo; sed oleum purissimum, quod de oliue profertur amaritudine. Mel enim distillat de labiis mulieris meretricis. De quo puto iuxta mysticos intellectus gustasse Ionathan, et sorte deprehensum uix  populi precibus liberatum. Quod autem opprobria contemnenda sint, et si falsa obiiciantur, beatitudinem pareant, Saluator plenissime docet. Et egressi de Almon Deblathaiema, uenerunt ad montes Abarim, contra Nabo. Quadragesima prima mansio uertitur in montes transeuntium, et est contra montis faciem Nabo, ubi moritur et sepelitur Moyses, terra repromissionis ante conspecta. Nabo interpretatur conclusio, in qua finitur lex, et non inuenitur eius memoria. Porro gratia euangelii absque ullo tenditur loco. In omnem terram exiuit sonus eius, et in fines orbis terre uerba illius . Simulque considera quod habitatio transeuntium in montibus sita sit, et adhuc profectu indigeat. Post montes enim plurimos, ad campestria Moab et Iordanis fluenta  descendimus, qui interpretatur descensio. Nihil enim, ut crebro diximus, tam periculosum est quam glorie cupiditas et iactantia, et animus conscientia uirtutum tumens.

Profectique de montibus Abarim, transierunt ad campestria Moab super Iordanem contra Iericho. Ibique castrametati sunt de Bethiesimoth, usque ad Bethsittim, in planioribus locis Moabitarum. In quadragesima secunda que extrema mansio est, cursim que gesta sint narremus. Residens in ea populus, a diuino Balaam quem mercede conduxerat Balac filius Sephor, Dei benedicitur iussione et maledictio mutatur in laudes. Audit uoces Domini, et profano ore resonat: Orietur stella ex Iacob, et consurget homo  de Isrel, et percutiet principes Moab, et uastabit filios Seth, et erit Edom hereditas eius. Fornicatur cum filiabus Madian, et Phinees filius Eleazar, zelatus zelum Domini, Zambri et scortum Madianitarum pugione transfigit. Unde et accepit premium in eternam memoriam, armum uictime. Numeratur rursum populus, numerantur et Leuite, ut interfectis pessimis, nouus Dei populus censeatur. Interpellant quinque filie Salphaad, et iudicio Domini hereditatem accipiunt inter fratres suos, nec femineus a possessione Dei sexus excluditur. iehsu Moysi in monte succedit, et discit a lege que spiritaliter offerre debeat in ecclesia: primum quidem per singulos dies; deinde quid sabbato, quid in Kalendis, quid in Pascha, quid in Pentecoste, quid in Neomenia  mensis septimi, quid in ieiunio eiusdem mensis die decimo, quid in Scenopegia quando figuntur tabernacula, quinto decimo die mensis supradicti. Uxorum et filiarum uota, absque auctoritate patrum et uirorum causa, memorantur; bellum contra Madianitas, et mors diuini Balaam et prede diuisio, et oblatio ex ea in tabernaculo Dei. Primus Ruben et Gad, et dimidia tribus Manasse, contra Iordanem in eremo possessionem accipiunt. Plurima enim habebant iumenta, et necdum ad id uenerant ut possent habitare cum templo. Docetur populus ut in terra sancta idola destruat, et nullus de priori habitatione seruetur. Describitur olim cupita prouincia, et duarum semis tribuum hereditas separatur. Numerantur tribuum principes qui terram sanctam debeant  introire. Quadraginta duas urbes cum suburbanis suis usque ad mille passus per circuitum Leuite accipiunt, tot numero quot et iste sunt mansiones. Et adduntur fugitiuorum sex alie ciuitates, tres intra Iordanem, et tres trans Iordanem, ut sint simul quadraginta octo. Qui fugitiuorum suscipi, qui interfici debeant, et usque ad mortem pontificis magni reseruari. Succedit Deuteronomium secunda lex, mediatorium Euangelii; ibique breuiter discimus que inter Pharan, Tophel et Laban, et Haseroth, et loca aurea abiecto Iuda infelicissimo, undecim diebus uia de Horeb per uiam montis Seon usque ad Cadesbarne, Moyses populo sit locutus, et extremum canat canticum, in quo apertissime synagoga proiicitur, et Ecclesia Domino copulatur. Impinguatus  est et incrassatus ac dilatatus, et recalcitrauit dilectus; et oblitus est Dei saluatoris sui . Et iterum: Generatio pessima est, filii ineruditi: ipsi ad emulationem me prouocauerunt in eo qui non erat Deus; irritauerunt me in scuptilibus suis. Et ego zelare faciam eos nationes, et contra gentem stultam irritabo illos. Benedicuntur filii Isrel, et rursus in Simone Iudas miserandus excluditur. Ascendit Moyses ad montem Nabo in uertice Phasga, qui est contra Iericho, et ostendit ei Dominus omnem terram Galaad, usque ad Dan et Nephtalim et Ephraim, et Manasses, et uniuersam terram Iuda, usque ad mare magnum contra austrum; et regionem campestrem Iericho, cunctam ciuitatem palmarum usquo  Segor. Quis potest tanta nosse mysteria? Quis in extremis legis et huius uite finibus constitutus intelligit semper sibi esse pugnandum, et tunc plenam uictoriam dari, si fuerit in campestribus? Si in Abel Sethim, quod interpretatur luctus spinarum, fleat antiqua peccata, et spinas que suffocauerunt sementem uerbi Dei, et de quibus Propheta dicit: uersatus sum in miseria, dum configitur spina mihi . Nec silendum arbitror, quod quidam querendum putant, mansiones quadraginta due filiorum Isrel in solitudine, que hic in ultima libri Numerorum parte computantur, quot uel quibus sint annis aptande, longissimi illius itineris quo ab Aegypto usque ad terram repromissionis ille populus agebatur. Sed his satis responsum esse estimo in epistola  Bede presbyteri, quam ad Accan antistitem super hac re conscripsit: quam profecto ex maxima parte, in hoc nostro opusculo pro hac questione soluenda ponendam esse censuimus. Castra uidelicet uel mansiones easdem, trium tantummodo congrue annorum. Primi uidelicet et secundi, et quadragesimi egressionis ex Aegypto: quorum primus continet annus mansiones certa distinctione duodecim. Prima Ramesse quinta decima die primi mensis ingressam, ultimam solitudinem Sinai prima die tertii mensis additam, et per undecim menses continuos construendi tabernaculi, et docende legis gratia minime relictam. Quarum uidelicet quindecim mansionum, nouem solummodo liber Exodi nominatim exprimens, ceteras tres sub deserti Sin quod esse  dicitur inter Elim et Sinai, uocabulo indiscrete preteriit. Secundus annus complectitur mansiones uiginti et unam. Quibus in ordine historie cunctis indifferenter sub solitudinis Pharan nomine comprehensis, prima solum secunda et ultima, hoc est, sepulcra concupiscentie, Haseroth et Cades, suo distinguuntur ex nomine. Sed in catalogo mansionum pariter omnes quot numero fuerint, uel quo nomine dicte, diligenter ostenditur. Quarum prima mansio, hoc est, Sepulcra Concupiscentie, secundo mense eiusdem secundi anni, uicesimo secundo die mensis introita. Anno enim secundo, ut Scriptura dicit, mense secundo, uicesimo die mensis, mouerunt castra de deserto Sinai; et recubuit, inquit, nubes in solitudine Pharan; profectique sunt de  monte Domini, uiam trium dierum, donec uenirent ad locum mansionis, que merito populi carnes Aegyptias desiderantis, Sepulcrorum Concupiscentie, nomen accepit. Ultima autem horum mansio, id est, Cades, quo die uel mense eiusdem anni sit ingressa, non dicitur; sed tamen quia, et ipsa in solitudine Pharan sita, quia eodem anno fuerit addita, non tacetur. Scriptum est enim: Et populus non est motus de illo loco, donec reuocata Maria, profectus est de Haseroth fixis tentoriis in deserto Pharan, ubi locutus est Dominus ad Moysen, dicens: Mitte uiros qui considerent terram Chanaan . Quod ne proxima post Haseroth mansione iussum factumque putetur, sed potius intelligatur in ultima earum, que sub  Pharan solitudinis nomine continetur impletum, uideamus quod infra scriptum est. Reuersique exploratores terre post quadraginta dies, omni regione circuita, uenerunt ad Moysen et Aaron, et ad omnem cetum filiorum Isrel, in desertum Pharan, quod est in Cades. Sed in Deuteronomio Moyses ipse loquitur populo capite primo: Cumque uenissetis in Cadesbarne, dixi uobis: uenistis ad montem Amorrhei, quem Dominus Deus noster daturus est nobis. uide terram quam Dominus Deus tuus dabit tibi: ascende et posside eam. Et accessistis ad me omnes, atque dixistis: Mitte uiros qui considerent terram, etc. Quod autem eamdem mansionem secundo anno egressi de Aegypto adierint, a qua tamen peccato murmurationis retro conuerti, ac multo tempore  post desertum uagi errare, et passim cadere meruerint, testatur Moyses in istis consequentibus dicens: Sedistis ergo in Cadesbarne multo tempore. Profectique inde, uenimus in solitudinem, que ducit ad mare Rubrum, sicut mihi dixerat Dominus et circuiuimus montem Seir multo tempore . Et infra: Tempore autem quo ambulauimus de Cadesbarne, usque ad transitum torrentis Zareth, triginta octo annorum fuit, donec consumeretur omnis generatio hominum bellatorum de castris, sicut iurauerat Dominus . Zareth autem nomen est mansionis, de illis dico quadraginta duabus, sed nomen torrentis ad quem, sicut in Numerorum uolumine legitur, transgressa uicesima octaua mansione nomine Ieabarim, uenerunt. Quem relinquentes, inquit, castrametati  sunt in Arnon, que est in deserto, et prominet in finibus Amorrhei. Quod quadragesimo anno gestum fuisse, non latet. Qui uidelicet annus quadragesimus idem et ultimus, longissime per desertum uie mansiones continet numero decem. Quorum prima est magno laborare repetita, eadem ipsa Cades deserti Sin: quam ante triginta octo annos ut dictum est, culpa preuaricationis exigente, post se reuersi reliquerant. De qua ita scriptum est: ueneruntque filii Isrel, et omnis multitudo de deserto Sin, mense primo; et mansit populus in Cades. Mortuaque est ibi Maria, et sepulta est in eodem loco. Cumque indigeret aqua populus, coierunt aduersum Moysen et Aaron, et cetera usque ad id quod scriptum est: Hec est aqua contradictionis, ubi iurgati sunt filii Isrel contra  Dominum, et sanctificatus est in eis . Notandumque quod eadem Cades et in deserto Pharan esse et in deserto Sin Scriptura sitam referat. Unde coniiciatur consueto more locorum, pariter deserti Pharan, ubi Cades est, specialiter Sin appellari. Sin autem non ipsa est Cades quam mox transgresso mari Rubro, inter Elim et Sinai pertransiere, sed alia prorsus aliisque apud Hebreos scripta elementis. Secunda uero eiusdem quadragesimi anni mansio est mons Hor, in quo occubuit Aaron prima die mensis quinti. Ultima campestria Moab super Iordanem contra Iericho, ubi Deuteronomium meditantes manserunt, usque dum post mortem Moysi, Iosue duce, prima die decimi mensis, sicca  fluuii Iordanis profunda transierunt. Fiunt ergo omnes mansiones primi anni, duodecim. Secundi, uiginti una. Ultimi, et ipsi uicesima prima, que est Cades; et alie nouem, id est, simul omnes quadraginta due. Ibi diligentius intuendum, quare legislator, tanta solertia trium annorum conscripto catalogo, reliquas maluerit preterire silentio, ita ut tanto tempore, nullo potius seculorum spatio distincta mansionum loca, sub textu continue narrationis, quasi mox sibi inuicem succedentia connectat. Egressique de Ebrona, castrametati sunt in Asiongaber. Inde profecti uenerunt in desertum Sin, hoc est Cades. Egressique de Cades, castrametati sunt in monte Hor . Cum superiora sollicitius inquisita, doceant eos secundo sue profectionis anno, de Asiongaber  uenisse in Cades, et post longos triginta et octo annorum anfractus, de repetita tandem eadem Cades, uenisse in montem Hor, nequaquam hoc frustra, sed magni mysterii gratia taliter actum conscriptum intellige. Ubi, saluo subtiliore tractatu, moraliter puto sentiendum quod quia mansionum contextus earumdem qui de seruitute Aegyptia liberatos ad terram repromissionis prouehit, sicut beatus Hieronymus libro super eis dictato enucleatius exponit: Altipetax est spiritalium ascensio uirtutum: quibus Ecclesie Christi, quibus unaqueque anima fidelis, spe libertatis assumpta, a conualle lacrymarum ad dispositum sibi locum, hoc est ad uidendum Deum deorum in Sion festinat, satagit ascendere, donec saluo nostri boni operis incessu, proficimus de  uirtute in uirtutem, quasi quedam castra mansionesque Deo duce rectissimas, Dei conspectu dignissimas, per desertum mundi sitientes agamus. At quoties uicti quibuslibet diripientibus, accepto uarietatis calle deuiamus. Non enim statim ad altiores uirtutum gradus ascendere possumus, sed interim ab infimis misere mentis defectibus paulatim superiora debemus penitendo repetere; donec, dignis peonitentie fructibus actis, perueniamus reduces ad ipsum de quo lapsi fuimus modum culmenque gratie spiritalis: ac sic intermissum ad tempus incipiamus iter agere uirtutum, exuti ueterem hominem cum actibus eius, et induti nouum qui secundum Deum creatus est in iustitia et sanctitate et ueritate. Quod mors et funeratio patrum peccantium in deserto,  ibidemque nate et adulte significat iuuentutis alacritas: que fluuio mortis deuicto, digna sit regnum superne promissionis intrare. Ita enim fit ut, renouata nostre bone conuersationis iuuentute sicut aquile, tanta iam ac talia, malignis spiritibus occurrentes, ualeamus firmare castra supernorum profectuum, que non solum diuino respectui grata, sed etiam spiritalium Patrum sint scriptis ac laude dignissima.



CAPUT IX. Preceptum Domini ad Moysen de idolis confringendis.

 Locutus est Dominus ad Moysen dicens: Precipe filiis Isrel, et dices ad eos: Quando transieritis Iordanem intrantes terram Chanaan, disperdite  cunctos habitatores regionis illius. uitulos et statuas comminuite, atque excelsa uastate, mundantes terram et habitantes in ea: ego enim dedi uobis eam in possessionem, quam diuidetis uobis sorte. Pluribus dabitis latiorem, et paucis angustiorem. Singulis ut sors ceciderit, ita hereditas tribuetur. Per tribus et familias possessio diuidetur. Quid est quod Dominus iubet Isrelitis ut quando transierint Iordanem, intrantes terram Chanaan, disperdant cunctos habitatores regionis illius, et confringant uitulos atque omnia excelsa uastent, mundantes terram habitationis sue, nisi ut post baptismi perceptionem studeamus omnigena uitiorum agmina de carne nostra exstirpare, mundantes terram cordis nostri quatenus, munere uirtutum ditati, salubriter in ea conuersemur?  Iordanem ergo transiit, qui crimina culparum unda baptismatis abluit. Terram Chanaan, hoc est terram repromissionis, adit, qui sibi possessionem uirtutum acquirit, ut, deposito ueteri homine cum actibus suis, qui corrumpitur secundum desideria erroris, induat nouum, eum qui renouatur in agnitione Dei, secundum imaginem eius qui creauit eum. Iste disperdit cunctos habitatores regionis illius, cum malignos spiritus cum suggestionibus suis ac phantasmate uitiorum, timore Christi compunctus, de mente sua conterere satagit. De quo per Psalmistam dicitur: Beatus qui tenebit et allidet paruulos suos ad petram . Hic excelsa uastat, cum superbiam carnis sue edomare festinat: sicque mundam terram habitationis sue iure hereditario  possidet, quando carnem suam a squalore peccatorum purgatam et a pugnis uitiorum quietam detinet. Quod autem iubet pluribus latiorem possessionem dari, et paucis angustiorem, singulis ut sors ceciderit, significat quod hi qui copiam habent uirtutum, latitudinem sperare debent premiorum. Qui autem paucitate uirtutum contenti sunt, et contenti esse debent secundum suum meritum qualitate retributionum. Unde Paulus Corinthios ad eleemosynarum largitatem prouocans ait: Qui parce seminat, parce et metet. Et qui seminat in benedictione, de benedictione metet uitam eternam . Sequitur:

 Sin autem nolueritis interficere habitatores terre qui remanserint, erunt uobis quasi claui in oculis, et lancee in lateribus: et aduersabuntur uobis in  terra habitationis uestre, et quidquid illis facere cogitaueram, faciam uobis. Ac si diceret: Quicunque hostes spiritales de cordibus suis expellere non curauerit, et a finibus actuum atque cogitationum suarum arcere non contenderit, clauis continentie sue compungitur, nec quietem in conuersatione sua ullo modo habere poterit, quin potius a iusto retributore non solatium amicorum, sed hostium sentire merebitur interitum.



CAPUT X. De distributionibus terre repromissionis Isrel per sortem faciendis.

 Locutusque est Dominus ad Moysen dicens: Precipe filiis Isrel et dices ad eos: Cum  ingressi fueritis terram Chanaan, et in possessionem uobis sorte ceciderit, his finibus terminabitur. Scriptum est enim in libro Numerorum, in quo omnis terra repromissionis per quatuor plagas breui sermone diuiditur. Pars meridiana incipiet a solitudine Sin, que est iuxta Edom: et habebit terminos contra orientem mare salsissimum. Qui circuibunt australem plagam per ascensum Scorpionis, ita ut transeant in Senna, et perueniant in meridiem, usque ad Cadesbarne. Unde egredientur confinia ad uillam nomine Adar, et tendent usque ad Asemona. Ibitque per gyrum terminus ab Asemona usque ad torrentem Aegypti, et maris magni littore finietur. Pro quo in ultima uisione Ezechielis dicitur: Plaga autem australis, id est meridiana, a Thamar usque ad aquas  Masibor , id est, contradictionis. Cades quoque et torrens usque ad mare magnum, quod significat latissimam latitudinem Sin, quod iuxta Edom, et in mari Rubro terminum circuire, et per ascensum Scorpionis et per Senna et Cadesbarne, et atrium siue uillam Addar et Asemona peruenire usque ad torrentem Aegypti, qui iuxta urbem Rhinocoruram mari influit. Hic uero terminus plage australis incipit a Thamar, que urbs in solitudine est, quam et Salomon miris operibus exstruxit, et hodie Palmyra nuncupatur, Hebraicoque sermone Thamar dicitur, que in lingua nostra palmam sonat, usque ad aquas contradictionis Cades, quam in deserto esse non dubium est; et torrens ingrediens mare magnum, hoc quod Aegypti Palestineque  pretendit littoribus. Sequitur in libro Numerorum: Plaga autem occidentalis a mari magno incipiet, et ipso fine claudetur, hoc est, a mari usque ad mare. A torrente uidelicet Rhinocorure, qui in mari influit, usque ad eum locum ubi est Emath urbs Syrie, cuius in hac plaga et nomen ponit Ezechiel, et plaga, inquiens, maris, mare magnum a confinio per directum, donec uenias Emath, que nunc Epiphania nominatur, ab Antiocho crudelissimo tyrannorum, nomine commutato. Nam cognomentum habuit Epiphanes. Porro ad septentrionalem, inquit, partem, a mari magno termini incipient, peruenientes usque ad montem altissimum, a quo uenies in Emath usque ad terminos Sedada. Ibuntque confinia usque ad Zephrona et uillam Enan. Hi erunt termini in parte  aquilonis. Dicunt Hebrei septentrionalem plagam incipere a mari magno, quod Palestine, Phenices et Syrie que appellatur Cilicieque pretendit littoribus, et per Aegyptum tendit ad Libyam. Quod autem dicunt, »peruenientes terminos usque ad montem altissimum,« id Hebrei autumant uel Anianum montem significare, uel Taurum, quod nobis uidetur uerius. Ibuntque inquit, confinia usque ad Zephrona, quamobrem hodie Zipheum oppidum Cilicie uocant. Quod autem sequitur, »et uilla Enan,« pro quo in Hebreo scriptum est, Aserenan, quod interpretatur atrium fontis, terminus est Damasci. Et ab Aquilone usque ad aquilonem plaga septentrionalis. Inde metabuntur, inquit, fines contra  orientalem plagam de uilla Enan usque ad Sephama, et de Sephama descendunt termini in Rebla contra fontem Daphnim: Inde peruenient contra orientem ad mare Cenereth, et tendent usque ad Iordanem; et ad ultimum salsissimo claudentur mari. A fine igitur septentrionalis plage, hoc est, atrio Enan, tendunt fines usque ad Sephama, quam Hebrei Apamiam nommant. Et de Sephama descendunt termini in Rebla, que nunc Syrie uocatur Antiochia. Et ut scias Reblam hanc significare urbem que nunc in Syria Cele nobilissima est, sequitur, contra fontem quem perspicuum est significare Daphnim, de quo fonte supradicta urbs aquis abundantissimis fruitur. Inde, inquit, perueniunt termini contra orientem ad mare Cenereth, id est, ad stagnum  Tiberiadis. Mare autem dicitur cum habeat dulces aquas, iuxta idioma Scripturarum, que congregationes aquarum appellant maria. Et tendent, inquit, usque ad Iordanem, et ad ultimum claudentur mari Mortuo; uel, ut alii putant, lingua maris Rubri, in cuius littore Achila posita est. Precepitque Moyses filiis Isrel dicens: Hec erit terra quam possidebitis sorte, et quam iussit dari Dominus nouem tribubus, et dimidie tribui. Tribus enim filiorum Ruben, per familias suas, et tribus filiorum Gad iuxta cognationum numerum, mediaque tribus Manasse, id est, due semis tribus, acceperunt partem suam trans Iordanem contra Iericho, ad occidentalem plagam. In priori enim diuisione terrarum trans Iordanem per Moysen duabus tribubus Ruben et  Gad, et dimidie tribui Manasse terra diuisa est; intra Iordanem autem, [inter] filium Nun Iosue, et Eleazarum filium Aaron. Iudas possedit ab austro, et Ephraim et Manasse tribus dimidia ab aquilone. Postea uero de Silo missis exploratoribus per singulas tribus, et descriptione terre allata ad Iosue et Eleazar, Beniamin iuxta Iudam ab austro, et iuxta Ephraim et dimidiam tribum Manasse accepit possessionem. Secunda tribus Simeon accepit hereditatem in tribu Iuda, ut impleretur quod scriptum est de Leui et Simeon. Diuidam eos in Iacob, et dispergam eos in Isrel . Tertia Zabulon Galileam accepit, in qua est mons Thabor. Quarta Issachar, ubi est Iezrel usque ad Iordanem. Quinta Azer, usque ad montem Carmelum, qui imminet  mari magno, Tyrumque et Sidonem. Sexta Nephthalim, in Galilea, usque ad Iordanem, ubi est Tiberias, que olim appellabatur Cenereth. Septima Dan, usque ad Ioppen, ubi sunt turres Achiloan; et Emmaus, et Selebi que nunc appellatur Nicopolis, licet postea legerimus quod ceperint sibi, transcensis aliis tribubus, urbem Lesam in tribu Dan, que hodie appellatur Paneas. Hec locutio quam habemus in manibus, umbram habet futurorum bonorum. Consequens uidetur et necessarium, omnia que quasi de rebus terrenis describuntur in lege, umbras esse bonorum celestium; omnisque hereditas terre illius, que in Iudea terra sancta et terra bona appellatur, imago sit bonorum celestium, quorum  hec diximus que in terris bona memorantur umbram atque imaginem tenere. Nemo dubitat quod in terra Iudea omnis locus, omnis mons, omnis ciuitas et uicus, certis quibusque uocabulis designetur: nec est ullus omnino sine nomine locus, sed propriis singula queque appellationibus designata: uerbi gratia, quibus aut Chananei in suis locis, ut Pherezei nichilominus in suis, Amorrheique aut Euei, uel etiam Hebrei nominarentur. Ita ergo secundum sententiam Pauli, qui umbram et exemplar celestium dicit esse terrena, fortasse in celestibus regionibus erunt locorum differentie nomine. Describitur ergo uerbum Dei in lege diuina terre Iudee et hec referri debent ad imaginem celestium. In celis autem euidenter esse Ierusalem ciuitas, ab Apostolo  pronuntiatur, et mons Sion. Consequens igitur est ut sicut alie ciuitates circa Ierusalem terrenam site, et uici, et diuerse queque regiones, ita et illa celestis Ierusalem, secundum imaginem terrenorum, habeat circa se et alias ciuitates et uicos, diuersasque regiones, in quibus populus Dei et uerus Isrel per Iesum uerum, cuius ille iehsu Naue ferebat imaginem, collocandus est, quando et hereditatem sortis distributione, id est meritorum contemplatione, est capturus. Si ergo nunc Dominus dicit in distributione terre, uerbi gratia, terminos tribus illius esse istos, et alterius alios, ne forte quoniam diuersa erant merita eorum qui hereditatem consecuti sunt regni celorum. Idcirco in his tribubus obseruantes, dirimi iubetur ista distinctio terminorum,  ut sciamus esse has meritorum differentias in unoquoque obseruandas. uerbi gratia, qui ita negligenter uixerit, ut pro fide quidem sua mereatur haberi inter filios Isrel, pro negligentia uero uite gestorum desidia, in tribu Ruben aut Gad, aut dimidia tribu Manasse debeat reputari, et non intra Iordanem, sed extra eum sortem hereditatis accipere. Alius uero qui se emendatione uite et conuersione propositi talem reddiderit, ut secundum quas solus Deus nouit rationes, aut in tribu Iuda, aut in tribu Beniamin, in qua ipsa Ierusalem et templum Dei atque altare consistit, debeat reputari, et alius in alia, atque alius in alia. Et hoc modo hec que nunc in libro Numerorum scripta  referuntur, adumbratio quedam sint future sortis in celis, eorum duntaxat qui per Iesum Dominum ac Saluatorem nostrum hereditatem, ut diximus, capiant regni celorum. Ibi, credo, diligenter obseruabuntur etiam ista, que hic adumbrantur, priuilegia sacerdotum, quibus uicina queque urbibus loca et ipsis menibus iuncta, segregari mandantur a filiis Isrel. uidetur quibusdam quod singulorum quorumque siderum positio, et cetus, ciuitas dici uel haberi possit in celo. Quod ego quidem definire non audeo. uideo enim omnem creaturam in spe quidem propter eum qui subiecit esse subiectam, exspectare, et tamen libertatem in redemptionem filiorum Isrel sine dubio et preclarius aliquid ac sublimius operari. Si ergo, ut diximus, umbram  habet lex futurorum bonorum, et exemplari et umbre deseruiunt, celestium qui in lege deseruiunt, et nunc per speculum et in enigmate, tunc autem facie ad faciem, qui tamen merebuntur, conuersationem habebunt in celis. Si ergo per consequentiam rerum et promissionum federe transferri nos de terris oportet ad celum, puto quod in ipsis celestibus locis iehsu noster Dominus, non absque meritorum sorte unumquemque in illa uel in illa celi parte et habitatione constituat. Sed sicut multa est differentia in terris, uerbi gratia, habitare in locis fecundis et copiosis ac bonis omnibus abundantibus, ubi et eris temperies et eruditio hominum ac liberalia instituta non desunt; et longe aliud est habitare aut in locis infecundis et rerum penuria squalidis,  aut estu torridis, aut frigore geluque torpentibus, uel certe ubi nulle leges, sed immanis et fera barbaries, ubi bella semper et nunquam requies. Et hec non sine occulta quadam Dei dispensatione, et iudicii eius iustitia unicuique decernuntur: et ita in illis locis erit aliquid tale, et in nullo prorsus inanis habeatur in terris umbra celestium. Erit ergo, ut diximus, et ibi aliqua ciuitas refugii, et erit alia in deserto, sicut Bosor in hereditate Ruben. Ruben ciuitas esse in deserto dicitur. Sed et alia nichilominus consequenda uel capienda est. Quia si Deus cum disperderet filios Adam, statuit fines gentium »secundum numerum angelorum Dei,« uel, ut in aliis exemplaribus legimus, »secundum numerum filiorum Isrel in initio mundi,« et ita  dispersi sunt filii illius Adam, sicut uel illorum merita, uel ipsius Ade contemplatio postulabat, quid dicemus futurum cum nouissimi Adam, qui non in animam uiuentem, sed in spiritum uiuificantem factus est, ceperit filios dispergere diuina dignatio, non in initio, sed in fine mundi; et non ut illos qui in Adam omnes mortui sunt, sed ut eos qui in Christo omnes uiuificati sunt, sine dubio erit quedam diuisio et distributio talis, que non solum pro meritis que dispensantur, sed et pro nouissimi Adam, in quo omnes uiuificandi dicuntur, contemplatione pensanda sit. Sed quis nostrum talis est, ut ab huiusmodi distributione ad illam celestis hereditatis sortem uenire mereatur? Quis ita beatus erit, cuius sors Ierusalem ueniet, ut sit ibi ubi  templum Dei est, imo et ipse sit Dei templum? Quis ita beatus est, ut ibi dies festos agat ubi altare diuinum perpetuis ignibus adoletur? Quis ita beatus est qui sacrificium suum et incensum suauitatis supra illum ignem ponat de quo dicebat Saluator, Ignem ueni mittere?  Quis ita beatus est, qui ibi semper agat Pascha, in loco quem elegerit Dominus suus; ibi Pentecostes diem gerat, et festiuitatem repropitiationis, et tabernaculorum solemnitatem, non iam per umbram, sed ipsam speciem rerumque ueritatem? Quis nostrum dignus habebitur cum beate sortis electione, cum diuidere Deus ceperit filios nouissimi Adam, cui dicat: Eris super quinque ciuitates potestatem habens ;  nec cui dicat: Eris super decem ciuitates potestatem habens ; nec cui dicat: Intra in gaudium domini tui ; sed cui dicat: Sedete et uos mecum super duodecim thronos, iudicantes duodecim tribus Isrel , et de quibus dicat: Pater, uolo ut ubi sum ego, et isti sint mecum ; et etiam istos esse reges ut ubi ego sum rex regum; uolo et istos habere dominationem, ut et ego sum Dominus dominantium? Beati qui ad hanc peruenient beatitudinem summam. Beati qui ad ista conscenderint fastigia meritorum: et benedictus Deus noster qui hec promisit diligentibus se. Hi sunt uere ipsis sacris numeris numerati apud Deum, imo ipsi sunt quorum etiam capilli capitis numerati sunt per Iesum Christum Dominum nostrum.



CAPUT XI. De urbibus refugii.

 Ait Dominus ad Moysen: Loquere filiis Isrel, et dices ad eos: Quando transgressi fueritis Iordanem in terram Chanaan, decernite que urbes esse debeant in presidia fugitiuorum, qui nolentes sanguinem fuderint. In quibus cum fuerit profugus, cognatus occisi eum non poterit occidere, donec stet in conspectu multitudinis, et causa eius iudicetur. De ipsis autem urbibus que ad fugitiuorum subsidia separantur, tres erunt trans Iordanem, et tres in terra Chanaan, tam filiis Isrel, quam aduenis et peregrinis, ut confugiat ad eas qui nolens sanguinem fuderit. Hoc quomodo factum sit liber qui dicitur Iesu Naue manifestat , cum commemorat Iosue,  Domino iubente, sex ciuitates refugii decernere homicidis qui homicidium non sponte fecerunt, hoc est: Cades in Galilea montis Nephthalim, Sichem in monte Ephraim, et Cariatarbe, ipsa est Hebron, in monte Iuda. Et trans Iordanem contra occidentalem plagam Iericho, urbem Bosor, que sita est in campestri solitudine, de tribu Ruben: et Ramoth in Galaad de tribu Gad, et Gaulon in Baran, de tribu Manasse. He ciuitates constitute sunt cunctis filiis Isrel, et aduenis qui habitabant inter eos ut fugeret ad eas qui animam nescius percussisset, et non moreretur in manu proximi effusum sanguinem uindicare cupientis donec staret ante populum expositurus causam suam. Ecce habes sex refugii ciuitates. Quas, si placet, ingredere; ac si forte pro conscientia  peccatorum illas que sunt in terra repromissionis, hoc est in Ecclesia, intrare non audeas, est Bosor circa Iordanem in solitudine, que interpretatur angustia, id est, cellula monasterii parua uel modica: et optime tibi conueniet, quod de sorte Ruben est, et ipse est qui thorum patris sui maculauit illicite. Est et Ramoth de sorte Gad, que interpretatur excelsa mors, uel uisio mortis. uere enim excelsa mors penitentia esse dicenda est, cum mortificatis membris deducatur homo ad excelsa celorum unde fuerat ante delapsus. Siue iuxta istam humilem mortem que generaliter omni carni imminet, illa ad comparationem eius rationabiliter excelsa nominatur, quia multum nobilius est per penitentiam  mori, quam communi hac morte dissolui. Si autem uisionem mortis sentire uelimus, ita potest intelligi quia cum sumus in penitentia constituti, et ante oculos nobis ponimus inferni tormenta, uidemus ipsam speciem mortis, de qua penitentie beneficio liberemur; donec memineris te in ancille filii ciuitate agere penitentiam, quia omnis qui peccat seruus est peccati; et formam serui accipiens, humilies teipsum usque ad mortem. Est Gaulon in finibus Manasse, que interpretatur uolutatio, ut tu memineris tibi in cilicio et cinere esse uolutandum. Et hoc in finibus Manasse, qui interpretatur obliuio, ut obliuiscaris ea que ante gessisti, et in priora te extendas. Hic ergo inhabita, ut per angustias mortis et uolutationis, iram persecutoris euadas et spem  salutis inuenias. Tunc deinde in his si aliquid utiliter egeris, etiam ad Cades in terra repromissionis que est in Galilea, poteris peruenire, que interpretatur sancta. Ut tu cum in tribulatione corruptiones abieceris, etiam ad sanctam Ecclesiam tribuatur accessus ut in Nephthalim sorte, qui dicitur uitis remissa, de sacramento Dominici sanguinis participare merearis. Sed nec Hebron tibi aditus clauditur, que interpretatur coniunctio siue coniugium. Reuertetur enim anima tua ad uirum suum, id est ad spiritum Dei, a quo pro tempore peccaminum fuerat uiduata. Sic qui etiam sextam ciuitatem Sichem, quam Ioseph noster in hereditatem consequitur, propter quod ibi sepultus est, ualebit intrare, que interpretatur humerus siue labor, ut ostendas te per laborem  penitentie ab errore tuo Christi humeris reportatum, et adiunctum nonaginta nouem ouibus effectumque centesimum, quia ipsa Sichem ab alienigenis centum agnis scribitur comparata.



CAPUT-XII. De iudicio interfectorum.

 Si per odium quis hominem impulerit, uel iecerit quidpiam in eum per insidias; aut cum esset inimicus manu percusserit, et ille mortuus fuerit, percussor homicidii reus erit. Cognatus occisi, statim ut inuenerit eum, iugulabit. Quod si fortuitu et absque odio et inimicitiis quidquam horum fecerit, et hoc audiente populo fuerit comprobatum, atque inter percussorem et propinquum sanguinis questio uentilata, liberabitur innocens de ultoris manu, et reducetur  per sententiam in urbem ad quam confugerat, manebitque ibi, donec sacerdos magnus, qui oleo sancto unctus est, moriatur. Secundum historiam sensus manifestus est, ubi damnat malitiam et incurie consulit, quia aliud est per meditationem prauam et industriam quemlibet interficere, et aliud fortuito casu, proximo periculum inferre. Tropologice uero, insinuat quod si quis per inuidiam aut odium mucrone malitie aliquem percusserit, et in mortem anime reduxerit, eterne morti ipse obnoxius erit. Unde ipsa ueritas ait: Si quis scandalizauerit unum de pusillis istis qui in me credunt, expedit ei ut mola asinaria suspendatur collo eius, et demergatur in profundum . Et Ioannes ait: Qui odit fratrem  suum, homicida est. Et scitis quia omnis homicida non habet uitam eternam in se manentem . Hic talis secundum Exodi textum ab altari Domini euelli iubetur, quia indignus sacramentis Dominicis a participatione sacri altaris merito remouetur, nec reuocari ad ueniam per condignam penitentiam ullo modo meretur. Qui autem non uoto malitie, sed per incuriam aut ignorantiam leserit aliquem, habet urbes refugii, Ecclesiam scilicet catholicam, ubi se angustia coarctans penitentie, per omne tempus presentis uite bonis operibus studium impendens maneat. Et si spem suam in morte pontificis summi, Redemptoris uidelicet sui, posuerit, hic sine dubio in eternum saluabitur. Si interfector extra fines urbium que exsulibus deputate sunt inuentus fuerit,  et percussus ab eo qui ultor est sanguinis, absque noxa erit qui eum occiderit. Debuerat enim profugus usque ad mortem pontificis in urbe residere. Postquam autem ille obierit, homicida reuertetur in terram suam. Homicida ergo qui extra fines urbium que exsulibus deputate sunt fuerit inuentus, absque culpa interficitur, cum peccator impenitens, atque ob hoc a sanctorum societate atque ab Ecclesie unitate recedens, merito sue peruersitatis punietur. Ultor sanguinis qui eum occiderit innoxius est, quia sententia superni iudicis  irreprehensibilis erit, cum eum percutit qui de salute sua sollicitus esse neglexit. Debuerat enim profugus usque ad mortem pontificis in urbe residere, hoc est, penitens in fide  catholica manendo, non aliter debuit nisi in mediatoris Dei et hominum morte sui sceleris ueniam sperare. Postquam autem ille obierit, homicida reuertetur in terram suam: cum peccator post penitentiam digne peractam meretur paradisi percipere patriam. Quid est enim quod homicida post mortem summi pontificis ad absolutionem redit, nisi quod humanum genus, quod peccando sibimetipsi mortem intulit, post mortem ueri sacerdotis, uidelicet Redemptoris nostri Christi, absolutionem reatus accepit. Ne polluatis terram habitationis uestre, qua insontium cruore maculatur: nec aliter expiari potest, nisi per eius sanguinem qui alterius sanguinem fuderit: atque ita mundabitur uestra possessio, me commemorante uobiscum. Polluit enim terram habitationis  sue, qui cruenta atque nefaria opera agit, per que proximos scandalizare atque spiritaliter interficere non pertimescit. Sed nisi eius sanguis effundatur, qui alterius sanguinem fudit, terra possessionis polluta permanebit, quia nisi per confessionem peccatorum atque condignam penitentiam carnis desideria mactentur, terra corporis eius nullo modo mundabitur; nec creator omnium in eius anima habitare poterit, ubi squalorem sordide conuersationis dominari conspexerit. Sequitur: Ego enim sum Dominus qui habito inter filios Isrel. Hoc est, inter uiros fideles Deum corde intuentes, et inter sanctos suis preceptis in omnibus obedientes. De quo ita scriptum est: Dicit enim Deus, quoniam inhabitabo  in illis, et inter eos ambulabo: et ero illorum Deus, et ipsi erunt mihi populus. Propter quod exite de medio eorum, et separamini, dicit Dominus: et immundum ne tetigeritis, et ego recipiam uos; et ero uobis in patrem, et uos eritis mihi in filios et filias, dicit Dominus omnipotens .



CAPUT XIII. De filiabus Salphaad, ut proximis suis nubant.

 Accesserunt autem et principes familiarum Galaad, filii Machir, filii Manasse, de stirpe filiorum Ioseph, locutique sunt Moysi coram principibus Isrel atque dixerunt: Tibi domino nostro precepit Dominus ut terram sorte diuideres filiis Isrel, et ut filiabus Salphaad fratris nostri dares possessionem debitam patri. Quas si alterius tribus homines uxores  acceperint, sequetur possessio sua, et translata ad aliam tribum, de nostra hereditate minuetur. Atque ita fiet ut cum iubileus, id est, quinquagesimus annus remissionis aduenerit, confundatur sortium distributio: et aliorum possessio ad alios transeat. Quid est quod principes familiarum Galaad filii Machir filii Manasse filii Ioseph, pro filiabus Salphaad ad Moysen locuti sunt, quatenus preuideret eis, ne sors possessionis sue ad alteram tribum transferretur, si alterius tribus hominibus nuberent, nisi quod preuidere debent cogitationes pie ne possessio bonorum meritorum in alienorum transeat dominium, sed legitimo heredi perpetuo permaneat: et ob hoc consultum Moysi, hoc est legis, adeundum putant, ut inde ediscant qualiter sui iuris perpetui possessores fiant; quod  interpretatione sua exprimunt nomina. Interpretatur enim Galaad aceruus testimonii; Machir, uendens; Manasses, oblitus; Ioseph, auctus, et Salphaad, umbra formidinis. Loquuntur ergo principes familiarum Galaad filii Machir filii Manasse de stirpe filiarum Ioseph, pro filiabus Salphaad, quando cogitationes atque tractatus pie mentis, secundum sacrarum Scripturarum testimonia disposite, decertant pro anima fideli, que laborem presentis uite pro futura mercede uendit; et obliuiscens ea que retro sunt, in anteriora se extendit, quatenus per augmentum bonorum operum premia eterna consequatur. Predictum est enim in superioribus quod quinque filie Salphaad, hoc est, umbre formidinis, opera significarent exteriora, que quinque sensibus  utiliter explentur. Et necesse est ut qui nunc inumbra presentis uite bonis operibus student, per Dei timorem ea conseruare satagant, ne laborem expensum perdant. uerentur ergo principes Galaad ne possessio sua in alienam tribum transferatur. Sic necesse est ut unusquisque fidelis consulte preuideat qualiter opera que agit sibi ad salutem conseruata proueniant, ne forte si praua intentione gerantur, ab alienis possessoribus, hoc est, a malignis spiritibus, inuadantur. Praua ergo intentio est operantis, cum ea opera que pro intuitu eterne retributionis agere debuit, pro appetitu terrenarum rerum inutiliter expendit. Que necesse est ut a se ablata alienus possessor teneat, cum malignus ea spiritus  propter negligentem operarium ad suam partem trahere festinat. Unde ipsa ueritas in Euangelio discipulis suis ait: Attendite ne iustitiam uestram faciatis coram hominibus, ut uideamini ab eis . Alioquin mercedem non habebitis apud Patrem uestrum qui in celis est. Respondit Moyses filiis Isrel, et Domino precipiente ait: Recte tribus filiorum Ioseph locuta est. Et hec lex super filiabus Salphaad a Dominio promulgata est: Nubant quibus uolunt, tantum ut sue tribus hominibus, ne commisceatur possessio filiorum Isrel de tribu in tribum. Omnes enim uiri ducent uxores de tribu et cognatione sua, et cuncte femine maritos de eadem tribu accipiant, ut hereditas permaneat in familiis, nec sibi misceantur tribus, sed ita maneant ut a Domino separate sunt.  His similia ad Corinthios scripsit Paulus apostolus, cum de nuptiis disputaret: Mulier, inquit, alligata est legi, quanto tempore uir eius uiuit. Cum autem dormierit uir eius, liberata est a lege uiri. Cui uult nubat, tantum in Domino . Precepit ergo Moyses ut filie Salphaad nubant quibus uolunt, tantum ut sue tribus hominibus, ne commisceatur possessio filiorum Isrel de tribu in tribum. Sic et Apostolus mandat ut mulier nubat cui uoluerit, tantum in Domino, hoc est uiro catholico, ne possessionem bonorum operum ac recte uite perdat, si pagano aut heretico se iunxerit. Secundum tropologiam uero, mulieri, hoc est pure intentioni, per bonam actionem cui uoluerit, licet se coniungere labori, tantum ut pietatem et religionem Christianam in omnibus  conseruet, ne operis sui, pro quo eterne hereditatis sperare debuit possessionem, detrimentum patiatur, si alieno, hoc est, errori, se coniunxerit. Feceruntque filie Salphaad ut sibi fuerat imperatum. Et nupserunt Maala, et Thersa, et Hegla et Melcha, et Noa, filiis patrui sui, de familia Manasse, qui fuit filius Ioseph: et possessio que illis fuerat attributa,  mansit in tribu et familia patris earum. Harum mulierum, hoc est, filiarum Salphaad, nomina non incongrue ad sensum predictum transferri possunt. Interpretatur enim Maala infirmitas Thersa, complacens; Egla, solemnitas ista uel uitulus, Melcha, rex eius, et Noa, motus. Qui enim humilitatis uirtutem ante omnia intra semetipsum habere studet, et in infirmitatibus suis iuxta Apostolorum sibi complacet, solemnitatem agit, ac grata munera exhibet Deo; et rex atque rector sue conuersationis cautus existens, progressu uirtutum mouetur. Iuxta illud Psalmiste: Ambulabunt de uirtute in uirtutem, uidebitur Deus deorum in Sion . Nupserunt ergo filie Salphaad filiis patrui sui de familia Manasse, qui fuit filius Ioseph, cum quilibet de  eorum numero qui crediderunt ex Iudeis doctori ex gentibus credenti se iunxerit, ut eius magisterio coniunctus, filios gignere, hoc est, opera pietatis exhibere, possit. Nomine enim patrui quodammodo censeri possunt doctores ex gentibus electi, quia fratres sunt predicatorum sanctorum qui fuerunt in Iudea constituti. Nec debet esse schisma in spiritali cognatione, ubi una est credulitas, fidei professione. Ait enin Saluator discipulis Matthei uigesimo tertio: Patrem nolite uobis uocare super terram. Unus est enim Pater uester qui in celis est. Omnes autem uos fratres estis. Et alibi: Habeo, inquit, alias oues qua non sunt ex hoc ouili: et illas oportet me adducere, et uocem meam audient, et fiet unum ouile et unus pastor . Sicque possessio in  eadem tribu legitime seruatur, cum omnis pia actio pro amore Christi in Ecclesia catholica in seruitium Dei agiliter exhibetur: cuius laboris finis est merces perpetua, quam suis fidelibus largiri dignetur Pater omnipotens, per Dominum nostrum Iesum Christum. Amen.







BEATI RABANI MAURI FULDENSIS ABBATIS ET MOGUNTINI ARCHIEPISCOPI ENARRATIONIS SUPER DEUTERONOMIUM LIBRI QUATUOR.



PRAEFATIO AD FRECULPHUM LEXOuIENSEM EPISCOPUM.


 Pio Patri FRECULPHO, RABANUS exiguus in Domino salutem.

Decursis igitur, tuis parendo preceptis, prioribus libris legis, nouissime ad Deuteronomium Moysi considerandum perueni, quatenus inde aliqua tue  sancte uoluntati consentiens, sacramenta spiritaliter rimarer atque in unum uolumen maiorum dicta colligerem. Sed quia in hunc librum cuiuspiam explanationem proprie non inueni, necesse habui ut perfectis anteriorum librorum expositionibus, inde  ad huius libri enodandas questiones assumerem facultatem. Hec autem que nouiter a legislatore inserta reperi, diuina gratia largiente, pro modulo nostri ingenioli, quantulumcunque explanare curaui. Deuteronomium quoque, ut beatus Hieronymus in quadam epistola sua ad amicum ait, secunda est lex, et euangelice legis prefiguratio; sicque ea habet que priora sunt, ut tamen noua sint omnia. Quapropter hec res operosa indiget solutione: scilicet quod ita historialiter ordinentur uetera, ut spiritaliter omnia demonstrentur noua, et legis per figuram patefecit littera que sacer Euangelii textus in se continet sacramenta. Unde, sancte frater, tuo de hoc maxime indigemus adiutorio: quatenus apud omnipotentem Patrem precibus assiduis impetres ut  quod nos iubes inertes ad tuam et ad tuorum utilitatem facere, eius opitulatione nobis conferatur, qui dat omnibus affluenter, et non improperat; quique in Euangelio fidelibus suis promisit dicens: »Petite, et dabitur uobis; querite, et inuenietis; pulsate, et aperietur uobis. Omnis enim qui petit accipit, et qui querit inuenit, et pulsanti aperietur.« Idcirco autem postulationes imploro tuas, quia meritis sacris illas Deo acceptissimas credo. Ceterum autem nos pro hoc ipso precibus licet non condignis, tamen humillimis insistimus, postulantes ut supernus arbiter qui in altis habitat, et humilia  respicit in celo et in terra, suscitatque de puluere egenum, et de stercore erigit pauperem, aliquam particulam donorum suorum muneris sui largitate nobis concedere dignetur, ut eius seruitium in Ecclesia sancta sua ad ipsius laudem et nostram salutem explere possimus. Ecce habes Pentateuchum Moysi, ut petisti, cum mysteriis suis spiritali calamo aliquantulum explicatum: quibus quinque uerbis, loqui se Apostolus in ecclesia gloriatur . Esto pius scrutator legis, et deuotus exsecutor preceptorum Altissimi: ut sicut in ordine consors, ita et cooperator sis sanctorum apostolorum. Memor esto doctoris gentium et hortationis qua discipulum instruens ait: »Precipe hec et doce. Nemo adolescentiam tuam contemnat, sed exemplum esto  fidelium in uerbo, in conuersatione, in caritate in fide, in castitate. Dum uenio attende lectioni et hortationi doctrine. Noli negligere gratiam que in te est, quanta est tibi per prophetiam cum impositione manuum presbyteri. Hec meditare, in istis esto, ut profectus tuus manifestus sit omnibus. Attende tibi et doctrine, insta in illis. Hoc enim faciens, et te ipsum saluum facies, et eos qui te audiunt.« Hec te facere et perficere ad tuam et ad multorum salutem concedat Altissimus. uale, sancte Pater, Maurique tui in sacris orationibus semper memor esto.



INCIPIT ENARRATIO SUPER DEUTERONOMIUM. LIBER PRIMUS.



CAPUT PRIMUM. uerba Moysi que locutus est ad Isrel trans Iordanem in solitudine campestri, post interfectionem Seon et Og, regum Amorrheorum.

 »Hec sunt uerba que locutus est Moyses ad omnem Isrel trans Iordanem, in solitudine campestri, contra mare Rubrum, inter Pharan et Tophel, et Laban et Haseroth, ubi auri est plurimum, undecim diebus de Horeb per uiam montis Seir, usque ad Cadesbarne, quadragesimo anno, undecimo mense, primo die mensis.« Pricipium ergo istius libri quodammodo titulus uidetur esse atque index totius operis, quia personam indicat factoris et opus factum, simulque locum et tempus quo hoc factum sit comprehendit. Unde non solum  ipsum nomen libri, sed etiam principium Noui Testamenti gratia demonstrat. Nam Deuteronomium, quod secunda lex Latine interpretatur, significat Euangelium, quod post conditionem ueteris Testamenti eadem sacramenta secundum spiritalem intellectum omnia mystice exponit atque explanat. Liber ergo Deuteronomii repetitio est precedentium  quatuor librorum legis; nam dum in se proprias illi continent causas, iste tamen replicat omnia. Habet autem et ipse proprie innumerabilia sacramenta, e quibus ea que diuina gratia secundum precedentium Patrum dicta nos posse concesserit, pro exercitio lectoris explanare disposuimus. »Hec sunt uerba, inquit, que locutus est Moyses ad omnem Isrel.« Hic quidam querendum estimant, cum Moyses conditor istius libri dignoscitur, quomodo de se quasi de altero referat: dicit enim ipsum Moysen locutum esse uerba hec. Sed sciendum est quod moris est scriptorum sacre historie de semetipsis quasi de altero referre. Unde in libro Numerorum idem Moyses ita scripsit: Erat enim Moyses uir mitissimus super omnes homines qui morabantur  in terra. Sic et in libro Iob ipse Iob in principio operis sui dicit, »uir erat in terra Hus nomine Iob. Et erat uir ille simplex ac rectus et timens Deum, et recedens a malo.«  Hinc et Ioannes in Euangelio suo de se ait: »Hic est discipulus qui testimonium perhibet de his et scripsit hec, et scimus quia uerum est testimonium eius.«  Sed  hec cum se ita habeant, uideamus quid significet Moyses, qui ad omnem Isrel trans Iordanem in solitudine campestri contra mare Rubrum, in locis qui consequenter notati sunt, locutus est. Moysen enim typum legis ueteris habere omnibus manifestum est, qui trans Iordanem in solitudine campestri populum docuit. Iordanis enim, pro eo quod Saluator in illo baptizatus est, typum tenet baptismatis. Et Moyses trans Iordanem Isrel docuit, quia ante constitutionem baptismatis et Noui Testamenti gratiam lex priorem populum de mandatis Dei instruit et hoc in solitudine campestri, hoc est, in sterilitate carnalis plebis, que spiritalem uirtutum fructum gignere nesciebat. Contra uidelicet mare Rubrum, quia dura mens reproborum ablutionem peccatorum  in sanguine Christi fieri nullo modo credidit. »Inter Pharan et Tophel et Laban et Haseroth.« Hec quatuor loca per nominis interpretationem mysteria diuina significant. Pharan autem interpretatur auctus. Tophel insulsitas. Laban dealbatio, et Haseroth atria. Ipse ergo populus cui lex diuina exposita est, auctus fuit tam in multitudine hominum, quam etiam in collatione legis et prophetarum, que eis diuina clementia impendit. Sed insulsus fuit, quia salem spiritalis sapientie non amauit. Dealbatus quoque in ceremoniis legis et uanis munditiis, que se ex precepto legis habere credebat. Sed et atria merito, id est, populus dici potest, quia per Scripturas diuinas ad introitum fidei paratus fuit. Unde plurimi eorum in Saluatoris nostri aduentu a lege docti, et ex  prophetarum oraculis instructi, eo facilius ad credulitatem eiusdem mediatoris Dei et hominum peruenire potuerunt, quoniam eum ante predictum sacris litteris agnouerant. Unde Philippus in Euangelio ad Nathanel ait: »Quem scripsit Moyses in lege, et prophete, inuenimus Iesum filium Ioseph a Nazareth. Et dixit ei Nathanel: A Nazareth potest aliquid boni esse? Dicit ei Philippus: ueni et uide .« Quod autem dicitur ibi auri esse plurimum ubi legis repetitio facta est, significat multiplicia mysteria et thesaurum spiritalem sapientie diuine inesse libris legis et prophetarum, quod pie querentibus et rite intelligentibus liquido patet. Sed hoc quod undecim diebus lex ipsa per Moysen explanata est, quid significat, nisi Iudaice plebis lapsum  per transgressionem mandatorum Decalogi, a monte uidelicet Horeb, per uiam montis Seir, usque Cadesbarne: quia lex ab Horeb, hoc est a monte Dei, incipiebat, per Seir, id est, pilosum et sordidum omnibus uitiis populum Iudeorum, transiens ad Cades usque barne peruenit. Cades enim barne, commutatus uel electus uel notabilis interpretatur, significans legis ueteris carnalem usum in spiritalem obseruantiam per Euangelium esse nobiliter commutatum. »Omnia enim, ut ait Apostolus, in figura contingebant illis. Scripta sunt autem ad correctionem nostram, in quos fines seculorum deuenerunt .« Et Saluator in Euangelio ait: »Non ueni soluere legem, sed adimplere; Iota enim unum,  aut unus apex, non preteribit a lege donec omnia fiant .« Quid autem per figuram innuant quadraginta anni, quibus laboriose peractis, filii Isrel ad repromissionis terram transierunt? Dicemus quippe per hos quadraginta annos totum seculi tempus significatum, in quo uiuit Ecclesia sub laboribus tentationibusque periculosis, sperando quod non uidet per patientiam, quousque ad promissam eterne felicitatis perueniat patriam. Ideo et Dominus quadraginta diebus ieiunauit, et quadraginta noctibus tentatus est in eremo. Corpus enim eius, quod est Ecclesia, necesse est tentationes laboresque patiatur in hoc seculo, quousque adueniat illud tempus ubi post tentationes suscipiat consolationes. »Undecimo, inquit, mense, prima die mensis locutus est  Moyses ad filios Isrel omnia que preceperat ei Dominus ut diceret eis.« Quid autem significat undernarius numerus, iam supradictum est. Sed hoc considerandum, quid innuat mystice quod dicit eiusdem mensis undecimi prima die locutum fuisse Moysen contra Isrel. Sicut enim in undecimo mense expressa est legis transgressio, sic et in prima die mensis peruigil ad docendum demonstrata est legislatoris intentio: quia ex quo inobediens populus accipiendo transgredi precepta non timuit, statim per lucem predicationis et correctionis uoluntatem Domini illi insinuare studuit, et eos corrigere atque ad meliora prouocare uerbis atque exemplis nullo modo cessauit. »Postquam percussit Seon regem Amorrheorum, qui habitauit in Hesebon, et Og regem Basan, qui  mansit in Astaroth, et in Edrai trans Iordanem in terra Moab.« Notandum quoque quod, interfectis duobus regibus Amorrheorum, Seon uidelicet rege qui habitauit in Hesebon, et Og rege Basan, lex recapitulatur et populus instruitur. Quare motis scandalis uniuersis, atque superatis uitiorum turbis, competenter doctrine insistitur, et fidei lumen digne desiderantibus aperitur. In his regibus licet et res gesta agnoscatur, tamen per conditiones uirtutesque nominum spiritalis significatio est subiecta. Seon namque interpretatur germen inutile, uel tentatio oculorum, per quam figuratur diabolus, qui transfigurat se uelut angelum lucis et per heresim uel schisma ueri mentitur, ut fallat incautos. Hunc Amorrhei, id est amaricantes, habent regem. Nisi  enim quedam simulatio ueritatis precedat, non sunt heredes amaricantes, non schismata exacerbantium in Ecclesia. Iste ergo rex occiditur in unoquoque homine quando quisque damnat simulationem, et diligit ueritatem. Og uero rex interpretatur conclusio. Basan confusio. Id enim agit diabolus semper, ut concludat uiam ad Dominum, opponendo idola sua, ne credatur in Christum. Conclusio enim precedit ut rex, confusio sequitur tanquam plebs. Quia quos modo conclusit, ne credant in Christum, quando apparuerit Christus omnes confundentur. Habitasse dicitur autem Seon in Hesebon, quia diabolus, radix omnium uitiorum, cogitationibus se intermiscet humanis, et mente cingit sollicitudinibus superfluis,  ne uerba proferat ueritatis, et opera exerceat pietatis. Interpretatur autem Hesebon cogitatio uel cingulum meroris. Sic quoque et Og regem Basan manere in Haseroth, et in Edrai Scriptura commemorat. Et quid Haseroth interpretatur, nisi uestibula? siue Achia et Edrai, hoc est, mundatio malorum significant, nisi infidelitatem cum prauis operibus? Inde enim certat diabolus, ut omnes quorum ipse est rex nunquam fidei ianuam intrent, sed foris manentes in infidelitate, operibus semper insistant iniquis. »Cepitque Moyses explanare legem, et dicere:«



CAPUT II. Commemoratio sermonum Dei, quibus Isrel iubet ire in terram Chanaan, et de prelatione septuaginta seniorum in populo.

 »Dominus Deus noster locutus est ad nos  in Oreb, dicens: Sufficit uobis quod in hoc monte mansistis. Reuertimini et uenite ad montem Amorrheorum, et ad cetera, que ei proxima sunt campestria atque montana et humiliora loca contra meridiem et iuxta littus maris, terram Chananeorum et Libani usque ad flumen magnum Euphraten, etc.« In libro ergo Numerorum de profectione filiorum Isrel de deserto Sinai narrat, sed preceptum Domini ad Moysen narrat de eodem transitu. Quin potius narrat de nube que tabernaculum tegebat, ac quando proficiscendum fuit, recedebat de tabernaculo; et precedens eos, donec uenirent ad locum castrorum ubi figenda erant tabernacula, ibi supra stetit. Sic enim scriptum est: »Anno secundo, mense secundo, uigesimo die mensis, eleuata est  nubes de tabernaculo federis. Profectique sunt filii Isrel per turmas suas, de deserto Sinai, et recubuit nubes in solitudine Pharan.« Sed manifestum est omnem transitum illum precepto diuino dispositum esse, licet ibi non commemoretur, ubi de eodem transitu narrat. Presens quoque liber Moyse narrante per omnia ita factum esse manifestat. Nec non liber Numerorum alio loco idem demonstrat, ubi ita scriptum est: »Ad imperium quidem Domini erigebant tentoria et ad imperium illius deponebant .« »Dixique uobis in illo tempore: Non possum solus sustinere uos, quid Dominus Deus uester multiplicauit uos, et estis hodie sicut stelle celi plurimi. Dominus Deus patrum uestrorum addat ad hunc numerum multa  millia, et benedicat uobis sicut locutus est. Non ualeo solus uestra negotia sustinere, et pondus ac iurgia. Date ex uobis sapientes et gnaros, et quorum conuersatio sit probata in uestris tribubus, ut ponam eos uobis principes, et reliqua.« De hac enim subdiuisione potestatum in Exodo antequam ad montem Sinai peruenirent Isrelite scriptum est, et quod Iethro sacerdos Madian cognatus Moysi ipsi hoc in consilium dederit narratur. Unde queri potest quomodo sibi conueniant, tam modo quam etiam tempore. Quod sic solui posse reor: ut hoc quod hic scriptum est dixisse Moysen in illo tempore ad populum, »Non possum solus sustinere uos,« non illud tempus exprimat quo de Choreb proficiscebantur,  sed totum tempus quo profecti de Aegypto in solitudine morabantur; et Moysen non ex sua inuentione, sed cognati sui consilio accepto, populo persuaserit que hic asserit illis persuasisse. Unde considerari oportet, quam sit obseruandum, quod ait Scriptura: »Fili, ne in multis sint actus tui, satis et hic apparet .« Deinde uerba Iethro dantis consilium Moysi, consideranda sunt. Dicit enim: »Nunc itaque audi me, et consilium dabo tibi, et Deus erit tecum .« Ubi mihi uidetur significari nimis intentum humanis actibus animum, Deo quodammodo uacuari, quod fit tanto plenius, quanto in superna atque eterna liberius extenditur.



CAPUT III.  De duodecim explorataribus missis ad terram Chanaan, et de indignatione Domini contra Isrel.

 »Et accessistis ad me omnes atque dixistis: Mittamus uiros qui considerent terram, et renuntient per quod iter debeamus ascendere, et ad quas ciuitates pergere. Cumque mihi sermo placuisset, misi ex uobis duodecim uiros, singulos de tribubus singulis.« In libro quoque Numerorum scriptum est quod Dominus ad Moysen dixerit ut mitterent uiros qui considerarent terram Chanaan. Sed licet diuersa uideantur inter se esse quod hic in Deuteronomio, et illud quod in libro Numerorum super hac re scriptum legitur, sensus tamen facilis est ut intelligamus populum ad Moysen primum esse locutum de exploratibus mittendis, et  sic Moyses ad Domini consilium causam referens, preceptum ab eo acceperit, quatenus mitteret uiros qui explorarent terram Chanaan. »Qui cum perrexissent et ascendissent in montana, uenerunt usque ad uallem Botri. Et considerata terra, sumentes de fructibus eius, ut ostenderent ubertatem, attulerunt ad nos atque dixerunt: Bona est terra quam Dominus Deus noster daturus est nobis. Et noluistis ascendere, sed increduli ad sermonem Domini Dei nostri, murmurastis in tabernaculis uestris atque dixistis: Odit nos Dominus; et idcirco eduxit nos de terra Aegypti, ut traderet nos in manus Amorrhei, atque deleret, et reliqua« Duodecim missi sunt inspectatores ex filiis Isrel, ad considerandam terram que eis fuerat repromissa.  Hique, post quadraginta dies reuersi, diuersa renuntiant. Nam decem ex his in desperationem mittunt populum, ita ut uelint abiecto Moyse eligere alium ducem, et reuerti in Aegyptum. Alii uero duo bona nuntiant, et cohortantur populum permanere in fide dicentes: »Si diligit nos Deus, introducet ad terram hanc .« Sed populus infidelitatis desperatione preceps agitur, et ad lapidandos eos qui bona nuntiant prosilit. Maiestas uero Domini protegit eos in nubibus, et dixit Dominus ad Moysen: »Feriam eos morte et interimam eos; et faciam te et domum patris tui in gentem magnam et multam, magis quam hec est .« Fit hec tanta comminatio a Domino,  non ut passibilis et iracundie uitio subiacens ostendatur diuina natura, sed ut per hec et Moysi caritas quam erga populum habebat, et Dei bonitas, que superat omnem mentem, innotesceret. Mystice autem duodecim exploratores missi ad explorandam terram uberem, qui terruerunt populum, ne crederet posse accipere a Domino terram repromissam, Scribarum et Phariseorum pretulerunt indicium. Sicut enim illi per Moysen missi sunt, ut soli fecunditatem sollicita consideratione tractarent, ita et isti per legem et prophetas missi sunt, ut per Scripturarum inuestigationem Dominicum specularentur aduentum. In quo erat terra, id est, caro sancta, in qua regnum Dei et ubertatem fructuum spiritalium, et uitam eternam consequi possent.  Sed sicut illi desperatione terruerunt populum ne de Dei promissione considerent, ita et isti scribe et Pharisei suaserunt populo Iudeorum ne crederent Christum, ad Aegyptum seculi huius redire cupientes, repudiantes manna fidei, querentes ollas peccatorum nigras, et cepas blasphemiarum putridas, et pepones, uitiorum ac libidinum corruptione marcescentes. Ille autem botrus uue, quem in ligno de terra repromissionis duo aduexere uectores, botrus pendens e ligno, utique Christus ex ligno crucis promissus gentibus de terra genitricis Marie, terrene stirpis secundum carnem uisceribus effusus. Duo baiuli qui sub onere botri illius incedebant, populus est uterque cuius prior Iudaicus cecus et auersus, ignarus pendentis gratie, et pressus  onere suspensi, cui subiicitur iudicanti: de quibus dicitur: »Obscurentur oculi eorum ne uideant, et dorsum eorum semper incurua .« Qui uero posterior ueniebat, populi gentium gerebat figuram, qui credens et Christum ante oculos habens, semper eum portans uidet; et quasi seruus dominum et discipulus magistrum sequitur, sicut ipse Dominus in Euangelio ait: »Si quis uult post me uenire, tollat crucem suam, et sequatur me .« Hic est autem botrus qui effusum in salutem nostram uinum sanguinis sui crucis contritione perfudit, atque expressum passionis sue calicem Ecclesie propinauit. Hic est botrus quem malogranata socia humeris secuta est gratia. Nam scilicet Ecclesia mater habens intra  se per granorum numerum multitudinem populorum, ruborem sanguinis Christi signaculo habentem etiam intus distincta grana, sicut Apostolus ait, diuersa carismata, et dona spiritus gratia distributa. Quibus omnibus indignos se increduli iudicantes, terram carnis Christi fluentem lacte et melle accipere non meruerunt, quam per fidem serui eius, id est Christiani populi consecuti sunt, de cuius doctrina quotidie dicit Ecclesia: »Quam dulcia faucibus meis eloquia tua super mel et fauum ori meo!« Ficum autem, quem cum botro de terra repromissionis attulerunt, imaginem legis attulisse, euangelcis edocemur exemplis. Sicut et botrum constat figuram Saluatoris ostendere, quemadmodum  in Canticis canticorum Ecclesia de Christo dicit: »Frater meus ut botrus cypri .« Quia nec Christus sine lege, nec lex sine Christo esse poterit. »Nec miranda indignatio in populum, cum mihi quoque iratus Dominus propter uos dixerit: Nec tu ingredieris illuc, sed Iosue filius Nun minister tuus ipse intrabit pro te. Hunc exhortare et robora: et ipse terram sorte diuidet Isrel, etc.« Queri potest quomodo Moyses dicat ad Isrel propter eos iratum sibi Dominum dixisse: »Nec tu ingredieris illuc,« hoc est, in terram repromissionis, cum in libro Numerorum ita legatur: »Dixitque Dominus ad Moysen et Aaron: Quia non credidistis mihi, ut sanctificaretis me coram filiis Isrel, non introducetis hos populos in terram, quam dabo eis  .« Sed sequens sententia quodammodo uidetur hanc absoluere questionem. »Hec, inquit, est aqua contradictionis, ubi iurgati sunt filii Isrel contra Dominum, et sanctificatus est in eis.« Iurgium enim atque rebellio populi causa fuit ire Domini atque uindicte, tam in populum quam etiam in Moysen et Aaron prolate. uidetur mihi in Maria prophetia mortua; in Moyse et Aaron legi et sacerdotio Iudeorum finis impositus, quia nec ipsi ad terram repromissionis ascendere uolebant, nec credentem populum de solitudine huius seculi educere, nisi solus iehsu, id est Saluator noster Dei filius. In trigesima autem et tertia mansione propter aquas contradictionis Moyses offendit Dominum, prohibetur transire Iordanem. Perturbatus enim  murmure populi, dubitanter petram uirga percussit, quasi illud non posset Deus facere ut aqua de petra proflueret, quod ante iam fecerat. Quid ergo hic fides Moysi insinuat, que aquam de petra eiiciendam titubauerat, nisi ut hanc etiam prophetiam fuisse de Christo recte intelligamus? Dum enim Moyses in Scripturis sacris aliam atque aliam pro re aliqua significanda personam gerat, nunc tamen populi Iudeorum sub lege positi personam gerebat, eumque prophetica pronuntiatione figurabat. Nam sicut Moyses petram uirga percutiens, de Dei uirtute dubitauit, ita ille populus qui sub lege per Moysen data tenebatur, Christum ligno crucis affigens, eum uirtutem Dei esse non credidit; sed sicut percussa petra manauit aquam sitientibus, sic plaga Dominice  passionis effecta est uita credentibus. Habemus enim de hac re preclarissimam et fidelissimam uocem apostolicam, cum inde loqueretur dicens: »Petra autem erat Christus .« Hanc ergo carnem de Christi natiuitate desperationem in ipsius Christi altitudine Deus mori iubet, cum mortem carnis Moysi, in monte imperat fieri. Sicut enim petra Christus, ita et mons Christus. Petra humilis fortitudo, mons eminens magnitudo: quia sicut Apostolus ait, »Petra autem erat Christus,« ita ipse Dominus: »Non potest, inquit, ciuitas abscondi super montem posita ,« se scilicet montem appellans, fideles autem suos in sui nominis gloria fundatos, asserens ciuitatem. Prudentia  enim carnis uiuit, cum tanquam petra percussa, Christi humilitas in cruce contemnitur. Christus crucifixus Iudeis scandalum est, gentibus autem stultitia. Et prudentia carnis moritur, cum tanquam montis eminentia Christus excelsus agnoscitur. Ipsis enim uocatis Iudeis et Grecis, Christus Dei uirtus, et Dei sapientia est.



CAPUT Iu. De hoc, quod prohibiti sunt pugnare Isrelite contra Moabitas et Idumeos.

 »Cumque instructi armis pergeretis in montem, ait mihi Dominus: Dic ad eos: Nolite ascendere, neque pugnetis. Non enim sum uobiscum, ne cadatis coram inimicis uestris. Locutus sum et audistis: sed aduersantes imperio  Domini, et tumentes superbia, ascendistis in montem. Itaque Amorrheus egressus, qui habitabat in montibus et obuiam ueniens, persecutus est uos, sicut solent apes persequi: et cecidistis de Seir usque Horma, etc.« Hec sententia humanam percutit superbiam, que de suis uiribus presumit, et non in Dei confidit potentia. Amorrhei ergo, qui interpretantur, ut superius diximus, amaricantes, hostes sunt spiritales, qui habitant in montibus superbie, et presumptuosos necant. De Seir usque Horma, hoc est, quia squalore uitiorum sordibus non metuit pollui, hunc necesse est pro pristinis meritis, gehenne ignibus tradi. Celestes enim nequitie que interitum nostrum desiderant, et terrenis cupiditatibus nos implicare uolunt, si perseuerauerimus  in peccatis et in montibus superbie ascendere non desistimus, concident nos ignitis iaculis, atque anathema perpetuum perducent. Unde non, secundum Pelagianistas, de nostra sine gratia Dei presumere debemus potentia, sed infirmitatem nostram considerantes, id quod Domini ore decernitur, obediendum et sequendum per omnia nobis humiliter credamus, sicque nobis hostes cuncti inferiores existunt, et ad celestis patrie gaudia, que nobis promissa sunt, peruenire per Domini misericordiam preualebimus.  »Dixitque Dominus ad me: Non pugnes contra Moabitas, nec ineas aduersus eos prelium: non enim dabo tibi quidquam de terra eorum, quia filiis Loth tradidi Ar in possessionem. Emim in primis fuerunt  habitatores eius, populus magnus et ualidus, et tam excelsus, ut de Enacim stirpe quasi gigantes crederentur, et essent similes filiorum Enacim. Denique Moabite appellant eos Emim.« Ar metropolis est Moabitarum super ripam Arnon posita, possessa olim agente ueterrima Emim, et postea retenta a filiis Loth, id est a Moabitis, cum accolas subuertissent; et ostenditur usque hodie in uertice montis ipsius. Sed et torrens per abrupta descendens, in mare Mortuum fluit. Interpretatur autem Ar, suscitauit et Emim terribiles, significantque hostes spiritales, qui semper lites et contentiones suscitant, et tela nequitie contra Dei seruos parant. Nec non et Enacim, qui de stirpe Enak procreati  sunt, et gigantibus proceritate cequabantur, similiter significant spiritales nequitias, sicut nomen eorum testatur. Nam monile in collo sublimi interpretatur. Hostes enim spiritales superbie fastu elati, omnem paraturam malitie sue proprie uirtuti ascribunt. Et ideo facile superantur ab his qui non in sua, sed in Dei uirtute confidunt, qui cum Psalmista dicere possunt: »Fortitudo mea et laus mea Dominus, et factus est mihi in salutem .« In Seir autem prius habitauerunt Horim; quibus expulsis atque deletis, habitauerunt filii Esau, sicut fecit Isrel in terra possessionis sue, quam dedit ei Deus. Seir mons est in terra Edom, in quo habitauit Esau in regione Gebabena, que ex eo quod Esau pilosus esset et hispidus, Seir, hoc est pilosi, nomen accepit;  in quibus locis ante habitauit Chorreus, quem interfecit Chodorlaomor. Meminit montis Seir et Isaias in uisione Idumee. Chorrei enim isti et gentes cetere, quas superauerunt illi qui de patriarcharum semine descenderunt, mystice significant malignos spiritus, uel uitia diuersa que illi rite superare possunt, qui sanctorum Patrum uestigiis, doctrinis atque exemplis insistunt, et malitiam spiritalem sub rege Christo ueraciter agunt: de qualibus dicit Apostolus: »Non est nobis colluctatio aduersus carnem et sanguinem, sed aduersus principes et potestates, aduersus mundi rectores tenebrarum harum, contra spiritalia nequitie in celestibus .«



CAPUT u.  Commemoratio itineris de Cadesbarne usque ad transitum Zared, hoc est triginta octo annorum.

 »Surgentes ergo ut transiremus torrentem Zared, uenimus ad eum. Tempus autem quo ambulauimus de Cadesbarne usque ad transitum torrentis Zared triginta octo annorum fuit; donec consumeretur omnis generatio hominum bellatorum de castris, sicut iurauerat Dominus: cuius manus fuit aduersus eos, ut interirent de medio castrorum.« Cadesbarne est locus in deserto qui coniungitur ciuitati Petre in Arabia, ubi occubuit Maria et Moyses, ubi, rupe percussa, aquam sitienti populo dedit. Monstratur ibidem usque in presentem diem sepulcrum Marie. Sed et principes Amalec ibi a Chodorlaomor cesi sunt. Quod autem secundo  anno egressionis filiorum Isrel de Aegypto idem populus in desertum Pharan, quod est Cades, uenerit, ubi reuersis exploratoribus, et de fructibus terre Chanaan secum renuntiantibus queque uiderunt, murmurauerunt contra Moysen et Aaron, et ob hoc longi itineris confecti tedio, mortalitateque percussi interierunt, iste locus Scripture manifestum indicium dabit. Ubi notandum quod castra scilicet uel mansiones quadraginta due, per quas filii Isrel de Aegypto migrantes usque Iordanem habuere, trium tantummodo congruere curriculis annorum uidentur, primi uidelicet, secundi et quadragesimi egressionis ex Aegypto. Primus continet annus mansiones certa distinctione duodecim. Primam Ramesse  decima quinta primi mensis ingressam, ultimam solitudinem Sinai prima die tertii mensis addita et per undecim menses continuos construendi tabernaculi, et docende legis gratia minime relictam: quarum uidelicet duodecim mansionum, nouem solummodo liber Exodi nominatim exprimens, ceteras tres sub deserti Sin, quod esse dicitur inter Elim et Sinai, uocabulo indiscrete preteriit. Secundus annus complectitur mansiones uiginti et unam, quibus in ordine historie cunctis indifferenter sub solitudinis Pharan nomine comprehensis, prima solum et secunda et ultima, hoc est sepulcra concupiscentie, Haseroth et Cades, suo distinguuntur ex nomine; sed in catalogo mansionum pariter omnes quot numero fuerint, uel quo nomine, diligenter ostenditur.  Quarum prima mansio, hoc est sepulcra concupiscentie, secundo mense eiusdem secundi anni uicesimo secundo die mensis introita. »Anno enim secundo, ut Scriptura dicit, mense secundo, uicesimo die mensis, mouerunt castra de deserto Sinai: et recubuit, inquit, nubes in solitudine Pharan. Profectique sunt de monte Domini, uiam trium dierum, donec uenirent ad locum mansionis, que populi carnes Aegyptias desiderantis, sepulcrorum concupiscentie nomen accepit .« Ultima autem harum mansio, id est Cades quoto die uel mense eiusdem anni sit ingressa, non dicitur; sed tamen quia et ipsa in solitudine Pharan sita, quia eodem anno addita fuerit, non tacetur. Scriptum est enim: »Et populus non est motus de  loco illo, donec reuocata est Maria. Profectusque est de Haseroth, fixis tentoriis in deserto Pharan, ubi locutus est Dominus dicens: Mitte uiros qui considerent terram Chanaan .« Quod ne proxima post Haseroth mansione iussum factumque putetur, sed potius intelligatur in ultima, que sub Pharan solitudinis nomine continetur impletum, uideamus quod infra scriptum est. Reuersique exploratores terre post quadraginta dies omnem regionem circuitam, uenerunt ad Moysen et Aaron, et ad omnem cetum filiorum Isrel in desertum Pharan, quod est in Cades. Sed in Deuteronomio Moyses ipse loquitur populo: »Cumque uenissetis in Cadesbarne, dixi uobis: uenistis ad montem Amorrhei, quem Dominus Deus uester daturus est uobis. uide  terram quam Dominus Deus tuus dabit tibi, ascende et posside eam. Et accessistis ad me omnes atque dixistis: Mitte uiros qui considerent terram, etc.« Quod autem eamdem mansionem secundo anno egressionis de Aegypto adierint, a qua tamen peccato murmurationis retro reuerti, ac multo tempore per desertum uagi errare et passim cadere meruerunt, testatur Moyses in consequentibus dicens : »Sedistis in Cadesbarne multo tempore. Profectique inde, uenimus in solitudinem que ducit ad mare Rubrum, sicut mihi dixerat Dominus. Et circuiuimus montem Seir longo tempore.« Et infra: »Tempus autem quo ambulauimus de Cadesbarne usque ad torrentem Zared triginta octo annorum  fuit, donec consumeretur omnis generatio hominum bellatorum de castris, sicut iurauerat Dominus.« Zared autem nomen non est mansionis, de illis dico quadraginta duabus, sed nomen torrentis, ad quem, sicut in Numerorum uolumine legitur, trangressa uicesima octaua mansione nomine Ieabarim uenerunt. Quem relinquentes, inquit, castrametati sunt contra Arnon que est in deserto, et prominet in finibus Amorrhei: quod quadragesimo anno gestum fuisse non latet. Quid uidelicet annus quadragesimus, id est, et ultimus, longissime per desertum uie mansiones continet Numerorum. Quarum prima mansio magno est labore repetita, eadem ipsa Cades deserti Sin, quam ante triginta octo annos, ut dictum est, culpa preuaricationis exigente, post se  reuersi reliquerant; de qua ita scriptum est: »ueneruntque filii Isrel et omnis multitudo in desertum Sin mense primo: et mansit populus in Cades, mortuaque est ibi Maria, et sepulta in eodem loco. Cumque indigeret populus aqua, coierunt aduersum Moysen et Aaron, etc.,« usque ad id, quod scriptum est: »Hec est aqua contradictionis, ubi iurgati sunt filii Isrel contra Dominum, et sanctificatus est in eis .« Notandumque quod eamdem Cades et in deserto Pharan esse, et in deserto Sin Scriptura sitam refert: unde coniectio datur, in consueto more locorum partem semi Pharan, ubi Cades est, specialiter Sin appellatam; Sin autem, non ipsa est Cades quam mox transgresso mari Rubro inter Elim et Sinai pertransiere, sed alia prorsus aliisque apud  Hebreos scripta elementis. Secunda uero eiusdem quadragesimi anni mota est in monte Hor, in quo occubuit Aaron prima die quinti mensis, ultra campestria Moab, super Iordanem contra Iericho, ubi Deuteronomium meditantes manserunt, usque dum post mortem Moysi, Iosue duce, prima die mensis decimi, sicca fluuii Iordanis profunda transierunt. Fiunt ergo omnes mansiones primi anni duodecim; secundi, uiginti et una; ultimi, et ipsa uicesima prima, que est Cades; et alie nouem, id est, simul omnes, quadraginta due.



CAPUT uI. Recapitulatio, quomodo Moyses miserit nuntios ad Seon regem Esebon, et Og regem Basan.

 »Misi ergo nuntios de solitudine Cademoth,  ad Sehon regem Hesebon, uerbis pacificis dicens: Transibimus per terram tuam, publica gradiemur uia. Non declinabimus neque ad dexteram, neque ad sinistram. Alimenta pretio uende nobis, ut uescamur. Aquam pecunia tribue, et sic bibemus. Tantum est ut nobis concedas transitum, sicut fecerunt filii Esau, qui habitant in Seir, et Moabite qui morantur in Ar, et reliqua« Diximus ergo superius quod Sehon significaret diabolum, qui est germen inutile, uel arbor infructuosa, siue elatus. Isrel ergo, qui per eius terram transire uolebat, significat plebem Christianam, que per uiam mundi uult transire. Transire uolumus per hunc mundum, ut peruenire possimus ad terram sanctam,  decima quinta primi mensis ingressam, ultimam solitudinem Sinai prima die tertii mensis addita et per undecim menses continuos construendi tabernaculi, et docende legis gratia minime relictam: quarum uidelicet duodecim mansionum, nouem solummodo liber Exodi nominatim exprimens, ceteras tres sub deserti Sin, quod esse dicitur inter Elim et Sinai, uocabulo indiscrete preteriit. Secundus annus complectitur mansiones uiginti et unam, quibus in ordine historie cunctis indifferenter sub solitudinis Pharan nomine comprehensis, prima solum et secunda et ultima, hoc est sepulcra concupiscentie, Haseroth et Cades, suo distinguuntur ex nomine; sed in catalogo mansionum pariter omnes quot numero fuerint, uel quo nomine, diligenter ostenditur.  Quarum prima mansio, hoc est sepulcra concupiscentie, secundo mense eiusdem secundi anni uicesimo secundo die mensis introita. »Anno enim secundo, ut Scriptura dicit, mense secundo, uicesimo die mensis, mouerunt castra de deserto Sinai: et recubuit, inquit, nubes in solitudine Pharan. Profectique sunt de monte Domini, uiam trium dierum, donec uenirent ad locum mansionis, que populi carnes Aegyptias desiderantis, sepulcrorum concupiscentie nomen accepit .« Ultima autem harum mansio, id est Cades quoto die uel mense eiusdem anni sit ingressa, non dicitur; sed tamen quia et ipsa in solitudine Pharan sita, quia eodem anno addita fuerit, non tacetur. Scriptum est enim: »Et populus non est motus de  loco illo, donec reuocata est Maria. Profectusque est de Haseroth, fixis tentoriis in deserto Pharan, ubi locutus est Dominus dicens: Mitte uiros qui considerent terram Chanaan .« Quod ne proxima post Haseroth mansione iussum factumque putetur, sed potius intelligatur in ultima, que sub Pharan solitudinis nomine continetur impletum, uideamus quod infra scriptum est. Reuersique exploratores terre post quadraginta dies omnem regionem circuitam, uenerunt ad Moysen et Aaron, et ad omnem cetum filiorum Isrel in desertum Pharan, quod est in Cades. Sed in Deuteronomio Moyses ipse loquitur populo: »Cumque uenissetis in Cadesbarne, dixi uobis: uenistis ad montem Amorrhei, quem Dominus Deus uester daturus est uobis. uide  terram quam Dominus Deus tuus dabit tibi, ascende et posside eam. Et accessistis ad me omnes atque dixistis: Mitte uiros qui considerent terram, etc.« Quod autem eamdem mansionem secundo anno egressionis de Aegypto adierint, a qua tamen peccato murmurationis retro reuerti, ac multo tempore per desertum uagi errare et passim cadere meruerunt, testatur Moyses in consequentibus dicens : »Sedistis in Cadesbarne multo tempore. Profectique inde, uenimus in solitudinem que ducit ad mare Rubrum, sicut mihi dixerat Dominus. Et circuiuimus montem Seir longo tempore.« Et infra: »Tempus autem quo ambulauimus de Cadesbarne usque ad torrentem Zared triginta octo annorum  fuit, donec consumeretur omnis generatio hominum bellatorum de castris, sicut iurauerat Dominus.« Zared autem nomen non est mansionis, de illis dico quadraginta duabus, sed nomen torrentis, ad quem, sicut in Numerorum uolumine legitur, trangressa uicesima octaua mansione nomine Ieabarim uenerunt. Quem relinquentes, inquit, castrametati sunt contra Arnon que est in deserto, et prominet in finibus Amorrhei: quod quadragesimo anno gestum fuisse non latet. Qui uidelicet annus quadragesimus, id est, et ultimus, longissime per desertum uie mansiones continet Numerorum. Quarum prima mansio magno est labore repetita, eadem ipsa Cades deserti Sin, quam ante triginta octo annos, ut dictum est, culpa preuaricationis exigente, post se  reuersi reliquerant; de qua ita scriptum est: »ueneruntque filii Isrel et omnis multitudo in desertum Sin mense primo: et mansit populus in Cades, mortuaque est ibi Maria, et sepulta in eodem loco. Cumque indigeret populus aqua, coierunt aduersum Moysen et Aaron, etc.,« usque ad id, quod scriptum est: »Hec est aqua contradictionis, ubi iurgati sunt filii Isrel contra Dominum, et sanctificatus est in eis .« Notandumque quod eamdem Cades et in deserto Pharan esse, et in deserto Sin Scriptura sitam refert: unde coniectio datur, in consueto more locorum partem semi Pharan, ubi Cades est, specialiter Sin appellatam; Sin autem, non ipsa est Cades quam mox transgresso mari Rubro inter Elim et Sinai pertransiere, sed alia prorsus aliisque apud  Hebreos scripta elementis. Secunda uero eiusdem quadragesimi anni mota est in monte Hor, in quo occubuit Aaron prima die quinti mensis, ultra campestria Moab, super Iordanem contra Iericho, ubi Deuteronomium meditantes manserunt, usque dum post mortem Moysi, Iosue duce, prima die mensis decimi, sicca fluuii Iordanis profunda transierunt. Fiunt ergo omnes mansiones primi anni duodecim; secundi, uiginti et una; ultimi, et ipsa uicesima prima, que est Cades; et alie nouem, id est, simul omnes, quadraginta due.



CAPUT uI. Recapitulatio, quomodo Moyses miserit nuntios ad Seon regem Esebon, et Og regem Basan.

 »Misi ergo nuntios de solitudine Cademoth,  ad Sehon regem Hesebon, uerbis pacificis dicens: Transibimus per terram tuam, publica gradiemur uia. Non declinabimus neque ad dexteram, neque ad sinistram. Alimenta pretio uende nobis, ut uescamur. Aquam pecunia tribue, et sic bibemus. Tantum est ut nobis concedas transitum, sicut fecerunt filii Esau, qui habitant in Seir, et Moabite qui morantur in Ar, et reliqua« Diximus ergo superius quod Sehon significaret diabolum, qui est germen inutile, uel arbor infructuosa, siue elatus. Isrel ergo, qui per eius terram transire uolebat, significat plebem Christianam, que per uiam mundi uult transire. Transire uolumus per hunc mundum, ut peruenire possimus ad terram sanctam,  que repromissa est sanctis; et mittimus uerbis pacificis ad Sehon, promittentes non nos abituros in terram eius, nec moraturos cum eo, sed transituros tantummodo, et incessuros uia regali; nec declinaturos usquam, neque in agrum, neque in uineam, sed de lacu bibituros aquam. uideamus ergo quando nos promisimus ista, quando hec uerba diabolo denuntiauimus. Recordetur unusquisque fidelium, cum primum uenit ad aquas baptismi, cum signacula fidei prima suscepit, et ad fontem salutaris accessit, quibus ibi tunc usus sit uerbis et quid denuntiauerit diabolo: non se usurum pompis eius, nec operibus eius, neque ullis omnino seruitiis eius, nec uoluntatibus pariturum. Et hoc est quod in his legis sermonibus adumbratur, quia non declinet Isrel neque  in agrum eius, neque in uineam eius; sed neque de lacu eius aquam pollicetur se esse potaturum. Non enim ultra studium discipline diabolice, non astrologie, non magie, non ullius omnino doctrine que contra Dei pietatem aliquid doceat, populum sumet. Fidelis enim habet suos fontes, et bibit de fontibus Isrel, bibit de fontibus salutaribus. Non bibit aquam de lacu Sehon, nec relinquens fontem aque uiue, congregat sibi lacus confractos. Sed et uia regali incessurum se profitetur. Que est uia regalis? Illa sine dubio que dicit: »Ego sum uia, ueritas et uita .« Et merito regalis; ipse enim est de quo Propheta ait: »Deus, iudicium tuum regi da .« uia regali ergo incedendum est, nec declinandum usquam, neque in agrum eius, neque  in uineam eius, id est, neque ad opera, neque ad sensus diabolicos declinare ultra mens fidelium debet. Quomodo ergo uolumus fines Amorrheorum cum pace transire? Amorrhei, infidelium qui sunt in hoc mundo pars accipi potest. Sed ipsi interpretantur, ut supra diximus, loquentes, uel in amaritudinem addentes. Et quomodo in amaritudinem quidem adducant Deum infideles et increduli, expositione non indiget. Quod autem ait loquentes, ad illam partem trahi potest, quia infideles quique et sub principe diabolo agentes, loqui norunt tantummodo, sed loquuntur inania. uerbi causa, ut pete eorum, ut astrologi, ut nonnulli etiam philosophorum, qui inania loquuntur et uana. Fidelium autem regnum, quod a Deo est, non in sermone est, sed in uirtute.  uolumus ergo nos pacifice transire per mundum: sed hoc ipsum magis incitat principem mundi quod dicimus nos nolle permanere cum illo nec morari, nec aliquid eius uelle contingere. Inde magis exacerbatur, inde extollitur et irascitur, et commouet nobis persecutiones, pericula suscitat, cruciatus intentat. Et ideo dicit: »Congregauit iniquus Sehon populum suum, et exiit confligere aduersum Isrel.« Quis est omnis populus Sehon, quem concitat contra Isrel? Principes ac iudices mundi, cunctique nequitie ministri, qui impugnant semper et persequuntur populum Dei. Sed quid facit Isrel? »uenit, inquit, in Iasa,« quod interpretatur mandati adimpletio. Si ergo ueniamus et nos ad locum istum, id  est, ad impletionem mandatorum, etiamsi cum omni exercitu aduersum nos ueniat Sehon iste elatus, et superbus diabolus, et confligat aduersum nos, si omnes suos contra nos concitet demones, superamus eum, si Dei mandata complemus. Complere enim mandata, hoc est diabolum et omnes eius exercitus superare, et tunc complebitur in nobis Apostoli oratio, qui ait: »Deus autem conteret Satanan sub pedibus uestris uelociter .« Et aliud, quod Dominus ait: »Ecce do uobis potestatem calcandi super serpentes et scorpiones, et super omnem uirtutem inimici, et nichil uobis nocebit .« Nihil enim nocere poterunt ista omnia, si ueniamus in Iasa, id est, si mandata et precepta Domini Dei nostri Iesu Christi seruemus. »Noluitque Sehon rex  Hesebon dare nobis transitum, quia indurauerat Dominus Deus tuus spiritum eius, et obfirmauerat cor illius, ut traderetur in manus tuas, sicut nunc uides, etc.« Hec dicens Moyses, dum populum alloquitur, tale aliquid commemorat quale dicebatur in Exodo: »Ego induraui cor Pharaonis.« Et quod in psalmis legitur: »Conuertit cor eorum, ut odissent populum eius.« Nec tacetur hic causa indurationis huius, cum dicitur: »Ut traderetur in manus tuas,« sicut in hac die, id est, ut uinceretur a te, quod non fieret nisi resisteret: non autem resisteret nisi corde obdurato. Cuius rei iustitiam si quesierimus, inscrutabilia sunt iudicia Dei. Iniquitas autem non est apud eum. Sane notandum est confortatum cor posse dici et in malo. »Percussimusque eum cum filiis et  omni populo suo, cunctasque urbes in tempore illo cepimus, interfectis habitatoribus earum, uiris ac mulieribus ac paruulis. Non reliquimus in eis quidquam absque iumentis, que in partes uenere predantium, et spoliis urbium quas cepimus. Ab Arer, que est super ripam torrentis Arnon, oppido quod in ualle situm est usque Galaad, non fuit uicus atque ciuitas que nostras effugeret manus, etc.« Hic est Isrel qui in Christo Isrel est, qui non in carne Isrel nec in manifesto Iudeus est, ipse habitat in omnibus ciuitatibus Amorrheorum, cum in omni orbe terrarum Christi Ecclesie propagantur. Sed et unusquisque nostrum prius ciuitas fuit regis Sehon, regis elati. Regnabat enim in nobis stultitia, superbia, impietas, et omnia que sunt ex  parte diaboli; sed ubi expugnatur et deuictus est fortis, et uasa eius direpta sunt, effecti sumus ciuitates Isrel, et hereditas sanctorum, si tamen penitus excisa est in nobis potestas illa que prius dominabatur nobis, et excisa est arbor infructuosa, et deiectus est rex elatus, et sumus sub eo rege qui dicit: »Discite a me quia mitis sum et humilis corde .« Sed et ipsa nomina locorum huic sensui cum interpretationibus suis fauent. Arer ergo interpretatur subleuans. Arnon aceruus iustitie, et Galaad aceruus testimonii. Ab Arer ergo, que super ripam torrentis Arnon, oppidum quod in ualle situm est usque Galaad, non fuit uicus et ciuitas que Isrelitarum effugeret manus: quia omnis persona,  cuiuslibet sit dignitatis, fastu superbie uel pompa confidens mundana, cum persecutoribus Christianorum, qui uariis eos tribulationibus angustant, usque ad hereticorum conciliabula, qui testimoniis sanctarum Scripturarum secundum suum sensum deprauatis contra Ecclesiam belligerant, catholice ueritati a doctoribus sanctis resistere nullo modo preualent; sed in uictorum cedentes manus, cum omnibus habitaculis suis atque munitionibus in dominium spiritalis rediguntur Isrelis



CAPUT uII. Quod nulla urbs aut oppidum in regno Og effugerit quod non uastatum sit; eorumque terra data sit Ruben et Gad et dimidie tribui Manasse.

  »Itaque conuersi, ascendimus per iter Basan. Egressusque est Og rex Basan in occursum nobis cum populo suo, ad bellandum in Edrai. Dixitque Dominus ad me: Ne timeas eum, quia in manu tua traditus est, cum omni populo ac terra sua. Faciesque sicut fecisti Sehon regi Amorrheorum, qui habitauit in Hesebon. Tradidit ergo Dominus Deus noster in manibus nostris etiam Og regem Basan et uniuersum populum eius: percussimusque eos ad internecionem, uastantes cunctas ciuitates illius uno tempore.« Postea enim quam obtinuerunt filii Isrel ciuitates Amorrheorum, ascenderunt etiam uiam que ducit in Basan, ubi erat Og rex Basan. Sed ad hunc neque legatos mittere dignantur, neque petere ab eo ut per terram  eius transeant, sed continuo confligunt cum eo, et superant tam ipsum quam populum eius. uideamus ergo que est Basan. Basan interpretatur turpitudo. Merito ergo legati mittuntur ad istam gentem, nec transitus per terram eius poscitur. Nullus enim nobis transitus debet esse, nullus accessus ad turpitudinem, sed ab initio statim expugnanda et omnimodis cauenda est. Og autem, qui rex dicitur Basan, interclusio interpretatur. Potest hic figuram habere omnium carnalium et materialium rerum, quarum amore et desiderio detenta anima excluditur et separatur a Deo. Aduersus hos ergo ita precipitur bellum gerendum, ut non relinquatur ex eo uiuens. Nullum enim a filiis Isrel oportet relinqui in turpitudinis regno, et Deo uiuentem; sed decet Isreliticam  uirtutem excidere et resecare turpia, et pia queque in animo reedificare atque honesta ac religiosa plantare. De regno Sehon non est scriptum ut nullus uiuus relinquatur, nec de regno Moab. Forte enim ex illis opus habemus aliquibus, et nonnullis eorum pro uite huius agonibus et exercitibus indigemus. Alioquin debuissemus de hoc mundo exisse. De Basan enim, hoc est, de turpitudine, nullo penitus indigemus; nichil ex eo relinquamus, excidenda omnia, subuertenda sunt opera fortitudinis, in nullo enim potest honestum esse quod turpe est. Quod autem subiungitur: »Non fuit autem oppidum quod nos effugeret, sexaginta urbes uastantes, omnem regionem Argob regni Og in Basan, etc.« Superiorem  sensum confirmat. Sexagenarius enim numerus, sicut et senarius, perfectionem cuiuslibet regis significat. Et bene sexaginta urbes uastatas esse refert in regno Og regis Basan, hoc est, diaboli turpitudinis amatore, quia perfecte omnem delectationem uitiorum faciendam esse significat. Argob quoque maledicta sublimitas interpretatur, per quam terrena superbia, que in filiis ire dominatur, exprimitur.

Destructis ergo ciuitatibus cunctis, uiros ac mulieres et paruulos pariter describit interfectos. Iumenta autem et spolia urbium direpta indicant nobis, munitione diaboli superata, quidquid rebelle ac lasciuum in carne nostra sentimus, simul cum paruulis cogitationibus, zelo Dei conterendum; quidquid  autem ad seruitium Dei in simplicitate puri sensus siue inornata uerborum inuenire possumus uirtutum, sui reseruandum. »Terramque possedimus in tempore illo ab Arer, que est super ripam torrentis Arnon, usque ad mediam partem montis Galaad: et ciuitates illius dedi Ruben et Galaad. Reliquam autem partem Galaad, et omnem Basan regni Og tradidi dimidie tribui Manasse,« etc. Hec omnia plenius in libro Numerorum explicata sunt. Sed quia hic, hoc est in Deuteronomio, recapitulata sunt, quid mystice significent ostendemus. Sunt multi in Ecclesia qui paruuli esse despiciunt, etiam humilitatis immunes apud se esse minime desistunt. Hos plerumque uideas honoribus extolli, uoluptatibus perfrui, rerum multiplicitate  dilatari. Hi sepe nichil precipue nisi preesse ceteris appetunt, a multis timeri gratulantur, recte uiuere negligunt, et recte uite famam habere concupiscunt, adulationes querunt, fauoribus intumescunt: et quia rebus sibi copiose presentibus prompti sunt, uentura gaudia non requirunt. Cumque eos multiplex actio occupat, etiam a semetipsis alienos demonstrat. Et tamen si qua fidei tentatio exsurgat, quia in ea saltem specie tenus continentur, hanc uerbis, hanc clamoribus defendunt, et celestem patriam uindicant, nec tamen amant. Quos bene apud Moysen filii Ruben et Gad et dimidia tribus Manasse exprimunt, qui multa pecora et iumenta possidentes, dum extra Iordanem ea que uiderunt campestria concupiscunt, in repromissionis terra  hereditatem habere noluerunt, dicentes: »Terra quam percussit Dominus in conspectu filiorum Isrel, regionis uberrima est ad pastum animalium. Et nos serui tui habemus iumenta plurima; precamurque, si inuenimus gratiam coram te, ut des nobis famulis tuis eam in possessionem, nec facias nos transire Iordanem.« Qui igitur iumenta plurima possident, Iordanem transire refugiunt: quia quos multa mundi implicamenta occupant, habitationem cordis patrie non requirunt: sed ipsa eos, quam specie tenus tenuerint, fides increpat, ne otii delectatione torpescant atque exemplo suo alios a laboris tolerantia et studio longanimitatis frangant, »Nunquid fratres uestri ibunt ad pugnam, et uos  hic residebitis? Cur subuertitis mentes filiorum Isrel?« Sed quia erubescunt non defendere quod confitentur, pro eadem fide quam professi sunt ad certamen properant, eamque non sibi, sed proximis uindicant. »Unde et ad Moysen dicunt: Caulas ouium fabricauimus, et stabula iumentorum, paruulis nostris urbes munitas. Nos autem ipsi armati et accincti pergemus ad prelium filiorum Isrel.« Qui mox fortes pro aliis ueniunt et repromissionis terram ab hostibus liberant et relinquunt, atque ad pascenda armenta extra Iordanem pergunt, quia contra fidem baptismatis tota mente omnique desiderio rebus perituris inseruiunt. Qui tamen, ut diximus, cum fidei tentatio oritur, defensionum armis accinguntur, hostes fidei trucidando superant, et hereditatem  terre repromissionis, id est, fructum fidei non amant; sicque pro illa pugnant, ut tamen sua pignora extra illam deponant. Quia enim paruulos foris habent, effectum in eius habitatione non habent. Unde ad campestria redeunt, quia ab altis cacuminibus montium, quasi a spe celestium delabuntur, et extra repromissionis terram bruta animalia nutriunt: quia ad pascendos uanis desideriis irrationabiles animi motus elaborant, quia eterne lucis quanta sit claritas non noscunt, quia transituris occupationibus obcecantur, et dum terrenis rebus superbiunt, celestis sibi luminis aditum claudunt. Quod et aliter intelligi potest. Ruben namque primogenitus Iacob est. Licet contaminauerit thorum patris, primogenitus tamen est. Manasses quoque,  cuius dimidia tribus extra Iordanem consequitur, et ipse licet de Aegyptia natus est, primogenitus tamen est. Omnes ergo isti primogeniti sunt, et ideo priorem populum designant, qui non per Dominum nostrum Iesum Christum, sed per Moysen extra Iordanem sortem hereditatis accipiunt. Considera autem diligentius etiam causam qua et prior est et extra Iordanem, et sequestratim a ceteris, consequitur hereditatem. Iumenta, inquit, et pecora multa sunt nobis. Hec ergo causa est qua prior populus ad hereditatem terre illius que lacte fluit, que melle abundat, que fauus mellis est pre omni terra, non potuit peruenire, nec uerbum carnem potuit agnoscere, quia multa iumenta habebat et multa pecora. Animalis enim non potuit percipere  que sunt spiritus Dei, nec spiritualiter diiudicare; quia homo cum in honore esset, non intellexit, sed comparatus est iumentis insipientibus, et similis factus est his. Pro quibus hereditatem suam extra Iordanis fluenta percepit, et a terra se sancta fecit alienum. Ille ergo populus accepit hereditatem per Moysen, accepit terram duorum regum tantummodo. Non enim amplius potuit Moyses interficere nis duos reges, quorum terram diuideret populis multa animalia multaque pecora habentibus. Illis uero qui Iordanem transeunt iehsu diuidit terram, quamuis habeant etiam ipsi animalia, habeant pecora, non tamen tanta que eos excludant ne Iordanem transeant. Sed cum ipsis et mulieribus et cum infantibus  suis, contendunt transire Iordanem et ad patrum peruenire promissa.



CAPUT uIII. Exhortatio Moysi ad Isrel ut custodiant precepta atque iudicia Domini.

 »Et nunc, Isrel, audi precepta et iudicia que ego doceo te; ut faciens ea, uiuas, et ingrediens possideas terram quam Dominus Deus patrum uestrorum daturus est uobis. Non addetis ad uerbum quod uobis loquor, neque auferetis ex eo. Custodite mandata Domini Dei uestri, que ego precipio uobis, etc.« Docet normam equitatis, et omnem heresim hac sententia percutit: quia addere quid aliunde ad rectam doctrinam ex inuentionibus prauis uetat, et de his que secundum ueritatem  recte fidei prolata sunt auertere aliquid prohibet. uia enim regia incedendum est: nec licet siue ad dexteram siue ad sinistram alicui declinare, quia non habebit insontem Dominus, qui deserit uiam rectam, et declinat in semitas prauas. Recte enim sunt uie Domini, et iusti ambulant in eis. Tale quid et in Apocalypsi Ioannis legimus, »Beatus, inquit, qui custodit uerba prophetie huius libri .« Et paulo post: Contestor, ait, ego omni audienti uerba prophetie huius libri, si quis apposuerit ad hec, apponet super illum Deus plagas scriptas in libro isto. Et si quis diminuerit de uerbis prophetie huius libri, auferet Deus partem eius de libro uite, et de ciuitate sancta, et de his que scripta sunt in libro isto. Hec est enim uera sapientia  et intellectus coram populis, ut audientes uniuersa precepta hec, dicant: »En populus sapiens et intelligens, gens magna, nec est alia natio tam grandis, que habeat deos appropinquantes sibi, sicut Dominus Deus noster adest cunctis obsecrationibus nostris,« etc. Grandem dicit nationem, dignitate donorum, non multitudine populorum. Nec enim gens Iudeorum numero uincebat alias gentes, aut potentia excellebat: sed prerogatiua patrum diuina dignatio eos exaltabat, sicut idem Moyses in subsequentibus testatur dicens: »Non quia cunctas gentes numero uincebatis, uobis iunctus est Dominus et elegit uos, cum omnibus sitis populis pauciores, sed quia dilexit uos Dominus, et custodiuit iuramentum quod iurauerat patribus uestris.«



CAPUT IX. De eo quod prohibuerit facturam simulacrorum omnium animantium atque iumentorum que sunt super terram.

. »Custodite ergo sollicite animas uestras. Nunquid uidistis aliquam similitudinem in die qua locutus est Dominus uobis in Horeb de medio ignis? ne forte decepti, faciatis uobis sculptam similitudinem, aut imaginem masculi aut femine.«  Quid intersit inter similitudinem et imaginem queri solet. Sed hic non uideo quid interesse uoluerit, nisi aut duobus istis uocabulis unam rem significauerit, aut similitudinem dixerit si, uerbi gratia, fiat statua uel simulacrum habens effigiem  humanam, non tamen alicuius hominis exprimantur lineamenta, sicut pictores uel statuarii faciunt, intuentes eos quos pingunt uel fingunt. Hanc enim imaginem dici nemo dubitauerit, secundum distinctionem qua omnis imago etiam similitudo est, non omnis similitudo etiam imago. Unde si gemini inter se similes sunt, similitudo dici potest alterius cuiuslibet in altero, non imago. Si autem patri filius similis sit, etiam imago recte dicitur, ut sit pater totius unde illa imago expressa uideatur: quarum alie sunt eiusdem substantie, sicut filius, alie non eiusdem, sicut pictura. Unde illud quod in Genesi scriptum est: »Fecit Deus hominem ad imaginem suam ,« manifestum est ita dictum, ut non eiusdem substantie sit imago que facta est. Si enim  eiusdem esset, non facta, sed genita diceretur. Sed quod non addidit, et similitudinem, cum superius dictum esset, »Faciamus hominem ad imaginem et similitudinem nostram,« quibusdam uisum est similitudinem aliquid amplius esse quam imaginem, quod homini reformando per Christi gratiam postea reseruaretur. Miror autem si non propterea postea imaginem solam uoluit commemorare, quia ubi imago, et similitudo est. Unde et hic Moyses similitudinem et imaginem fieri uetat, secundum eam formam uel fortasse eam rationem quam diximus. In decalogo autem generaliter dicitur nullam fieri debere similitudinem, nec imago commemoratur. Cum enim nulla similitudo fit, procul dubio nec imago fit, quoniam si imago, utique et similitudo. Non  autem si fit similitudo, continuo fit et imago; tamen si nulla similitudo, sequitur ut nulla imago. Denique ubi prohibuit similitudinem et imaginem, hominis intelligi uoluit, ubi et similitudo fieri potest, non huius aut illius, sed cuiuslibet hominis; et imago, id est, huius proprie uel illius hominis. Cum uero de pecoribus diceretur atque irrationabilibus animantibus, solam similitudinem dixit. Quis enim reperiri potest qui sibi unum constituat canem, uel quid eiusmodi, quem intuens eius imaginem aut pingat aut fingat? Quod de hominibus usitatissimum est. »Similitudinem omnium iumentorum que sunt super terram, uel auium sub celo uolantium, atque reptilium que mouentur in terra, siue piscium qui sub terra morantur in aquis.« Quid est autem  quod ait, »similitudinem omnis piscis quicunque sunt in aquis sub terra?« An et aquam propter tractabilem corpulentiam terram intelligi uoluit? et secundum hoc quod in eo scriptum est, »fecit Deus celum et terram,« aquas debemus accipere. Assidue Scriptura quippe his duabus partibus commemoratis, uniuersum mundum uult intelligi, secundum illud: »Auxilium meum a Domino, qui fecit celum et terram ,« et innumerabilia eiusmodi. An ideo dictum est »sub terra,« quod terra nisi superior aquis esset, habitari utique ab hominibus et animalia terrena habere non posset? »Ne forte oculis eleuatis ad celum, uideas solem et lunam, et omnia astra celi; et errore deceptus, adores ea et colas, que  creauit Dominus Deus tuus in ministerium cunctis gentibus que sub celo sunt, quia distribuit Dominus Deus tuus ea omnibus gentibus que sub celo sunt.« Non ita dictum est tanquam Deus preceperit ea coli a gentibus, a solo autem populo suo non coli. Sed aut ita dictum est tanquam prescierit gentes culturam exhibituras his celestibus, et tamen hoc presciens creauerit ea; cum uero populum suum esse presciuerit qui ista non coleret, aut »distribuit« dictum est, ut intelligatur usus, qui commendatur in Genesi, »ut sint in signis et in temporibus et in diebus et in annis.« Quem usum in eis communem habet populus Dei cum omnibus gentibus, non autem cultum quem habent alie gentes. »Caue ne aliquando obliuiscaris pacti Domini Dei  nostri quod pepigit tecum, et facias tibi sculptam similitudinem illorum que fieri Dominus prohibuit: quia Dominus Deus tuus ignis consumens est, Deus emulator, etc.« Hic certe generaliter loquens, similitudinem posuit, imaginem tacuit, quoniam si nulla sit similitudo profecto nec imago: quia ubi imago, continuo similitudo, quamuis non ubi similitudo, continuo imago. »Nouissimo autem tempore reuerteris ad Dominum Deum tuum, et audies uocem eius, quia misericors Deus et Dominus tuus, etc.« Hic conuersionem Isrelitice gentis ad fidem Christi prenuntiat, quando secundum apostoli Pauli sententiam, »postquam plenitudo gentium subintrauerit, tunc omnis Isrel saluus erit .«

 »Interroga de diebus antiquis, qui fuerunt ante te, ex die qua creauit Deus hominem super terram, a summo celi usque ad summum eius, si facta est aliquando huiusmodi res, aut unquam cognitum est, ut audiret populus uocem Domini loquentis de medio ignis, sicut tu audisti et uidisti, etc.« Querendum quomodo dictum sit, »interrogate dies priores, qui fuerint priores te, ex die qua creauit Deus hominem super terram, a summo celi usque ad summum eius, subauditur enim, interrogate. uidetur enim significare totum orbem terrarum. Sed cur a summo celi usque ad summum celi dicat, non a summo terre usque ad summum terre, non est facile dignoscere. Talis enim quedam locutio est in Euangelio cum Dominus ait quod congregabuntur  electi eius »a summis celorum usque ad terminos eorum.« Nisi forte hic, nec in hominibus nec in angelis auditum esse uult intelligi, quod in hoc populo factum singulare commendat. Hoc enim sequitur: »Si factum est secundum uerbum magnum hoc, si auditum est tale quid; si audiuit gens uocem Domini uiuentis, loquentis e medio ignis, quemadmodum audisti tu et uidisti.« Quod si ita est ut nec in hominibus nec in angelis, hoc dicat auditum; quid est ergo illud in Euangelio, »a summis celorum usque ad terminos eorum,« cum sine dubio Dominus ait hoc cum de nouissima electorum suorum congregatione loqueretur.  »uocauitque Moyses omnem Isrel, et dixit ad eum: Audi, Isrel,  ceremonias atque iudicia que ego loquor in auribus uestris hodie. Discite ea et ore complete. Dominus Deus noster pepigit nobiscum fedus in Horeb. Non cum patribus nostris iniit pactum, sed nobiscum, qui in presentiarum sumus et uiuimus. Facie ad faciem locutus est nobis de monte in medio ignis.« Quid est quod ait, Dominus Deus noster disposuit ad nos testamentum in Horeb? Non cum patribus nostris disposuit Dominus testamentum hoc, sed ad uos: uos hic omnes, qui uiuentes hodie estis. Facie ad faciem locutus est Dominus ad uos in monte e medio ignis. An quia illi qui non ingrediuntur terram repromissionis  non pertinent ad hoc testamentum, quorum tunc recognitio facta est, cum a uiginti annis  etatis et supra numerarentur, usque ad quinquaginta annos habiles ad bellum? Quomodo ergo illis locutus est Dominus, qui hodie uiuunt? An quia ex uiginti annis et infra potuerunt multi tunc esse, qui hoc bene meminissent, alieni ab illa pena quam Deus illis constituit qui tunc numerati sunt, non intrare in terram repromissionis? Et hos utique appellat, qui quamuis uiginti annorum et supra non essent, quando Deus in monte loquebatur, ut numerari tunc possent, potuerunt tamen esse decem et nouem, et infra usque ad puerilem etatem, que posset illa que facta sunt, et uidere et audire, et memoria retinere. Sed quid est quod ait, »Facie ad faciem locutus est ad uos,« quos paulo ante maxime admonere curauit quod nullam similitudinem  uiderint, sed solam uocem de medio ignis audierint? An propter rerum euidentiam, et quodammodo presentiam manifestate diuinitatis, de qua dubitare nemo posset, his uerbis usus est? Quod si ita est, quid prohibet de ipso Moyse hoc intelligi, in eo quod de illo dictum est, quod facie ad faciem locutus sit cum eo Dominus, ut nec ipse aliquid oculis uiderit preter ignem? An aliquid amplius uidisse intelligitur, quia scriptum est eum intrasse in nebulam uel nimbum ubi erat Deus? Sed et si aliquid amplius uidit quam illi, non eum tamen mortalibus oculis uidisse Dei substantiam ex illis eius uerbis intelligi potest, quibus ait Deo: »Si inueni gratiam ante te, ostende mihi temetipsum, ut uideam te.« Neque enim arbitrandum est hunc populum, cui  Moyses loquebatur, sic tunc uidisse Deum facie ad faciem quando in monte loquebatur e medio ignis, quemadmodum Apostolus dicit, in fine nos esse uisuros, ubi ait: »uidemus nunc per speculum in enigmate, tunc autem facie ad faciem.« Quid autem hoc et quantum esset, consequenter aperuit dicens: »Nunc scio ex parte, tunc autem cognoscam sicut et cognitus sum .« Quod etiam ipsum caute accipiendum est, ne tantam putetur habiturus homo cognitionem Dei quantam nunc habet hominis Deus; sed pro suo modo ita perfectam, ut ei nichil exspectetur addendum: ut quam perfecte nunc Deus nouit hominem, sed tamen sicut Deus hominem, ita nunc perfecte nouerit homo Deum, sed  tamen sicut homo Deum. Neque enim, quia dictum est, »Estote perfecti, sicut Pater uester celestis perfectus est,« ideo equalitatem Patris, quam uerbum habet unigenitum, sperare debemus; quamuis non defuerint qui et hoc futurum putauerint, nisi forte quid dicant parum intelligimus.



CAPUT X. De eo quod se dicit Moyses sequestrum et iudicem inter Dominum et Isrel in monte Sinai.

»Ego sequester et medius fui inter Dominum et uos in tempore illo, ut annuntiarem uobis uerba eius. Timuistis enim ignem, et non ascendistis in montem.« Quid est quod ait, »et ego sequester, et medius fui inter uos et Dominum, siue, ut alia editio habet:« Et ego stabam inter Dominum et inter uos  in tempore illo, annuntiare uobis uerba Domini dicens? Tanquam in loco esset Dominus, hoc est in monte unde illi uoces audiebant. Quod sic accipiendum est, ut nec ex hoc suspicemur Dei substantiam in ullo aliquo esse corporali loco, qui est ubique totus, nec per locorum interualla propinquat aut recedit; sed demonstrationes eius in ea creatura, que non est quod ipse est, non aliter humanis sensibus exhibentur. Unde Dominus uolens auferre huiusmodi suspicionem mentibus nostris, quibus putatur Deus loco aliquo contineri. »ueniet, inquit, hora quando neque in monte hoc, neque in Ierosolymis adorabitis Patrem. uos adoratis quod nescitis, nos adoramus quod scimus, quia salus ex Iudeis est. Sed uenit hora et nunc est quando ueri adoratores adorabunt  Patrem in spiritu et ueritate. Nam et Pater tales querit qui adorant eum. Spiritus est Deus, et eos qui adorant eum in spiritu et ueritate oportet adorare .« Medium se dixit Moyses, non inter substantiam et populum interuallo aliquo loci, sed quia per eum placuit populo audire cetera uerba Dei, posteaquam uehementer territus est, audiens de medio ignis uocem Dei dicentis decalogum legis.

Sed merito queritur quomodo accipiantur hec uerba Deuteronomii, dicente Moyse: »Et ego stabam inter Dominum et uos in tempore illo, annuntiare uerba Domini, quoniam timuistis a facie ignis Domini, et non ascendistis in montem, dicens: Ego sum Dominus Deus tuus,« etc. Que etiam uerba Dei sunt que decalogus continet. Quid ergo uult quod  addidit, »dicens?« Si enim putauerimus hyperbaton, ut ordo uerborum sit: »Et ego stabam inter Dominum et uos in tempore illo, annuntiare uobis uerba Domini dicens: Ego sum Dominus Deus tuus,« non erit uerum. Non enim hec uerba per Moysen populus, sed de medio ignis audiuit; quod cum sustinere non posset audito decalogo, postulauit ut per Moysen cetera audiret. Restat ergo ut quod positum est, »dicens,« pro eo positum intelligamus, ac si esset, ut diceret; ut iste sit sensus: »Et ego stabam inter Dominum et uos in tempore illo, annuntiare uobis uerba Domini dicens: Quoniam timuistis a facie ignis, et non ascendistis in montem, cum diceret Ego sum Dominus Deus tuus,« ut subaudiatur, cum  diceret, utique Dominus. Cum enim hec uerba diceret Dominus, que consequenter ex decalogo cuncta commemorat, tunc timuit populus a facie ignis, et non ascendit in montem, et rogauit ut per Moysen potius uerba: Domini audiret: que uerba Moyses commemorat in Deuteronomio dicta sibi a populo, cum audire iam nollent uocem Dei, sed per eum peterent sibi dici que dicebat Deus, id est, »Ecce ostendit Dominus Deus noster nobis gloriam suam; et uocem eius audiuimus e medio ignis,« etc. Non eadem prorsus leguntur in Exodo, ubi primum narrata sunt que modo repetuntur, ut intelligamus, quod aliquoties iam commemoraui, non esse in mendacio deputandum, si aliis quibuslibet uerbis eadem uoluntas manifestatur, propter euangelistarum etiam  uerba, que ab imperitis et calumniosis tanquam repugnantia reprehenduntur. Neque enim erat magnum Moysi attendere que in Exodo scripserat, et eisdem omnino uerbis illa repetere, nisi pertineret ad sanctos doctores nostros hoc ipsum insinuare discentibus, ut nichil aliud in uerbis loquentium querant, nisi uoluntatem, propter quam enuntiandam uerba instituta sunt. Et ait:  »Ego sum Dominus Deus »tuus, qui eduxi te de terra Aegypti, de domo seruitutis. Non habebis Deos alienos in conspectu meo. Non facies tibi sculptile, nec similitudinem omnium que in celo sunt desuper, et que in terra deorsum, et que uersantur in aquis sub terra. Non adorabis deos alienos: Ego enim sum Dominus Deus tuus, Deus emulator, reddens iniquitatem patrum super  filios, in tertiam et quartam generationem, his qui oderunt me: et faciens misericordiam in multa millia diligentibus me et custodientibus precepta mea.« Sunt qui hoc quod scriptum est in lege, »Reddens iniquitatem patrum super filios in tertiam et quartam generationem,« ita edisserant, ut ad animam humanam sententiam uertant: patrem, in nobis leuem sensuum punctum et incentiua uitiorum esse dicentes; filium uero, si cogitatio peccatum conceperit; nepotem, si quod cogitaueris atque conceperis, opere perpetraueris; pronepotem autem esse quartam generationem, si non solum feceris quod malum est et scelestum, sed intus sceleribus glorieris, secundum illud quod scriptum est: »Impius cum in profundum malorum uenerit, contemnit  .« Et signanter addidit, »his qui oderunt me,« hoc est, illis qui hereditario utique malo et impietate Deum oderunt, pena peccati seruabitur. Aliter enim iniquum atque peruersum est peccata patrum filiis ac nepotibus imputari non peccantibus, maxime cum per Ezechielem Dominus dicit: »Anima que peccauerit, ipsa morietur. Pater non portabit iniquitatem filii. Iustitia iusti super cum erit, et impietas impii super eum erit . Potest et aliter hec sententia intelligi qua dicit: »Reddens iniquitatem patrum super filios in uertiam et quartam generationem,« ut non sit signum truculentie, sed misericordie, penam differre. Quando enim scriptum est, »Dominus Deus miserator  et misericors, patiens et multe miserationis,« et infertur: »Reddens iniquitatem patrum super filios et filias,« hoc indicat quod tante misericordie sit, ut non statim puniat, sed sententiam differat puniendi. Si autem uindicta peccantium differtur in tertiam et quartam generationem, quid agitur cum iustis et sanctis uiris? Illud utique quod subiungitur: »Seruat iustitiam et misericordiam in multa millia his qui diligunt illum, et custodiunt precepta eius.«



CAPUT XI. De decem mandatis legis in monte Sinai datis, in duabus tabulis conscriptis.

 »Non usurpabis nomen Domini Dei tui frustra, quia non erit impunitus qui super re uana  nomen eius assumpserit. Obserua diem sabbati ut sanctifices eum, sicut precepit Dominus Deus tuus. Sex diebus operaberis, et facies omnia opera tua; septimus dies est sabbati, id est requies Domini Dei tui. Non facies in eo quidquam operis, tu et filius tuus, et filia, seruus et ancilla, et bos, et asinus, et omne iumentum tuum, et peregrinus qui est intra portas tuas, ut requiescat seruus tuus, et ancilla tua, sicut et tu. Memento quod et ipse seruieris in Aegypto, et eduxerit te inde Dominus Deus tuus, in manu forti et brachio extento. Idcirco precepit tibi ut obseruares diem sabbati. Honora patrem tuum, et matrem tuam, sicut precepit tibi Dominus Deus tuus, ut longo uiuas tempore, et bene sit tibi in terra quam Dominus Deus tuus daturus est  tibi. Non occides. Non mechaberis. Furtumque non facies. Non loqueris contra proximum tuum falsum testimonium. Non concupisces uxorem proximi tui, non domum, non agrum, non seruum, non ancillam, non bouem, non asinum, et uniuersa que illius sunt.« Primum decalogi mandatum ad Deum Patrem pertinet, dum dicit in sequentibus: »Audi, Isrel, Dominus Deus tuus, Deus unus est;« utique ut hec audiens, unum Deum Patrem colas, et in multos fictos deos fornicationem tuam non effundas. Secundum preceptum pertinet ad Filium, dum dicit: »Non assumes nomen Domini Dei tui in uanum. Id est, ne estimes creaturam esse Filium Dei, quoniam omnis creatura uanitati subiecta est, sed credas eum equalem esse Patri: Deum deorum, uerbum apud  Deum, per quem omnia facta sunt. Tertium mandatum de sabbato ad Spiritum sanctum pertinet, cuius dono requies sempiterna promittitur nobis. Nam quia Spiritus sanctus dicitur, propterea et septimum diem sanctificauit Deus. In aliis enim diebus operum, non est nominata sanctificatio, nisi in sabbato, ubi dicitur, »requieuit Deus.« Proinde igitur hoc mandatum pertinet ad Spiritum sanctum, tam propter nomen sanctificationis, quam propter eternam requiem, ad domum sancti Spiritus pertinentem. Dicitur enim ibi: »Memento ut diem sabbati sanctifices. Sex diebus operaberis, et facies opera tua; septimus autem dies sabbatum est Domini Dei tui, non facies omne opus.« In sex dierum opere, sex millium  annorum operatio continetur. In septimo uero requies beati illius regni tempus ostenditur, quod carnaliter Iudei celebrantes peccant. Et ut hoc non nos ad fidem fallentes mendacii aptemus, clamat Dominus per prophetam, dicens: »Neomenias et sabbata uestra odiuit anima mea.« Quomodo ergo sanctificata erunt sabbata illa que odiuit Deus? Illud ergo sabbatum sanctificatum est, ubi post bona huius uite opera, requies nobis eterna promittitur. Ideoque quidquid agimus, si propter futuri seculi requiem facimus, ueraciter obseruamus sabbatum. Post hec, tria precepta. Septenarius enim precedit numerus mandatorum ad dilectionem pertinens proximi, et incipit ab honore parentum, quod tamen in ordine quartum est: »Honora patrem tuum et matrem  tuam.« A parentibus enim suis aperit homo oculos, et hec uita ab eorum dilectione sumit exordium. Inde hoc mandatum primum est in septem, sicut et Dominus in Euangelio ait: »Honora patrem tuum et matrem tuam, quod est mandatum primum .« Sed quomodo primum, quia quartum? nisi quia, ut dictum est, in septenario numero, qui pertinet ad dilectionem proximi, primum est in altera tabula. Nam ideo due tabule legis date sunt. Iubetur ergo in hoc precepto filiis honorare parentes, neque contumeliosos illis existere, sed officio pietatis debitam reuerentiam prestare. Nam qui parentibus honorem deferre non nouit, quibus parcere potest qui suos odit? Quintum: »Non mechaberis,« id est, ne quisquam preter matrimonii federa aliis  feminis misceatur, ad implendam libidinem. Nam specialiter adulterium facit, qui, preter suam, ad alteram accedit. Sextum: »Non occides.« Non enim solum opere perpetrans homicidium facit, sed etiam qui et incurrit in esurientem et nudum, qui mori possit nisi indumentum cibumque porrigendo subueniat, et idem homicida tenebitur. Septimum: »Non furtum facies,« quod est rapacitatis. Octauum: »Non falsum testimonium dices,« quod est crimen mendacii et falsitatis. Nonum: »Non concupisces uxorem proximi tui.« In hoc precepto uetat intentionem adulterine cogitationis. Nam aliud est facere tale aliquid preter uxorem: aliud appetere alienam uxorem. Ideo duo precepta sunt, Non mechaberis. Non concupisces uxorem proximi tui. Decimum:  »Non concupisces rem proximi tui;« in quo precepto damnat ambitionem seculi, et refrenat concupiscentiam rerum. Itaque horum primum prohibet subreptionem, secundum errorem, tertium interficit seculi amorem, quartum impietatem, quintum allidit fornicationem, sextum crudelitatem, septimum rapacitatem, octauum perimit falsitatem, nonum adulterii cogitationem, decimum mundi cupiditatem. Et notandum quia sicut decem plagis percutiuntur Aegyptii, sic decem preceptis conscribuntur tabule, quibus reguntur populi Dei, et demones occiduntur.

»Hec uerba locutus est Dominus ad omnem multitudinem uestram in monte in medio ignis et nubis  et caliginis uoce magna, nichil addens amplius; et scripsit ea tabulis duabus lapideis, quas tradidit mihi Deus, etc.« Cur ego in duabus tabulis scripta est lex, nisi aut propter duo Testamenta significanda, aut propter duo illa precepta dilectionis Dei et proximi, »in quibus tota lex pendet et prophete?« Hec enim in singulis tabulis explicata sunt. In una enim tria precepta ad Dei pertinentia caritatem, in alia uero, septem pertinentia ad proximi societatem. Sed cur lapidee eedem tabule fuerunt, nisi ad significandum cor lapideum Iudeorum? Per lapidis enim insensibilitatem duram eorum mentis signat soliditatem, de qua propheta dicit: »Auferam a uobis cor lapideum, et dabo uobis cor carneum .« Unde et Apostolus ait:  »Non in tabulis lapideis, sed in tabulis cordis carneis .« Neque enim hoc tabule carnales uolunt, ut carnaliter sapiamus; sed quia in comparatione lapidis, qui sine sensu est, caro sentit, idcirco per lapidis duritiam cor non intelligens, et per carnis sensibilitatem significatum est cor intelligens.

»Quid est omnis caro ut audiat uocem Dei uiuentis, qui de medio ignis loquitur, sicut nos audiuimus, ut possit uiuere? Tu magis accede, et audi cuncta que dixerit Dominus Deus noster tibi: loquerisque ad nos, et nos audientes faciemus ea. Quod cum audisset Dominus, ait ad me: Audi uocem uerborum populi huius, que locuti sunt tibi: Bene omnia sunt tibi locuti. Quis det talem eos habere mentem, ut timeant me, et custodiant uniuersa  mandata mea in omni tempore, ut bene sit eis et filiis eorum, usque in sempiternum, et reliqua.« Quid est quod ait Moyses dictum sibi esse a Domino de populo Hebreo: »Quis det esse sic cor eorum, ut timeant me, et custodiant mandata mea?« An hic clam uult intelligi gratia sua concedi hoc beneficium, ut sit in hominibus ex fide iustitia Dei, non quasi propria uelut ex lege? Hoc enim per prophetam significat dicens: »Auferam eis cor lapideum, et dabo eis cor carneum ;« quod propter sensum dictum est, quem caro habet, et lapis non habet, uerbo utique translato. Hoc et ipsum alibi dicit: »Ecce dies ueniunt, dicit Dominus, et consummabo super domum Isrel, et super domum Iuda testamentum nouum: non secundum testamentum, quod disposui  ad patres eorum, in die qua apprehendi manum eorum, ut educerem eos de terra Aegypti, quoniam hoc est testamentum, quod disposui ad eos, post dies illos: dans leges meas in cor eorum, et in mente eorum superscribam eas, et iniquitatum eorum et peccatorum eorum non memor ero amplius .« Hoc enim discreuit Nouum Testamentum a ueteri, quod ueteri data est lex in tabulis lapideis, in Nouo autem in cordibus, quod fit per gratiam. Unde et Apostolus ait: »Non in tabulis lapideis, sed in tabulis cordis carnalibus.« Et alio loco: »Idoneos nos, inquit, fecit ministros Noui Testamenti, non littera, sed spiritu .« »Audi, Isrel, Dominus Deus noster Deus unus est.  Diliges Dominum Deum tuum ex toto corde tuo, et ex tota anima tua, et ex tota fortitudine tua.« Anime rationali que memoria constat, intellectu et amore, sancte Trinitatis fides commendatur in eo quod dicit: »Diliges Dominum Deum tuum ex toto corde tuo, et ex tota anima tua, et ex tota uirtute tua.« Sed hec perfectio caritatis in specie decoris est Dei ubi conditorem nostrum uidebimus sicuti est. Nunc ipsius cursus rectitudine et perfectione tendamus: castigando corpus nostrum et seruituti subiiciendo, et eleemosynis dandis, et dimittendis que in nobis sunt commissa peccatis, hilariter et ex corde et orationibus indesinenter instando, et hec faciendo in doctrina sana, qua edificatur fides recta, spes firma, caritas pura. Hec est nunc et spei. Nam res ipsa non  que credatur et speretur, sed que uideatur teneaturque, succedit; caritas autem, que in his tribus maior est, non auferatur, sed augeatur et impleatur: contemplata quod credebat, et quod sperabat adepta: in qua plenitudine caritatis, preceptum illud implebitur: »Diliges Dominum Deum tuum ex toto corde tuo, et ex tota anima tua, et ex tota mente tua.« Nam cum est adhuc aliquid carnalis concupiscentie quod uel continendo frenetur, non omni modo ex tota anima diligitur Deus. Non enim caro sine anima concupiscit, quamuis caro concupiscere dicatur, quia carnaliter concupiscit anima. Tunc erit iustus sine ullo omnino peccato, quia nulla lex erit in membris eius repugnans legi mentis eius; sed prorsus toto corde, tota anima, tota mente diligit Deum,  quod est primum summumque preceptum. Cur ergo non preciperetur homini ista perfectio, quamuis eam in hac uita non habeat? Non enim recte curritur, si quo currendum est, nesciatur. Quomodo autem sciretur, si nullis preceptis ostenderetur. Sic curramus ergo, ut comprehendamus. Omnes enim qui recte current, comprehendent; non sicut in agone theatrico, omnes quidem currunt, sed unus accipit palmam. Curramus corpus castigando et eleemosynis in bonis dandis, malisque ignoscendis hilariter et ex corde faciendo, et currentium uires ut adiuuentur orando; et sic audiamus precepta perfectionis, ne currere negligamus ad plenitudinem caritatis.



CAPUT XII. De diligendo Deo ex tota anima, et ex tota fortitudine, et de alligandis mandatis Dei in cordibus hominum et predicandis eis soboli sue, in omnes generationes.

 »Diliges, inquit, Dominum Deum tuum, ex toto corde tuo, et ex tota anima tua, ex ex tota mente tua; et diliges proximum tuum sicut teipsum.« In his duobus preceptis tota lex pendet et prophete. Finis itaque precepti est dilectio. Et ea geminata, id est Dei et proximi: quod facis, si te totum intelligas, id est anima et corpus eius, et proximum tuum, id est animam et corpus: homo enim ex anima constat et corpore. Nullum rerum diligendarum genus in his duobus pretermissum  est. Cum enim precurrat dilectio Dei, eius dilectionis modus prescriptus appareat, ita ut cetera in illum confluant. De dilectione tua nichil dictum uidetur; sed cum dictum est: »Diliges proximum tuum tanquam te ipsum,« simul et tui abs te dilectio non pretermissa est. Ille autem iuste et sancte uiuit, qui rerum integer estimator est. Ipse autem qui ordinatam habet dilectionem, ne aut diligat quod non est diligendum, aut non diligat quod est diligendum, aut amplius diligat quod minus diligendum est, aut eque diligat quod uel minus uel amplius diligendum est. Omnis peccator in quantum peccator non est diligendus. Et omnis homo in quantum homo est diligendus est propter Deum: Deus uero propter seipsum. Et si Deus omni homine diligendus  est amplius, amplius quisque diligere debet eum quam seipsum. Item amplius alius homo diligendus est quam corpus nostrum, quia propter Deum omnia ista diligenda sunt. Et potest nobis cum aliis homo Deo perfrui, quod non potest corpus, quia corpus per animam uiuit, qua fruimur Deo. Omnes autem eque diligendi sunt. Sed cum omnibus prodesse non possis, his potissimum consulendum est qui pro locorum et temporum, uel quarumlibet rerum oportunitatibus, constrictius tibi quasi quadam sorte iunguntur. »Eruntque uerba hec, que ego precipio tibi, in corde tuo hodie, et narrabis ea filiis tuis, et meditaberis sedens in domo tua, et ambulans in itinere, dormiens atque consurgens. Et ligabis ea quasi signum in manu tua, eruntque  et mouebuntur inter oculos tuos, scribisque ea in limine et ostiis domus tue, etc.« Istius ergo loci talis est sensus. Precepta mea sint in manu tua, ut opere compleantur, sint ante oculos tuos ut die ac nocte mediteris in eis. Hec Pharisei male interpretantes, ut Euangelium testis est, scribebant in membranulis decalogum Moysi, id est decem uerba legis, et complicantes ea et ligantes ea in fronte, et quasi coronam capiti facientes, ut semper ante oculos moueantur. Quod usque hodie Babylonii faciunt, et qui hoc habuerit, quasi religiosus in populis iudicatur. Quia ergo Dominus disputationem contra Phariseos habens, dixerat ad discipulos suos: »Omnia opera sua faciunt, ut uideantur ab hominibus,« quod generaliter  accusauerat, nunc in partes diuidit. Puta scioli decalogi, phylacteria uocabant: quod quicunque habuissent ea, quasi ad custodiam et nutrimentum sui habuerint, Phariseis non intelligentibus, quod hec in corde portanda sint, non in corpore. Alioquin et armaria et arce habent libros, et Dei notitiam non habent.

»Dominum Deum tuum timebis, et ipsi seruies, ac per nomen illius iurabis, et reliqua« Quod ait de Domino, »Et in nomine eius iurabis,« non ita preceptum accipiendum est, quasi iurare iusserit, sed in alterius alicuius Dei nomine iurare prohibuit. Melius autem fit, si secundum Euangelium non iuraueris. Non quia mala est iuratio uera, sed ne in periurium incidatur facilitate iurandi. Qui enim iurat,  non solum uerum, sed etiam falsum potest iurare. Qui autem omnino non iurat, a periurio longe ambulat.



CAPUT XIII. De eiiciendis septem gentibus Chananeorum de terra repromissionis, ac paulatim comminuendis.

 »Cum introduxerit te Dominus Deus tuus in terram quam possessurus ingredieris, et deleuerit gentes multas coram te, Etheum, et Gergeseum, et Amorrheum, Chananeum, et Pherezeum, et Eueum, et Iebuseum, septem gentes multo maioris numeri quam tu es, et robustiores te, tradideritque eas Dominus Deus tuus tibi, percuties eas usque ad internecionem. Non inibis cum eis fedus, nec misereberis earum.« Septem iste gentes septem  sunt principalia uitia, que per gratiam Dei unusquisque spiritalis miles exsuperans, exterminare penitus admonetur. Quod uero maioris numeri esse dicuntur, hec ratio est quia plura sunt uitia quam uirtutes. Et ideo quidem in catalogo dinumerantur septem nationes: in expugnatione uero earum, sine numeri ascriptione ponuntur. Ita enim dicitur: »Et deleuerit gentes multas coram te.« Numerosior est enim quam Isrel carnalium passionum populus, qui de hoc septenario fomite uitiorum ac radice procedit. De gastrimargia namque nascuntur comessationes, ebrietates. De fornicatione, turpiloquia, scurrilitas, ludicra atque stultiloquia. De philargyria, mendacia, fraudatio, facta, periuria, turpis lucri appetitus, falsa testimonia, uiolentie, immanitas ac  rapacitas. De ira, homicidia, clamor et indignatio. De tristitia, rancor, pusillanimitas, amaritudo, desperatio. De acedia, otiositas, somnolentia, importunitas, inquietudo, preuaricatio, instabilitas mentis et corporis, uerbositas et curiositas. De cenodoxia, contentiones, hereses, iactantia ac presumptio nouitatum. De superbia, contemptus, inuidia, inobedientia, blasphemia, murmuratio, detractio, aliaque quam plurima similia. Que cum sint multo maioris numeri quam uirtutes, deuictis tamen illis septem principalibus uitiis, ex quorum natura ista procedunt, omnes protinus conquiescunt, ac pariter perpetua cum his intentione delentur. Quod autem he pestes etiam robustiores sunt, manifeste nature ipsius impugnatione sentimus. Fortius enim militat  in membris nostris oblectatio carnalium passionum quam studia uirtutum: que nisi summa contritione cordis et corporis non acquiruntur. Quod uero istarum perniciosarum gentium regiones salubriter possidere precipimur, ita intelligitur. Habet enim unumquodcunque uitium in corde nostro stationem propriam. Sed si cum Isrelis populo, id est uirtutibus contra se dimicantibus fuerint uitia superata, locum quem sibi in corde nostro concupiscentie uel fornicationis spiritus retentabat, deinceps castitas obtinebit. Quem furor ceperat, patientia uindicabit. Quem tristitia mortem operans occupauerat, salutaris ex pleno gaudio letitia possidebit. Quem acedia uastabat, incipit excolere fortitudo. Quem superbia  uastabat, incipit excolere humilitas. Et ita singulis uitiis expulsis, eorum loca, id est anime, uident Deum. Illud uero quod cum Abraham de uisuris Deum loqueretur, non septem gentes legitur dinumerasse, sed decem quarum terra semini eius danda promittitur. Qui numerus adiecta idololatria gentium, blasphemia Iudeorum, errore hereticorum, euidentissime adimpletur. Quibus ante notitiam Dei, et gratiam baptismi, uel impia gentilium, uel blasphema Iudeorum multitudo subiecta est, donec intellectuali Aegypto commemoratur. Si autem abrenuntians quis, egressus ex inde, per Dei gratiam ad eremum peruenerit spiritalem, de impugnatione trium gentium liberatus, contra septem tantum, que per Moysen dinumerantur, bella suscipiet.

 »Noli timere, sed recordare que fecerit Dominus Deus Pharaoni, et cunctis Aegyptiis plagas maximas, quas uiderunt oculi tui, et signa atque portenta, manumque robustam et brachium extentum, ut educeret te Dominus Deus tuus. Sic faciet cunctis populis quos metuis. Insuper et crabrones mittet Dominus Deus tuus in eos, donec deleat omnes atque disperdat.« Non legitur alicubi in historia ueteris Testamenti, quod crabrones uel uespas miserit Dominus ante filios Isrel in hostes eorum, sed per hec animalia, que aculeis pugnant, designat timoris compunctiones eorum in hostes, quo terrebantur atque fugabantur.

»Deus magnus atque terribilis, ipse consumet nationes has in conspectu tuo paulatim atque per  partes. Non poteris eas delere pariter, ne forte multiplicentur contra te bestie terre; dabitque eas Dominus Deus tuus in conspectu tuo, et interficiet illos donec penitus deleantur.« Deus, inquit, magnus et terribilis. Magnum Deum et terribilem dicit. Magnus est, quia omnipotens est in suos liberando, et terribilis in aduersarios iuste iudicando. Ipse consumet nationes has, quia ueraciter uictoria ascribit illi soli, quando hostes superantur uniuersi. Quodue dicit de gentibus non delendis pariter, ne forte bestie multiplicarentur contra illos, cauendum esse nobis ostendit, ne forte expulsis peccatis a carne nostra, et repente superans accedant contra nos bestie spiritales, hoc est iactantia aut superbia, uel certe uana gloria, que subrepserint,  maiori labore extirpabuntur, quia carnalia uitia. Loth enim in monte positus, concubitu nefario pollutus erat, qui in Sodomis habitans, continuit se ut non peccaret. At per hoc quodcunque uitium expulerimus, statim in loco illius plantetur uirtus, ne forte expulsus spiritus, iterum reuertens, inueniat domum nostram uacantem. Sciendum tamen quod plerumque omnipotentis Dei dispensatione contingit, ut quibus maiora dona prestat, quedam minora non tribuat, ut semper eorum animus habeat unde seipsum reprehendat, quatenus dum appetant perfecti esse et non possunt, et laborant in hoc quod non acceperant, nec tamen elaborando preualent, ut in his que accepta habent se minime extollant,  sed dicant quia a semetipsis maiora bona non ha beni, qui in semetipsis uitia parua atque extrema uincere non possunt. Hinc enim est quod perducto Dominus ad terram repromissionis Isrel, cunctos fortes atque preponentes aduersarios eius exstinguens, Philisteos autem atque Chananeos diutius reseruauit, ut, sicut scriptum est, in eo experiretur Isrel. Quia nonnunquam, ut dictum est, eis etiam quibus magna tribuit, parua quedam reprehensibilia relinquit, ut semper habeant contra quos bellum gerant, et deuictis magnis hostibus mentem non erigant, quando eos adhuc aduersarii minimi fatigant. Quid itaque est, nisi ut miro modo una eadem mens et uirtute polleat, et ex infirmitate lassescat. Quatenus ex parte constructa, et ex parte conspiciat se non esse constructam,  ut per bonum quod querit et habere non ualet, illud seruet humiliter quod habet. Sed quid mirum quod de homine dicimus, quando illa superna regio in ciuibus suis ex parte damna pertulit, et ex parte consistit fortiter, ut electi angelorum spiritus, dum alios per superbiam cecidisse conspicerent, ipsi tanto robustius quanto humilius starent? Illi ergo regionis profecerunt etiam detrimento, que ad eternitatis statum ex parte destructionis est solidius constructa. Sic ergo in unaquaque anima agitur in humilitatis custodia, aliquando, ut ad lucra maxima ex minimo damno seruetur.

 »Omne mandatum quod ego precipio tibi hodie, caue diligenter ut facias, ut possitis uiuere et multiplicemini, ingressique possideatis  terram pro qua iurauit Dominus patribus uestris; et recordaberis cuncti itineris per quod adduxit te Dominus Deus tuus quadraginta annis per desertum, ut affligeret te atque tentaret, et nota fierent que in animo tuo uersabantur, utrum custodires mandata illius, an non.« Hic apertius dictum est, quod alibi genere locutionis obscurum est, ubi legitur: »Tentat uos Dominus Deus uester, ut sciat si diligatis eum.« Intelligitur enim positum esse, ut sciat pro eo quod est, ut sciri faciat, quomodo dilucide dictum est, ut tentaret te et cognita faceret que in corde tuo sunt. Non enim ait, Ut et cognosceret. Quod quidem si dixisset, intelligendum erat, cognita faceret.



CAPUT XIu. De cibo manna dato Isrelitis, et ducatu eorum in solitudine.

 »Afflixit te penuria, et dedit tibi manna cibum, quem ignorabas tu et patres tui: ut ostenderet tibi quod non in solo pane uiuit homo, sed in omni uerbo quod procedit de ore Domini. uestimentum tuum quo operiebaris, nequaquam uetustate defecit: et pes tuus non est subtritus, etc.« Hic iam nobis spiritalis commendatur cibus, unde anime in eternum uicture satiantur. Manna enim de celo datum significat carnem Christi. »Ego sum, inquit, panis uite, qui de celo descendit . Et uerbum caro factum est, et habitauit in nobis . Qui manducat, inquit  ipsa ueritas, carnem meam, et bibit sanguinem meum, habet uitam eternam .« Hanc ergo non habet, qui istum panem non manducat, nec istum sanguinem bibit. Nam temporalem uitam sine ulla utcunque homines in hoc seculo, qui non sunt, per fidem in corpore eius habere possunt, eternam autem nunquam, que sanctis promittitur. Aliter: Illud quod dicit: »Non in solo pane uiuit homo, sed in omni uerbo quod procedit de ore Dei ,« significat geminam nature nostre substantiam. Homo enim ex corpore et anima constat; unde hoc quod ex terra est, terreno alitur cibo: anima non uiuit nisi uerbo Dei. Spiritum enim hominis uiuificat Spiritus Dei qui in eo habitat; si tamen ipse est homo in corpore Christi, et in fide uiuit Filii Dei.  Et ideo dicit uestimentum uetustate non deficere, quia noui hominis conuersatio in nouitate uite debet emanare, cuius pes non erit subtritus, quando gressus bonorum operum seruatur illesus, quia Scriptura teste: »Nouit Dominus uiam iustorum, et iter impiorum peribit .«

»Obserua et caue, ne aliquando obliuiscaris Domini Dei tui, et negligas mandata eius atque iudicia, et ceremonias quas ego precipio tibi hodie, etc.« Inter mandata et iudicia atque ceremonias, quidam hanc distantiam esse uoluerunt, ut mandata nominentur decem uerba legis que in duabus tabulis lapideis scripta fuerant; iudicia uero, que post datam legem propter obseruantiam iustitie Dominus per Moysen diuersis temporibus populo Iudaico, loquendo  ac precipiendo constituit, que in libro Exodi iustificationes appellantur. Ceremonie autem circumcisio, ac uaria festa legis, diuinique ritus sacrificiorum. Unde beatus Pater Ambrosius, in expositione Epistole Pauli apostoli ad Romanos, ita dicit: »Triplex quidem lex est, ita ut prima pars de sacramento diuinitatis sit Dei, secunda autem que congruit legi naturali, que interdicit peccatum. Tertia uero legis factorum, id est sabbata, neomenie, etc.«

»Qui eduxit te de terra Aegypti, de domo seruitutis et ductor tuus fuit in solitudine magna atque terribili, in qua erat serpens flatu adurens, et scorpio ac dipsas, et nulle omnino aque, etc.« Dipsas genus aspidis est, que Latine situla dicitur, quia quem momorderit, siti perit. Huius serpentis  tanta exiguitas esse fertur, ut cum calcatur, non uideatur, cuius uenenum ante exstinguit quam sentiatur, ut citius preuenta morte nec tristitiam inducat morituro. Significant autem hi uarii serpentes diuersas schismaticorum hereses, que diuerse quidem inter se sunt, sed omnes mortifere, et quemcunque inuadunt, exstinguunt.

 »Scito igitur, quod non propter iustitias tuas Dominus Deus tuus dederit tibi terram hanc optimam possessionem, cum durissime ceruicis sis populus. Memento et ne obliuiscaris, quomodo ad iracundiam prouocaris Dominum Deum tuum in solitudine; ex eo die quo egressus es ex Aegypto, usque ad locum istum, semper aduersus  Dominum contendisti, et reliqua« Certe isti sunt qui propterea non meruerunt perire in deserto, quia nescierunt dexteram aut sinistram. Ecce iam dura ceruice appellantur. Unde illud uidendum est in sacramento esse dictum, quod non istorum merita commendata sunt. Nam ne quis existimet subito istos uituperabiles factos qui merito fuissent ante laudati, paulo post dicitur: »Memor esto et ne obliuiscaris, quod exacerbasti Dominum Deum tuum in deserto; ex qua die existi de terra Aegypti, donec uenisti in hunc locum, incredulus perseuerabas in his que ad Dominum pertinent.« Quod si quidam eorum tales erant, quidam uero fideles et boni, sic non utique illis datur terra promissionis, qui nesciunt dexteram aut sinistram, ut hoc sic intelligamus,  quando offenderint Dominum. Nam et Patres eorum qui mortui sunt, nec in eamdem terram intrare permissi sunt, tales inueniuntur fuisse, ut inessent quidam etiam boni: propter quod Apostolus, non omnes, sed quosdam eorum dicit offendisse, in quibus eorum peccata commemorat: »Similes quippe estis parentibus uestris.« Ita euidentius docet, ut ista scriptura Deuteronomii quod consequenter adiungit et dicit: »Et in Choreb exacerbastis Dominum.« Ubi certe illi exacerbauerunt, qui propterea de malo merito suo non sunt in terram promissionis introducti.



CAPUT Xu. Commemoratio quomodo Moyses, quadraginta diebus ieiunans in monte Sinai, adeptus est tabulas legis.

 »Deditque mihi Dominus duas tabulas lapideas scriptas digito Dei, et continentes omnia uerba que uobis in monte locutus est de medio ignis, quando concio populi congregata est. Cumque transissent quadraginta dies et totidem noctes, dedit mihi Dominus duas tabulas legis federis, dixitque mihi: Surge et descende hinc cito, quia populus quem eduxisti de Aegypto, deseruerunt uiam uelociter quam demonstrasti eis, feceruntque sibi uitulum conflatilem, et reliqua.« Commemorat ergo hic Moyses quomodo tabulas legis scriptas decem mandatis a Domino acceperit, et inde narrat quomodo ob peccatum populi eas contriuerit, et qualiter iterum ieiunans atque orans  impetrauerit alias tabulas conscriptas. Sed hic nascitur non contemnenda questio. Scriptum est enim sic:  »In tempore illo dixit Dominus ad me: Dola tibi duas tabulas lapideas sicut priores fuerunt, et ascende in montem ad me; faciesque arcam ligneam, et scribam in tabulis uerba que fuerunt in his quas ante confregisti, ponesque eas in arca. Feci igitur arcam de lignis Sethim. Cumque dolassem duas tabulas lapideas instar priorum, ascendi in montem habens eas in manibus, scripsitque in tabulis iuxta id quod prius scripserat, uerba decem, que locutus est Dominus ad uos in monte de medio ignis, quando populus congregatus est; et dedit mihi eas, etc.« Nec immerito  queritur quomodo in Deuteronomio hec dicantur Moyse recolente ac repetente que gesta sunt, cum in Exodo ubi primum hec dicta narrantur, ita scriptum sit: »Et dixit Dominus ad Moysen: Scribe tibi uerba hec. Etenim in uerbis his, posui tibi testamentum et Isrel. Et erat ibi Moyses in conspectu Domini quadraginta diebus, et quadraginta noctibus. Panem non manducauit et aquam non bibit, et scripsit in tabulis uerba testamenti decem .« Cum ergo in Exodo ipse Moyses decem legis uerba in tabulis, eadem uerba scripsisse recolitur; denique illud quod in Exodo cum transeunter tractaremus, et quid nobis in ea differentia uisum fuerit litteris mandaremus cur priores tabule que contrite sunt digito Dei scripte  referantur, secundam tamen in arca tabernaculoque mansuram, ipse Moyses scripsisse dicatur. Itaque per hanc differentiam duo Testamenta significata esse ut diximus: ut in ueteri Testamento lex commendaretur tanquam opus Dei, ubi homo nichil fecerit, eo quod lex timore non posset impleri: quoniam cum uere fit opus legis, per caritatem iustitie fit, non timore: que caritas gratia est Testamenti Noui. Ideo in secundis tabulis homo legitur scripsisse uerba Dei, quia homo potest facere opus legis per caritatem iustitie, quod non potest per timorem pene. Nunc ergo cum legitur in Deuteronomio de secundis tabulis, ita dictum est: »Et excidi duas tabulas lapideas sicut priores, et ascendi in montem, et due tabule in manibus meis, et scripsit in tabulis  secundum priorem scripturam, decem uerba.« Non enim ait, et scripsi, sed scripsit: hoc est, Deus, sicut paulo ante dixerat, uerba Dei sibi dicta: Excide tibi duas tabulas quemadmodum priores, et ascende ad me in montem, et facies tibi arcam ligneam, et scribam in tabulis uerba que erant in tabulis prioribus. Discutienda nascitur questio, quod utrasque tabulas, id est, priores et secundas, Deus hic legitur scripsisse, non homo. Sed si ipso quoque in Exodo uerba Dei legantur, ubi iubet easdem tabulas secundas excidi a Moyse, nichil aliud inuenitur, quam ipsum Deum se easdem promisisse scripturum. Nam ita scriptum est Exodi XXXIu: »Et dixit Dominus ad Moysen: Excide duas tabulas tibi sicut et priores, et ascende in montem; et scribam in tabulis uerba,  que erant in tabulis prioribus quas contriuisti.« Excepto itaque libro Deuteronomii, questionem utique etiam istam solus liber Exodi continet, quoniam dixerit Dominus: »Et scribam in tabulis uerba que erant in tabulis prioribus,« cum paulo post legitur. »Scribe tibi uerba hec. Etenim in uerbis his, posui tibi testamentum et Isrel. Et erat ibi Moyses in conspectu Domini, quadraginta diebus, et quadraginta noctibus. Panem non manducauit, et aquam non bibit. Et scripsit in tabulis uerba testamenti decem.« Si enim superius, quod dictum est, »Scribe tibi uerba hec. Etenim in uerbis his posui tibi testamentum et Isrel,« ad superiora pertinet, quod Dominus ista precipiebat, ut non in duabus tabulis  lapideis scriberentur, sed in illo libro legis, ubi multa conscripta sunt. Certe illud quod sequitur, »Et erat ibi Moyses in conspectu Domini quadraginta diebus, et quadraginta noctibus. Panem non manducauit, et aquam non bibit. Et scripsit in tabulis uerba testamenti decem,« satis manifeste dicit eumdem Moysen in tabulis hec decem uerba scripsisse, non Deum: nisi forte uiolenter quidem, sed certa necessitate compellimur, ubi dictum est, »Et scripsit in tabulis uerba testamenti decem,« non Moysen subaudire, sed Deum. Supra enim positum est: »Et erat ibi Moyses in conspectu Domini,« ut a Domino in cuius conspectu erat Moyses, »quadraginta diebus, et quadraginta noctibus panem non manducans et aquam non bibens,« scripta intelligantur  hec decem uerba in tabulis, sicut ante promiserat. Quod si ita quidem est, illa differentia duorum testamentorum, que nobis uisa est in his uerbis, commendari potest, quando priores et secundas tabulas scripsit non homo, sed Deus. uerumtamen illa certe distantia non habet dubitationem, quod priores tabulas et Dominus fecit, et Dominus scripsit. Non enim tunc dictum est ad Moysen: »Excide tibi duas tabulas,« sed ita potius dicitur: »Et conuersus Moyses, descendit de monte, et due tabule testimonii in manibus eius.« Tabule opus Dei erant et scriptura Dei est culpa in tabulis. Iam enim superius dixerat easdem tabulas scriptas digito Dei sic loquens: »Et dedit Moysi, statim ut cessauit loqui ad eum in monte Sina, duas lapideas tabulas testimonii  scriptas digito Dei.« Ubi ergo et tabule opus Dei erant, et scriptura earum digito Dei facta. Secundas tabulas ipse Moyses iubetur excidere, ut ipse certe opere humano intelligantur excise, quamuis eas Deus ipse scripserat sicut promisit cum iuberet excidi. Porro autem, si diligentius attendamus, ideo utrumque dictum esse in secundis tabulis, quia et Deus facit per gratiam suam opus legis in homine; et homo per fidem suscipiens gratiam Dei, pertinens ad testamentum nouum, cooperator est adiuuantis Dei. Ideo autem in primis solum opus Dei commemoratur, quia infideles non cooperantur adiutorio gratie; sed ignorantes Dei iustitiam, et suam uolentes constituere, iustitie Dei non sunt subiecti. Unde illis lex ad condemnationem ualet: quod significat  contritio tabularum. Profecto non cogimur uiolento intellectu subaudire, quod Deus scripserit, ubi Scriptura dicit: »Et erat ibi Moyses in conspectu Domini quadraginta diebus et quadraginta noctibus. Panem non manducauit, et aquam non bibit. Et scripsit in tabulis uerba testamenti,« ibi ualde sonat scripsisse Moysen. Sed ideo superius Deus se promisit scripturum, et in Deuteronomio non solum ita promisisse, uerum etiam ipse scripsisse narratur, ut significetur, quod-ait Apostolus: »Deus est enim qui operatus est in nobis et uelle et operari pro bona uoluntate« , hoc est, in eis qui ex fide gratiam suscipiunt, et non suam iustitiam uolunt exstruere, sed iustitie Dei subiecti esse,  ut ipsi sint in Christo iustitia Dei. Nam et illic Apostolus utrumque dicit, et Deum operari, et ipsos. Nam si ipsi non operabantur, quomodo eis dicebat: »Cum timore et tremore uestram ipsorum salutem operamini?« Operatur ergo ille, cooperamur nos. Non enim offert, sed adiuuat bone uoluntatis arbitrium.



CAPUT XuI. Transitus filiorum Isrel ex Beroth in Musra, ubi Aaron mortuus est et sepultus.

 »Filii autem Isrel castra mouerunt ex Beroth filiorum Iacan in Musra, ubi mortuus est Aaron ac sepultus. Pro quo sacerdotio functus est filius eius Eleazar. Inde uenerunt in Gadgad. De quo loco profecti, castra metati sunt in Iothabatha  terra aquarum atque torrentium, et reliqua.« Queri potest quomodo dicatur in Deuteronomio Aaron in Musra mortuus atque sepultus, cum in Or monte in Numerorum libro, describatur esse defunctus . Sed forsitan idem locus duo nomina habuit. Beroth enim filiorum Iachim in deserto est locus, sicut Musra quo obiit Aaron, ut in libris locorum legimus, usque hodie in decimo lapide urbis Petre in montis uertice. Cui non dissimilia sentit Iosephus, in Antiquitatum libro quarto ita scribens : Duxit, inquit, Moyses populum per desertum et per Arabiam, uenitque ad locum quem Arabes metropolim suam putant, primo quidem Archim nominatum, que nunc Petra uocitatur. Hic itaque cum esset excelsus mons, ascendens in  eum Aaron, Moyse manifestante quia moriturus erat uidente cuncto exercitu , exutus pontificali stola, tradens eam Eleazaro filio, ad quam propter etatem pontificatus aduenit, mortuus est populo eum uidente, ipso quidem anno quo soror uidebatur esse defuncta, cum uixisset annis tribus et uiginti et centum, etc. Defunctus est autem secunda luna, initio mensis, qui apud Athenienses quidem , apud Macedones autem Lochos, apud Hebreos uero Sedebath, apud Romanos, nuncupatur Augustus. Cumque luctus super eum populi triginta diebus fuisset expletus, post hec cessauit. Sumens igitur Moyses exinde exercitum, uenit ad fluuium Arnon, qui de montibus Arabie descendens, et per  totum desertum fluens, in stagnum Asphaltiten erumpit, diuidens Moabitida et Ammonitida. Hec autem terra est fructifera, et hominum multitudinem ibi nascentium alere copiosa.

»Quamobrem non habuit partem Leui, neque possessionem cum fratribus suis: quia ipse Dominus possessio eius est, sicut promisit Dominus Deus tuus, etc.« Nisi per hanc tribum uniuersum regale sacerdotium, quod ad nouum pertinet testamentum, nullo modo uisus esset dicere homo qui ex eadem tribu non erat, Pars mea Dominus. Et in alio Psalmo: Dominus pars hereditatis mee .



LIBER SECUNDUS.



CAPUT PRIMUM. Preceptum de circumcidendis preputiis cordis, et commendatione pupillorum ac uiduarum, atque peregrinorum.

 »Circumcidite igitur preputium cordis uestri, et ceruicem uestram ne induretis amplius, quia Dominus Deus uester, ipse est Dominus dominorum, et Dominus dominantium.« Hic tam per legislatorem, tam spiritalis circumcisio quam ueritas Euangelii nobis commendata, exprimitur: hoc est, custodia mentis et abstinentia rerum illicitarum. Quid ergo preputii per hanc circumcisionem significatur, nisi aperte dicere: Postquam luxuriam a carne exstinguitis, etiam superfluas cogitationes amputate? Nemo sane cum circumcisionem predicare audierit, unius solum membri audierit continentiam  imperari, quasi uel a fornicatione tutum, uel licito matrimonio temperanter utentem, uel uirginitate gloriosum existere, absque aliarum uirtutum allectione sufficiat, et non omnium potius quos corde uel corpore gestamus sensuum castigationem precipi. Nam et Moyses, mundissima Dei uerba suscipiens, incircumcisum se labiis querebatur. Et Stephanus Iudeis non credentibus: »Incircumcisi, inquit, cordibus et auribus, uos semper Spiritui sancto restitistis.«  Ille itaque uera circumcisione mundatus est, qui obturat aures suas ne audiat sanguinem, et claudit oculos suos ne uideat malum; qui custodit uias suas ne delinquat in lingua sua, et attendit sibi ne grauetur cor eius in crapula  et ebrietate. Qui donec superest halitus in eo, et spiritus Dei in naribus eius, non loquetur labiis iniquitatem; qui lauat inter innocentes manus suas, et ab omni uia mala prohibuit pedes suos; qui super omnia castigat corpus suum, et seruituti subiicit, omnique custodia seruat cor suum, quoniam ex ipso uita procedit. Sed et ipsa bona actio sua que in abscondito est, circumcisione non minus indiget, ut cum ieiuno, oro, eleemosynam facio, gloriam intrinsecus queram. Nam si in angulis platearum sto, faciem demolior, tuba ante me cano, ut uidear et lauder ab hominibus, foris quidem circumcisus appareo; sed immundus in corde permanens, penas insuper simulate equitatis incurro. In exemplum uidelicet Sichemitarum, qui cum patriarcharum circumcisionem  uiderentur imitari, quia non ob Domini testamentum, sed ob causam fecere luxurie, non modo acquisiere mercedes, uerum tertia die quando grauis uulnerum dolor est, inter sue ciuitatis periere ruinas. Tales namque obliti prophetice admonitionis. Circumcidimini Domino, et auferte preputia cordium uestrorum, ubi tempus resurrectionis ingruerit, euacuatis quibus confidebunt uirtutibus, sed in mortem mittentur eternam. Quapropter et Apostolus absconditam corde circumcisionem  sedulo commendat, cuius laus non ex hominibus, sed ex Deo est.

»Deus magnus et potens, terribilis, qui non accipit personam nec munera. Facit iudicium pupillo et uidue, amat peregrinum, et dat ei uictum et uestitum. Et uos ergo amate peregrinos, quia et ipsi fuistis aduene in terra Aegypti, et reliqua.« Duo sunt precepta caritatis, Dei uidelicet et proximi. Per amorem proximi amor Dei gignitur. Et per amorem Dei amor proximi gignitur. Nam qui amorem Dei negligit, profecto diligere proximum negligit. Et tunc plenius in eius dilectione proficimus, si in eiusdem dilectionis gremio, prius proximi caritate lactamur. Quia amor Dei amorem proximi generat. Dicturus per legem Dominus: »Diliges  proximum,« premisit dicens: »Diliges Dominum Deum tuum;« ut uidelicet in terra pectoris nostri, prius amoris sui radicem figeret, quatenus per ramos postmodum dilectio fraterna germinaret. Et rursum, quia amor Dei et proximi amore calescat, testatur Ioannes, qui increpat dicens: »Qui non diligit fratrem suum, quem uidet, Deum, quem non uidet, quomodo potest diligere?«  Que tamen diuina dilectio per timorem nascitur, sed in affectu crescendo permutatur. Sepe uero omnipotens Deus ut quantum quisque a caritate eius ac proximi longe sit, uel in ea quantum profecerit innotescat, miro ordine cuncta dispensans, alios flagellis deprimit, alios successibus fulcit. Et cum quosdam temporaliter deserit, in quorumdam cordibus  quod malum lateat, ostendit. Nam plerumque ipsi uos miseros insequuntur, qui felices sine comparatione coluerunt. Cum enim quis positus in prosperitate diligitur, incertum ualde est utrum prosperitas an persona diligatur. Amissio autem felicitatis interrogat uim dilectionis. Unde bene quidam sapiens dixit: Non agnoscitur in bonis amicus, et non agnoscitur in malis inimicus. Non prosperitas quippe amicum indicat, nec aduersitas inimicum celat. Quia et ille sepe prosperitatis nostre reuerentia tegitur; et iste ex confidentia caritatis aperitur.



CAPUT II. Quod terra promissionis non est sicut terra Aegypti, plana atque irrigua, sed montosa ac aspera, de celo exspectans pluuiam.

  »Terra ad quam ingredieris possidendam, non est sicut terra Aegypti de qua existi: ubi iacto semine, et in hortorum more aquam ducunt irriguam; sed montosa est et campestris, de celo exspectans pluuiam, quam Dominus Deus tuus semper inuisit, et oculi eius in ea sunt a principio anni usque ad finem eius.« Quid ergo terra Aegypti significat, nisi presentis uite prosperitatem, que in imo iacet, cum superna nullo modo appetit? Illic  ergo in hortorum more aquam ducit irriguam, quia carnales quique, qui presentem felicitatem habere ante omnia appetunt, in hoc laborant, in hoc tanto nisu certantes student, ut copiam rerum in hoc mundo cum deliciis possideant. Sed spiritalis Isrelita, qui per ducatum Moysi egressus est de Aegypto, hoc est, per magisterium legis, didicit deserere cupiditatem terrenarum uoluptatum, ac per dispensationem Iesu Christi, terram repromissionis, eterne uidelicet uite beatitudinem, habiturum se credit, montosam et campestrem regionem ingreditur, sanctam uidelicet Ecclesiam, ubi altitudo uirtutum, et munditia bonorum existit. Que terra de celo semper pluuiam exspectat, quia desursum gratiam desiderat habere diuinam; quam Dominus Deus semper inuisit,  quia celesti illam munere replet. Et oculi illius sunt in ea a principio anni usque ad finem eius, quia propitiatio eius ab initio bone uoluntatis usque ad perfectionem boni operis usum uite semper dirigit. Unde Psalmista ait: »Oculi Domini super iustos, et aures eius in preces eorum .« Tale enim donum percipere cum ingenti desiderio, idem propheta postulat dicens: »Misericordia eius preueniet me .« Et item: »Misericordia, inquit, eius subsequatur me, omnibus diebus uite mee, ut inhabitem in domo Domini, in longitudine dierum .« Et item: »Unam petii, ait, a Domino, hanc requiram: ut inhabitem in domo Domini, in longitudine dierum .« Hinc et Apostolus ait: »Deus enim qui operatur in nobis, et uelle et  perficere pro bona uoluntate .«

»Si ergo obedieritis mandatis meis, que ego hodie precipio uobis, ut diligatis Dominum Deum uestrum, et seruiatis ei in toto corde uestro, et in tota anima uestra, dabit pluuiam terre uestre temporaneam et serotinam, ut colligatis frumentum, et uinum, et oleum.« Quid hoc loco per pluuiam, nisi uerba sacre predicationis accipimus? sicut de sanctis doctoribus ab offensa Iudea predicatione suspensis, scriptum est: Mandabo nubibus ne pluant super eam imbrem temporaneam, quia potu sancte predicationis irrigamur, cum uera humilitate ariditatem nostri cordis agnoscimus. Unde recte per Psalmistam Deo dicitur: »Anima mea, sicut terra sine aqua, tibi .« His doctrine fluentis infundi  Propheta admonet dicens: »Sitientes, uenite ad aquas.« Qui dum extrema in parte seculi uerba sancte predicationis accipimus, quasi pluuia serotina irrigamur. Qui nimirum serotine predicatio ad nos peruenit ex eius sacrificio, qui per Psalmistam ait: »Eleuatio manuum mearum, sacrificium uespertinum.« Quia enim Redemptor noster iuxta mundi finem uim persequentium pertulit, semetipsum pro nobis sacrificium dedit. Populo ergo repromissionis terram intraturo, pluuia temporanea et serotina promittitur, quod nos factum spiritaliter iam uidemus. Temporaneam quippe pluuiam dedit, quia electis suis priore tempore legis intellectum contulit. Serotinam quoque pluuiam tribuit, quia predicari diebus  ultimis incarnationis sue mysterium facit. »Quando sederis in domo tua, et ambulaueris in uia, et accubueris atque surrexeris, scribes ea super postes et ianuas in domo tua, ut multiplicentur dies tui et filiorum tuorum, in terra quam iurauit Dominus patribus tuis, etc.« Quid est quod precepit Moyses commendans uerba Domini, et ait: »Scribetis super limina domorum uestrarum« cum hoc secundum proprietatem nemo fecisse Isrelitarum commemoratur uel legatur? Quia nec quisquam potest, nisi forte diuidat ea per multas partes domus sue? An hyperbolica commendatio est, sicut multa dicuntur?



CAPUT III. De eo quod prohibet holocausta in omni loco Domino  offerri, primitias, decimasque comedi, sed tantummodo in loco quem elegerit Dominus.

 »Caue ne offeras holocausta in omni loco quem uideris, sed in eo quem elegerit Dominus. In una tribuum tuarum offeres hostias, et facies quecunque precipio tibi, et reliqua.« Quid autem est quod lex Isrelitas uetat in omni loco holocausta offerre, sed in eo quem elegerit Dominus? nisi ut per hoc amputet occasionem idolis sacrificandi. Ideo enim eis precepit in templo et in altare Domini hostias offerre, ut ubi religio integra existebat, ibi et cultus congruus exhiberetur. Mystice autem innuit nobis nullum sacrificium, nullum munus Deo acceptabile fore extra Ecclesiam catholicam, quia ipse est locus quem elegit Dominus, ut ponat  nomen suum ibi, et habitet in eo. Unde et sequitur: »Non poteris comedere in oppidis decimam frumenti et uini et olei tui, primogenita armentorum et pecorum, et omnia que uoueris, et primitias manuum tuarum; sed coram Domino Deo tuo comedes ea, in loco quem elegerit Dominus Deus tuus, et tu et filius tuus, et filia tua, seruus et famula, atque Leuites qui manet in urbibus tuis; et letaberis, et reficieris coram Domino Deo tuo in cunctis ad que extenderis manum tuam.« Secundum tropologiam contradicit nobis sacra Scriptura, ne comedamus in oppidis nostris decimam frumenti et uini et olei, quia ualde indignum est ut dona que ex diuina largitate percepta, Domino Deo uniuersorum offerimus, ea nostris uiribus uel beneuolentie  ascribamus. Offert ergo decimam frumenti uel uini, uel olei in oppidis suis, qui uel bonam uoluntatem, uel gratiam spiritalem, uel uirtutum opem suis meritis, uel proprie uirtuti deputat, et inde grauiter Deum offendit, cum suam non Dei laudem querit. Ille ergo in loco Deo electo uota sua rite et ordinate exsoluit, qui quod in se boni agnoscit, hoc diuine pietati non sue uirtuti tribuit. Affectus enim uere humilitatis atque innocentie, absque dubio locus est quem elegit Dominus. Et qui in eo bonis operibus studet, nimirum Deo per gratum munus exhibet. Inde lex iubet filium ac filiam, seruum ac famulam, atque Leuitam, coram Domino letari atque reficere, quia generaliter hoc preceptum omnibus  constitutum est, ut humilitatis et mansuetudinis uirtutem coram Deo, hoc est in sinceritate et puritate mentis, ac sine simulatione conseruent, atque in eo, que bona possint, agant. Homo enim uidet in facie, Deus autem intuetur cor. Illeque uere letatur, qui spiritali atque superno gaudio reficitur. Unde et doctor gentium nos hortatur, dicens: »Gaudete in Domino semper, iterum dico, gaudete. Modestia uestra nota sit omnibus hominibus .« Et iterum: »Qui gloriatur, inquit, in Domino glorietur .« Humilitas autem quam necessaria nobis sit, Scriptura demonstrat, dicens: »Quanto magnus es, humilia te in omnibus .« Et Apostolus: »Gratia, inquit, Dei sum id quod sum, et gratia eius in me uacua non fuit, sed gratia eius  semper in me manet .« Hinc Petrus ait: »Humiliamini, inquit, sub potenti manu Dei, ut uos exaltet in tempore uisitationis, omnem sollicitudinem uestram proiicientes in eum, quoniam ipsi cura est de uobis.« Hinc et ipsa ueritas discipulos admonet dicens: »Discite a me, quia mitis sum et humilis corde, et inuenietis requiem animabus uestris .« Et item: »Omnis qui se exaltauerit, humiliabitur; et qui se humiliauerit, exaltabitur. Caue ne derelinquas Leuitam, omni tempore quo uersaris in terra, et reliqua .« Hac quidem sententia lex Domini uerbi ministros nobis commendat, quatenus procuremus eius solatia debita, quia sicut Leuite in ueteri Testamento decimis, atque primitiis, atque donariis que Domino populus  offerebat, congrue nutriebantur, sic decet, ut in Nouo Testamento boni subditi his qui sibi in Domino presunt omni deuotione deseruiant: sicut et Apostolus Thessalonicensibus scribens ait: »Rogamus autem uos, fratres, ut noueritis eos qui laborant inter uos et presunt uobis in Domino; et monent uos, ut habeatis illos abundantius in caritate propter opus illorum. Pacem habete cum eis .« Et alibi: »Communicet, inquit, is qui catechizatur uerbo, ei qui se catechizat in omnibus bonis .« Unde et Dominus ordinauit his qui Euangelium nuntiant, de uerbo et Euangelio uiuere.



CAPUT Iu. Commendatio Leuitarum et interdictio esus sanguinis.

 »Et si uolueris carnibus uesci quas desiderat  anima uestra, occides de armentis et pecoribus que habueris sicut precepit tibi; et comedes in oppidis tuis ut tibi placet, sicut comeditur caprea et ceruus, ita uesceris eis; et mundus et immundus in commune uescentur. Hoc solum caue, ne sanguinem comedas.« Ego oportet mandati huius etiam litteraturam custodire, et nullatenus comedere sanguinem. Hoc enim et Apostolos inuenies precepisse, quando de quibusdam Iudaicis obseruationibus contentione in Antiochensi Ecclesia facta, ad eos relata est questio, qui legem posuerunt, soluentes questionem hanc et definientes: »uisum est ergo Spiritui sancto et nobis, nichil amplius imponere uobis oneris quam hec necessaria: ut abstineatis ab  immolatis simulacrorum, et sanguine, et suffocato et fornicatione .« Preterea sanguinem quidem, proprie homicidium, omnem sanguinem, omne fraternum odium intelligamus: quia qui odit fratrem suum, homicida est, sicut Ioannes scripsit. Dicimus ergo omnem sanguinem, iniustitiam dolosorum. »uirum enim sanguinum et dolosum abominabitur Dominus,« et quecunque proximorum nocet uite per insidias quaslibet, ita ut homicidio sanguis comparetur, et propterea ab omni sanguine abstinere oportet, scientes quia super animas, que talem sanguinem comedunt, de quibus dicebat Dauid, »Qui deuorant plebem meam sicut escam panis ,« faciem suam obfirmat Deus, uidelicet Christus. »Ipse est enim imago Dei Patris,« quia qui  uidit Filium uidit et Patrem. Ipse etiam iudex est. »Sanguis enim eorum pro anima est; et idcirco non debes animam comedere cum carnibus, sed super terram fundes quasi aquam: ut sit tibi bene et filiis post te, cum feceris quod placet in conspectu Domini.« Ergo ideo sanguis dicitur anima esse carnis, quia uitale aliquid est in sanguine, quia per ipsum maxime in hac carne uiuitur, cum in omnes uenas per corporis cuncta diffunditur. Ipsam uidelicet uitam corporis, uocauit animam, non uitam que migrat ex corpore, sed que morte finitur. Cum ergo Domini precepto constet carnem brutorum animalium ad esum hominibus esse concessum, sanguinis uero edulium interdictum, salua ueritate historie, secundum mysticum sensum nobis innuitur, ut quando  carnales homines a pristina conuersatione interemptos, ad unitatem fidei et bonorum operum nobis consentiemus, nullo modo prioris uite errores in usum nostrum conuertamus, sed super terram illos effundamus, id est, per confessionem prolatos, terrene fragilitati deputantes, quasi indignos uiris spiritalibus abiiciamus. Unde et Apostolus ait ad Ephesios scribens: »Hoc igitur dico et testificor in Domino, ut iam non ambuletis sicut gentes ambulant in uanitate sensus sui, tenebris obscuratum habentes intellectum; alienati a uita Dei per ignorantiam que est in illis, propter cecitatem cordis ipsorum, qui desperantes semetipsos tradiderunt impudicitie, in operationem immunditie omnis et auaritie. uos autem non ita didicistis Christum, si tamen illum audistis,  et in ipso edocti estis, sicut est ueritas in Iesu: deponere uos secundum pristinam conuersationem, ueterem hominem, qui corrumpitur secundum desideria erroris. Renouamini autem spiritu mentis uestre, et induite nouum hominem, qui secundum Deum creatus est in iustitia et sanctitate ueritatis.«



CAPUT u. De probandis prophetis: ne facile credendum his qui uana prophetant, aut falsa somniant; et de non incidenda carne, nec caluitio faciendo super mortuo.

 »Si surrexerit in medio tui prophetes, aut qui somnium uidisse se dicat, et predixerit signum atque portentum, et euenerit, quod locutus  est, et dixerit tibi: Eamus et sequamur deos alienos quos ignoras, et seruiamus eis: non audias uerba prophete illius aut somniatoris, quia uos tentat Dominus uester, et ut palam faciat, utrum diligatis eum annon in toto corde uestro, et in tota anima uestra. Dominum Deum uestrum sequimini, et ipsum timete, Mandata illius custodite, et audite uocem eius. Ipsi seruietis, et ipsi adherebitis, etc.« In editione autem LXX ita habetur: »Si autem surrexerit in te propheta seu somniator somnians, et dederit tibi signum uel prodigium, quod locutus est dicens: Eamus et seruiamus diis alienis, quos nescitis; non audietis uerba prophete illius, et somniantis somnium illud quod tentat uos Dominus Deus uester uos scire, an diligatis  Dominum Deum uestrum, ex toto corde uestro, et »ex tota anima uestra.« Hoc quidem interpretes Latini non ita posuerunt, scire an diligatis, quamuis eadem sententia uideatur. uerum illud quod dictum est, scire, facilius ad illos refertur, ut sic accipiamus: Tentat uos scire, ac si diceretur: Tentando uos facit scire. Ubi sane etiam uoluit illa que a diuinantibus non secundum Deum dicuntur, si acciderint que dicunt, non accipienda sicut fiant, que precipiuntur ab eis, que coluntur ab eis; nec preter suam potestatem Deus ostendit esse, quod ita ista contingunt, sed quasi quereretur cur ea permitteret fieri, causam tentationis exposuit, ad cognoscendam eorum dilectionem, utrum eam habeant erga Deum suum, ad cognoscendam uero ab ipsis  potius quam ab illo, qui scit omnia antequam fiant. Per totum enim istud capitulum, legislator contra idololatras agit, et maxime contra hereticos, precipiens unicuique fidelium ut caueat a deceptionibus gentilium, atque seductionibus hereticorum obseruet, et ut se separet a talibus, memor Dominici precepti quo ait: »Si oculus tuus scandalizat te, erue eum et proiice abs te. Et si manus tua uel pes tuus scandalizat te, abscide eum et proiice abs te. Expedit enim tibi ut pereat unum membrorum tuorum, quam totum corpus tuum eat in gehennam .« Unde predicit penam eis que superueniet incorrectis et impenitentibus; quomodo eos gladius extreme ultionis interficiat, consumatque ignis perpetuus omnem supellectilem eorum, hoc est, studia  et opera eorum. Ciuitas enim illa, que errore rebellis contra Dominum et auersa esse describitur, urbs est diaboli: Babylon uidelicet magna, cum qua reges terre fornicati sunt, et de cuius fornicatione biberunt omnes gentes; in qua est habitatio demonum, et custodia omnis spiritus immundi, et custodia omnis uolueris immunde et odibilis. Ad quam ciuitatem pertinent omnes reprobi; cuius subuersio per Ioannem in Apocalypsi ita scribitur: »ue, ue, ciuitas illa magna Babylon, ciuitas illa fortis: quoniam una hora uenit iudicium tuum, et negotiatores terre flebunt et lugebunt super illam, quoniam merces illorum nemo emet amplius, merces auri et argenti, et lapidis pretiosi, et margarite, et byssi, et purpure,  et serici, et coccini, et omne lignum thyinum, et omnia uasa eboris, et omnia uasa ex lapide pretioso, et eramento, et ferro, et marmore, et cynamomum, et amomum, et odoramentum, et unguenti, et thuris, et uini, et olei, et simile, et tritici, et iumentorum et ouium, et equorum, et rhedarum, et mancipiorum, et animarum, et hominum. Et poma desiderii anime tue discesserunt a te: et omnia pinguia et clara perierunt a te .« Cunctas mundi pompas, et ea que uel sensibus corporis suauia, uel externis sunt usibus commoda, deficere lugent. Species enim metallorum ad uisum, odoramenta ad olfactum, unguenta ad tactum: uinum, triticum et oleum, ad gustum pertinent. Iumentorum porro et mancipiorum uocabulo cetera humanitatis auxilia  perire queruntur, duplici genere, ut dixi: quod deficiunt ista mundo moriente, uel quod miseri superstites eorum interitum, qui mundi gaudia morte reliquerant, quasi sue ciuitatis ruinas deplorent. »Filii estote Domini Dei uestri. Non uos incidetis, nec facietis caluitium super mortuo, quoniam populus sanctus es Domino Deo tuo.« Carnem incidere et caluitium super mortuo, indicia fuerunt luctus: in quo luctu nonnulle gentes habent consuetudinem secare corpora sua. Hoc Deus his quos in filiorum nomine censuit, facere prohibuit. Sic enim affligi super mortuos oportet, ut nec in faciem ledat, nec corpus corrumpat, a quibus nos Paulus prohibens ait: »Nolo uos ignorare, fratres, ut non contristemini, sicut et ceteri, qui spem non habent .« Nam quodlibet eorum, que predicta sunt agere, non est spem habere resurrectionis mortuorum, quia tanquam illis corruptis, semetipsos dissipant atque corrumpunt. Spiritaliter enim capilli capitis omnes numerati sunt. Ipsi enim iudici ut patet et corda scrutanti, numerate sunt omnes cogitationes nostre. Non oportet ergo eas agitare quempiam uel concutere, sed nec offerte diabolo, quod faciunt quidam, et de sensibus, id est, capillis crinem offerentes, sicut superius diximus.



CAPUT uI. De mundis et immundis animalibus, et que uesci uel non uesci licitum est.

 »Non comedatis que immunda sunt. Hoc est, animal quod comedere debetis. Bouem et  ouem, et capram, ceruum et capream, bubalum, tragelaphum, pygargum, orygem, camelopardalim. Omne animal, quod in duas partes ungulam findit et ruminat, comedetis, etc.« Primum enim sciendum est quidquid a Deo institutum est mundum esse, et in ipsa institutionis auctoritate purgatum. Quid ergo est? In animalibus igitur mores pinguntur humani, et actus et uoluntates, ex quibus ipsi fiunt mundi uel immundi. Hec itaque munda esse dicit. »Omne, inquit, quod habet diuisam ungulam, et ruminat in pecoribus, comedetis.« Quod cum diceret, non pecora, sed mores hominum discernebat. Denique hi homines mundi sunt qui ruminant, qui in ore semper portant quasi cibum precepta diuina.  Hi et ungulam findunt, quia duo Testamenta legis et Euangeliorum credentes, se firmo gressu innocentie, iustitieque statuunt. Item Iudei ruminant quidem uerba legis, sed ungulam non findunt, hoc est, quod nec duo Testamenta legis recipiunt, nec in Patrem et Filium fidei sue gressum statuunt, propterea immundi habentur. Heretici quoque licet ungulam findunt in Patrem et Filium credentes, et duo Testamenta recipientes, sed quia doctrinam ueritatis in ore non ruminant, nichilominus immundi sunt. »De his autem que ruminant et ungulam non findunt, hec comedere non debetis: camelum, leporem, cherogryllum. Que quia ruminant et non diuidunt ungulam, immunda erunt uobis. Sus quoque, quoniam diuidit ungulam et non ruminat,  immunda erit. Carnibus eorum non uescemini, et cadauera non tangetis.«  Camelus est Iudeus tumens per superbiam: quales Scribe sunt et Pharisei, ad quos dicebat Dominus: »Liquantes culicem, camelum glutientes .« Ergo Scribe et Pharisei ruminantem comedunt, quia in legis littere gloriantur meditatione, et in cultu sabbati purificationisque, et sacrificiorum, aliorumque similium. Ungulam autem non diuidunt ea que ab eis comeduntur, neque discernunt a spiritu litteram: et propterea eorum scientia immunda est. Tales sunt et qui leporem comedunt, et qui cherogryllum. Ruminant enim et ipsa, sed ungulam non diuidunt. In populari autem multitudine Iudeorum, utrumque accipitur. Debilia quippe esse  animalia hec dicuntur, testante Dauid et Salomone utrorumque animalium debilitate. Sed Salomon quidem cum ait: »Lepusculus plebs inualida posuit in petra cubile sibi .« Dauid uero: »Petra retugium erinaciis siue cherogryllis.« Quorum unum est uelox et timidum cum infirmitate, id est lepus; aliud autem debile quidem sed rapax, atque bestiale, atque mortiferum dicunt, id est cherogryllus. Quod omni quidem plebeio, maxime autem Iudeorum est in populo. De quibus dixit Dauid: »ueloces pedes eorum, ad effundendum sanguinem .« Timidi autem quantum et infirmi filii Iudeorum sint, uox diuina ostendit cum dicit: »ue cordibus trepidis, et manibus remissis.« Iniustitia autem quanta et feritas apud eos erat, audi  Isaiam dicentem: Quomodo facta est meretrix ciuitas fidelis plena iudicii? Iustitia autem habitauit in ea: nunc autem homicide .« Post hos suem dicit esse immundam, quia diuidit ungulam et non ruminat. Qui ergo sint qui emulentur, ac propterea illum comedere dicuntur. Petrum expositorem et magistrum suscipe: eum quippe qui habet scientiam diuinorum, sed non illa bene utitur, actionibus incongruis eam polluit, uiteque immunde semetipsum tradidit, suem etiam ipse appellauit dicens: »Melius fuisset eis non cognoscere uiam iustitie quam, cognita ea, retro reuerti a tradito sibi sancto mandato .« Contigit enim illis res ueri Prouerbii: »Canis reuersus ad uomitum suum, et  sus lota in uolutabro ceni.« Sed quod hic que dicta sunt addidit. Horum carnibus non uescemini, nec cadauera contingetis, quia immunda sunt uobis, nec camelum, nec leporem, nec cherogryllum, nec suem inter munda iudicauit. Nam camelus Scribarum et Phariseorum, ut diximus, personam gestat, qui per superbiam stultitie uitio notabiles sunt que contraria est sapientie. Stultorum quippe est proprium superbire. Lepus ut timidus, fortitudini contrarius est; cherogryllus ut rapax iustitie; sus, uita sordida uiuens et immunda, castitati contraria est. Horum carnes nec comedamus, id est, nec quam uidentur habere uirtutem, sequamur. In hypocrisi enim illam et non in ueritate sectantur; multo magis autem morticina eorum tangenda non  sunt, nec malis eorum communicandum est actionibus. Ipsa enim huiusmodi procul dubio morticina uera sunt. »Hec comedetis ex omnibus que morantur in aquis; que habent pennulas et squamas comedite; que absque pennulis et squamis sunt, ne comedatis, quia immunda sunt.« Intelliguntur per hec hi qui in gentibus saluati sunt, ut pote regenerationem habentes in aqua baptismatis. De quibus et Isaias dicit: »Ecce gentes quasi stilla situle ;« siue, ut Septuaginta, »sicut aque multe, gentes multe.« Unde et eis conueniunt que sequuntur: Omne quod habet pennulas aut squamas, tam in mari quam in fluminibus et stagnis, comedetis. Eadem etiam his que ex gentibus sunt de meditatione legis aliis precepit predicari uerbis. uult enim  eos habere in meditatione legis pennulas uitamque sublimem atque celestem, sed expositionem legis huic similem. Propter quod non pennulam habet, sed pennulas eos uult habere. Quia autem ignorantia diuine Scripture gentes obtinuerat , ne ergo hoc morbo permanenti et perpetuo laborarent, squamas eos habere uult, que facile auferuntur. Quia autem squame temporalem, et quia facile careatur ignorantiam significant, demonstrans ea que de Paulo scripta sunt in apostolorum Actibus. Cum enim zelo iudaico Ecclesiam persequeretur, facile caruit zelo propter ignorantiam, postquam cognouit quem  persequeretur uocatus a Christo, et postquam ei ab Anania euangelizatum est: »Nam squame ceciderunt ab oculis eius, et mox uidit.« Ergo in modum squamarum superiacebant instantes ei temporales ignorantie. Unde etiam consequenter legislator subdidit:

»Quidquid autem pennulas aut squamas non habet eorum que in aquis mouentur et uiuunt, abominabile uobis erit et exsecrandum.« Sunt enim quedam piscium genera, testam pro pelle habentia, quorum squama auferri non potest. Tales sunt qui nec squamas ignorantie uerbo Dei deponere, nec culmen spiritus suscipere patiuntur. Hi et si in mari inueniantur baptismatis, et si in fluminibus penitentie abominabiles sunt, in omnibus que  mouentur in aquis et uiuunt. Et cum uitam sortiti sunt in baptismate, uocationem tamen generationemque corruperunt, dum pennulas et squamas non habent, sublimem uidelicet uitam, cognitionemque diuinorum, que celestis, sed cor cecum in ignorantia detinent, et propterea in his que squamas habent, non adnumerantur. Intende autem quanta sublimitate sermonum, ut uidelicet maxima per eos mysteria et admirabilia significans legislator, utatur. Pennulas enim et squamas coniunxit, quia quemadmodum piscibus quibus sunt squame, his sunt omnimodo et pennule, sic quibus temporalis est squama. Et quapropter cito ea careri possit. His et cognitio sublimis, et uita celestis adiicitur. Horum, qui non sunt tales, nec carnes comedere, sed nec  morticina tangere, nec aliquam coniunctionem omnino cum eis habere oportet. Quod testatur Paulus, dicens: »Si is qui frater nominatur, est fornicator, aut auarus, aut idolis seruiens, aut maledicus, aut ebriosus, aut rapax, cum huiusmodi nec cibum sumite .« Adulter, aut auarus, aut ebriosus, aut detractor, non habet pennulas, aut uitam uidelicet habens sordidam et immundam. Idolorum autem cultor, qui squamas non habet, non computatur. Duram quippe et in morem teste atque insanabilem habere uidetur diuinorum ignorantiam. Alias nequaquam postquam Deo coniunctus est, ultra seruiret idolis. Preterea notandum est, quod pisces, qui pennulas squamarum habent, dare saltus etiam super aquas solent. Quid ergo pennatis piscibus,  nisi electe anime significantur, que profecto sole in celestis Ecclesie corpus transeunt? Que modo uirtutum pennulis fulte, saltus dare per celeste desiderium sciunt, ut supernam contemplationem appetant, quamuis in se ipsis iterum ex mortali carne relabantur. Soli ergo in electorum corpore quasi cibus electus transeunt, qui in eo quod in imis deseruiunt, aliquando ad superna conscendere saltibus mentis sciunt ne semper in profundis curarum lateant, et nulla eas amoris summi, quasi liberi eris aura contingat. Qui ergo rebus temporalibus occupantur, tunc bene exteriora disponunt, cum sollicite ad inferiora refugiunt, cum nequaquam foras perturbationum strepitus diligunt, se apud semetipsos intus tranquillitatis in sinu requiescunt.

 »Omnes aues mundas comedite, immundas ne comedatis. Aquilam scilicet et gryphem, et halietum, ixion et uulturem, ac miluum, iuxta genus suum, et omne coruini generis. Struthionem, et noctuam, et larum, atque accipitrem iuxta genus suum; herodium, et cygnum, et ibin, ac mergulum, porphyrionem, et nycticoracem, onocrotalum, et charadrium, singula in genere suo. Upupam quoque et uespertilionem, et omne quod reptat et pennulas habet, immundum erit, nec comedetur.« Nec eorum qui ad contemplatiuam uacant uitam, in hoc legislator indiscussam reliquit; sed quemadmodum in oblatione sacrificiorum proprium eis legis capitulum deputat, ita et in inquisitione  ciborum, fines eis proprios dedit. Quos perducens et terribiliores faciens, non sicut de pecoribus et piscibus, etiam de his sciant. Ibi enim ait: »Hec sunt animalia que comedere debetis de cunctis animantibus terre;« et rursus: »Hec sunt que gignuntur in aquis, et uesci licitum est. Hoc autem sunt, que de auibus comedere non debetis, et uitanda uobis.« uere abominatione dignum est, et ualde inter illicita atque nimis euitanda connumerandum, contemplationi uacantem quempiam, sponte tales habere maculas, quales per dinumeratas aues legislator significat. Ait enim: Aquilam et gryphem, halietum, et miluum iuxta genus suum. Rapaces et cibum alienum male sectantes, questibus iniustis gaudentes, per predicta significat. Quia  enim quidam inueniuntur in Ecclesia inter eos qui putantur contemplationi operam dare, qui non quemadmodum debent ad hoc uacant, sed frustra inflantur, audi Paulum dicentem: »Si quis alia docet, et non acquiescit sanis sermonibus Domini nostri Iesu Christi, et ei que secundum pietatem est doctrine, superbus est, nichil sciens, sed languens circa questiones et pugnas uerborum, ex quibus oriuntur inuidie, contentiones, blasphemie, suspiciones male, conflictiones hominum mente corruptorum, et qui a ueritate priuati sunt, existimantium questum esse pietatem .« Hos igitur significant ea que nunc dinumerata sunt animalia, uictum ex rapina conquirentia. Quedam autem ex his alias aues inuadunt, et ex uenationibus  earum nutriuntur. Alia uero in domos ingredientia, diripiunt que repererunt, ne quidem gerentium obsoniis parcentia: quibus sunt similes quidam qui penetrant domos, et captiuas ducunt mulierculas oneratas peccatis; quos Paulus arguit. uultur rixis et bellis gaudet propter cadauera preliorum, intantum ut etiam sequatur exercitum. Non ergo oportet aliorum casibus pasci atque nutriri eum qui contemplationi dat operam. Coruini generis ergo animalia sunt affectionis expertia: quod manifestum est ex eo quod emissus a Ne, ex prima eum coruus auolatione transgressus est. Cui similis Iudas circa suum magistrum et Dominum fuit. Struthio quedam est auis, sed uolare non potest, totamque uitam suam circa terram occupat: quales Deo militantes  et seculi se negotiis implicantes. Noctuam uero LXX glaucum dixerunt. Hanc asserunt in nocte acuti esse uisus, sole autem apparente, minus utilitate oculorum frui. Tales sunt qui legis gloriantur contemplatione et scientia, lucem euangelice conuersationis capere non ualentes. Larus animal est in utroque uiuens, id est, aqua et terra. Qui sicut auis uolans quidem, ut aquatile autem natat. Cui non male comparantur hi qui simul circumcisionem uenerantur et baptisma. Ad quos Paulus dicit: »Si circumcidimini, Christus uobis nichil prodest .« Accipiter, inter rapaces aues est, habet autem quiddam aliud propter quod a legislatore positus est. Mansuescit quippe et cooperatur ad rapacitatem;  quem imitantur hi qui mansueti quidem uidentur esse, et sensu tranquilli: sunt autem cum potentibus et auaris atque rapacibus. Nycticorax animal est quod in nocte tantummodo repit atque operatur, sicut sunt gentes, intelligibiles noctis operibus, que sunt fornicatio, immunditia, spurcitia, idolorum cultus, et his similia. Ibis et porphyrio, quem LXX nominant pellicanum, cygnus et charadrius, longi esse colli, trahereque cibum ex altitudine terre atque aquarum, dicuntur. Que animalia imitari non debemus, nec de inferioribus euellere cibum, sed de celestibus. Ille siquidem contemplationi uacat, qui ad superiora mente contendit, et non solum intelligibilem cibum a Domino exspectat. Unde ait Dominus: »Nolite solliciti esse anime  uestre quid manducetis, neque corpori quid induamini. Scit enim Pater uester celestis, quia his omnibus indigetis .« Upupa lugubre animal est amans quod luctuosum est. Seculi autem tristitia mortem operatur. Propter quod oportet eum qui diligit Dominum, semper gaudere, sine intermissione orare, in omnibus gratias agere, quia gaudium fructus est spiritus. uespertiliones circa terram uolant, ita ut pennis pro pedibus utantur quando ambulant: quod tamen indignum est in eis qui contemplationi dant operam. Quorum enim est uolatus circa terram, horum etiam procul dubio mens terrenis occupatur. Non incredibilis ergo sis nec dubites, quod etiam hec, que nunc dinumerata sunt animalia, ad ostensionem, figuram eorum a quibus  abstinere debent contemplationi uacantes, posuit legislator. Sed inquies: Quomodo horum animalium non cibus, sed imitatio prohibetur, cum scriptum sit: »Similis factus sum pelicano solitudinis; factus sum sicut nycticorax in domicilio? « Per aquilam autem Moyses ipsum significat Dominum dicentem ad Isrel: Quomodo portauerim uos super alam aquilarum. Nam et prophete leonem Christum appellant. Leonem autem e diuerso esse Petrus apostolus dicit diabolum. Nec tamen secundum hoc leo Christus, secundum quod diabolus dicitur. Absit a nobis, absit ista impietas. Sed quia simul regnum nec non rapax atque immite animal est. Cumque dignitatem laudabilem, uituperabilem tantum operationem gerat, quod quidem  laudabile habet, hoc in Christo accipitur; quod autem uituperabile habet in diabolo, rapacitas, immansuetudo: quod et in aquila considerantes, sine aliqua dubietate reperimus. Propter altitudinem enim uolatus eius in Dominum, Moyses sumpsit. Propheta autem Dauid lugens hominem in peccato constitutum, nycticoraci hunc sicut in nocte uiuentem comparauit. Per pelicanum autem ut pote per animal amans solitudinem, figurauit eum qui forsan amicis desolatus est, ac cognatis aliorumque similium societate destitutus.

»Et omne quod reptat et pennulas habet, immundum erit, nec comedetur.« Ab omni mundos esse peccato atque actione sordida eos qui contemplatiuam  uitam pollicentur precepit; et propterea quicunque quidem uolatilibus similes sunt, supernorum uidelicet assequi contemplationem promittentes, que ducit ad celos, sed reptilibus comparantur terre, et concupiscentiis operam dant, etiam si in quatuor pedes ambulant, id est si euangelicam simulat, que dicit: »Non ueni uocare iustos, sed peccatores ad penitentiam;« et, »Non habent necesse sani medicum, sed qui male habent :« a quo latro saluatus et adultera iustificata est; qui plus debebant, plus diligere innocentem dicuntur, sed tamen, quia non secundum ueritatem, socialem amplectuntur uitam, abutuntur autem compassione predicationis, pro suis uoluptatibus immundi sunt atque abominales, ut pote qui in tali  conuersatione et in tanta scientia, turpem quamdam ingrediuntur, et uitam immundam.

»Omne quod mundum est, comedite; quidquid morticinum est, ne uescamini ex eo. Peregrino, qui intra portas tuas est, da ut comedat, aut uende, quia tu populus sanctus Domini Dei tui es.« Omne mundum comedere precepit, quia actionibus bonis et moribus honestis uti concedit. Morticinum edi uero prohibet, quia a mortuorum operibus abstinere nos iubet. Quin potius peregrino dari consentit, quia a pagano et heretico, qui a Christiana religione alieni et extorres sunt, quasi immundis et immunda proiicit, cum a sorde eos peccatorum abstinere nolle, conspicit. Unde dicit Apostolus. »Omnia munda mundis: coinquinatis autem et infidelibus, nichil mundum .« Hinc Saluator in Euangelio eiectos demones ab hominibus permisit ire in porcos. Et discipulo pro sepultura patris petenti respondit: »Sine mortuos sepelire mortuos suos: tu autem uade et annuntia regnum Dei .«



CAPUT uII. De non coquendo hedo in lacte matris: et de decimis dandis, nec tonderi oportere primogenita ouium.

 »Non coques hedum in lacte matris sue.« Hedus hic sub peccatoris figura inducitur. Proinde peccans non est coquendus in lacte matris, id est, non est purgandus mediocribus tenerrimisque disciplinis Ecclesie, sed austerioribus preceptis eius sunt excoquenda peccata, cuius magna sunt crimina: ut qui per lasciuie blandimenta se perdidit,  fortiori disciplina se redimat.

»Decimam partem separabis a cunctis frugibus suis, que nascuntur per annos singulos in conspectu Domini Dei tui, in loco quem elegerit, ut in eo nomen illius inuocetur; decimam frumenti, uini et olei; primogenita de armentis et de ouibus tuis: ut discas timere Dominum Deum tuum in omni tempore. Cum autem longior fuerit uia et locus quem elegerit Dominus Deus tuus, tibique benedixerit, ne potueris ad eum cuncta hec portare, uendes omnia, et in pretium redigens, portabisque manu tua, et proficisceris ad locum quem elegerit Dominus Deus tuus, et emes ex eadem pecunia quidquid tibi placuerit, etc.« Quid est  quod uendere iubet his qui longius positi erant a loco, in quo tabernaculum uel templum Dei fuerat constitutum, decimam frumenti, uini et olei, primogenita quoque boum et ouium, nisi quod instruat eos, qui in incolatu huius mundi conuersantur, et longe sunt a perfectione sanctorum, nec possunt ascendere cultum uirtutum, neque uacare diuine contemplationi, ut bona, que per diuinam gratiam possint, deuote ac humiliter agant, quatenus ex rebus terrenis atque caducis, mercentur sibi premia eterna, et thesauros celestes. Unde Dominus dicit in Euangelio: »Thesaurizate uobis thesauros in celo, ubi nec erugo, nec tinea demolitur, et ubi fures non effodiunt nec furantur .« Et alibi: »Facite uobis, ait, amicos de mammona iniquitatis,  ut cum defeceritis, recipiant uos in eterna tabernacula .« Ibi enim epulandum est, ibi letandum cum amicis, hoc est cum sanctis et electis et angelis, ubi cepta non cessabunt gaudia, sed in beatitudine permanent perpetua. »Anno tertio separabis aliam decimam ex omnibus que nascuntur tibi eo tempore, et repones intra ianuas tuas; uenietque Leuites qui aliam non habet partem nec possessionem tecum, et peregrinus, et pupillus, ac uidua, qui intra portas tuas sunt, et comedent et saturabuntur, ut benedicat tibi Dominus Deus tuus, in cunctis operibus manuum tuarum, que feceris.« In LXX autem editione, ita habetur: »Post tres annos produces omnem decimam fructuum tuorum. In illo anno pones illud  in ciuitatibus tuis. Et ueniet Leuita, quia pars eius non est tecum neque sors, et adueniet pupillus et uidua que est in ciuitatibus tuis: et manducabunt et saturabuntur, ut benedicat te Dominus Deus tuus omnibus operibus tuis quecunque feceris.« Ex ista decima non dixit ut ipse manducet cum suis, ac per hos Leuitis et pupillis, et aduenis, et uiduis iussit eam impendi, sed obscure positum est, quia non est distincta ista decima ab ea quam uoluit cum Leuitis in eo loco manducari, quem Dominus elegisset in templo suo. Sed in ea interpretatione, que est ex Hebreo, apertius hoc distinctum reperimus. Ait enim: »Anno tertio separabis aliam decimam, ex omnibus que nascuntur tibi eo tempore, et repones intra ianuas tuas; uenietque  Leuites, qui non habet aliam partem nec possessionem tecum, et peregrinus et pupillus et uidua, qui intra portas tuas sunt: et comedent et saturabuntur, ut benedicat tibi Dominus Deus tuus in cunctis operibus manuum tuarum, que feceris.« Primo ipsum hoc plenius est quod ait, »Anno tertio.« Intelligitur enim uno anno interposito. In Septuaginta autem quod post tres annos dixit, incertum est utrum eos medios esse uoluerit, ut quotoquoque anno fieret. Deinde cum ait: »Et separabis aliam decimam,« satis ostendit extra illam esse, quam uoluit eum ipsum qui offert manducare cum suis et Leuitis in eo loco quem elegit Dominus. Et hanc enim aliam decimam intra ianuas suas eum ponere  precepit, non ad eum locum referre ubi Dominus se uoluit inuocari. »Et ueniet, inquit, Leuites, qui non habet partes nec possessionem tecum, et peregrinus, et pupillus, et uidua, que intra portas tuas est, et comedet.« Hinc certe manifeste uerum est, nec istam decimam Domini fieri uoluisse communem ei qui offert et his quibus impendenda est, sed illis solis erogari eam iussit qui nichil aliud haberent in quibus precipue Leuitem posuit.



CAPUT uIII. De remissione anni septimi, et de seruo cui auris subula perforatur.

 »Septimo anno facies remissionem, que hoc ordine celebrabitur: Cui debetur aliquid ab amico, uel proximo ac fratre suo, repetere non  poterit, quia annus remissionis est Domini.« In hoc namque capitulo, pietas atque dilectio nobis maxime commendatur, ubi iubemur, per septimi anni remissionem, misericordiam et caritatem ostendere in proximis nostris pauperibus, quare futuram remunerationem sperare debemus a Domino. Unde et Apostolus nos hortatur dicens: »Bonum autem facientes, non deficiamus. Tempore enim suo non deficientes, metemus. Ergo dum tempus habemus, operemur bonum ad omnes, maxime ad domesticos fidei .« Hinc ad discipulum scribens ait: »Exerce teipsum ad pietatem. Nam corporalis exercitatio ad modicum utilis est; pietas autem ad omnia utilis est, promissionem habens uite, que nunc est, et future .« Hinc  quoque ipsa ueritas in Euangelio ait: »Dimittite et dimittetur uobis; date et dabitur uobis. Mensura qua mensi fueritis, remetietur uobis .« A peregrino et aduena exiges: a propinquo repetendi non habebis potestatem, etc. Peregrinum et aduenam appellat eum qui extra Ecclesiam est et extra religionem Christianam. Cui est et propinquus, qui noster frater est, et intra Ecclesiam constitutus nobiscum unum Dominum colit. Inter peregrinum ergo et ciuem ideo distantiam facit, ut intelligamus eum nobis propinquiorem esse in unitate fidei qui nobiscum manet quam illum qui alienus cultu et ritu est a Christo. Et licet erga omnes homines iustitiam obseruare debemus, erga proximos tamen affectum mitiorem habere debemus;  profecto quia membra nostra sunt et in unitate corporis nostri et Christi nobiscum consistunt. Unde eos ut nosmetipsos diligere debemus. Ideo subiungitur: »Et omnino indigens et mendicus non erit inter uos, ut benedicat tibi Dominus in terra, quam traditurus est tibi in possessionem.« Proximis ergo nostris quantum possibile est, in necessitatibus ut nobismetipsis consulere debemus, quia exhibitio operis, probatio est dilectionis. Unde Ioannes ait: »Qui habuerit substantiam mundi huius, et uiderit fratrem suum necesse habere, et clauserit uiscera sua ab eo, quomodo caritas manet in eo? Filioli mei, non diligamus uerbo neque lingua: sed opere et ueritate .«

 »Caue ne forte tibi subrepat impia cogitatio, et dicas in corde tuo: Appropinquat septimus annus remissionis; et auertas oculos a paupere fratre tuo, nolens ei quod postulat mutuum commodare, ne clamet contra te ad Dominum, et fiat tibi in peccatum. Sed dabis ei, nec ages quippiam callide in eius necessitatibus subleuandis, etc.« LXX: »Attende tibi ipsi, ne fiat uerbum occultum in corde tuo iniquitas dicens: Appropriat annus septimus, annus remissionis, et malignetur oculus tuus in fratrem tuum egenum, et non tribuas ei. Et exclamabit aduersum te ad Dominum, et erit in te peccatum magnum.« Magnifice occultum uerbum hoc dixit, quod nemo audet hoc dicere, qui potuerit cogitare, ideo non esse mutuum dandum indigenti,  quoniam appropinquet annus remissionis, cum Deus propter misericordiam utrumque preceperit, et commodari cum quisque indiget, et remitti anno remissionis. Quomodo ergo misericorditer remissurus est illo anno quo remittendum est, si crudeliter cogitat illo tempore dandum non esse, quo dandum est? »Cum ergo uenditus fuerit frater tuus Hebreus aut Hebrea, et sex annis seruierit tibi, in septimo anno dimittes eum liberum.« Hos emptos non eo anno remitti uoluit, quem septimum quemque obseruari oportebat ab omnibus; sed anno septimo emptionis eius, quotocunque anno illorum septimus iste annus occurreret. »Sin autem dixerit: Nolo egredi, eo quod diligat te et domum tuam, et bene sibi apud te esse sentiat, assumes subulam,  et perforabis aurem eius in ianua domus tue, et seruiet tibi usque in sempiternum, etc.« Que de seruo Hebreo precipiuntur, ut sex annis seruiat, et dimittatur liber gratis, ne serui Christiani hoc flagitarent a dominis suis, apostolica auctoritas iubet seruos dominis suis esse subditos, ne nomen Dei et doctrina blasphemetur. Illud enim ex hoc satis constat in mysterio preceptum, quia et pertundi subula eius aurem ad postem precepit Deus, qui libertatem illam recusaret. Precipitur enim ut Hebreus puer, si forte in seruitutem deueherit, sex annis deseruiat, septimo anno uero liber limittatur. Quod si egredi a seruitute noluerit propter uxorem et filios, perforabitur auricula eius, et erit seruus in seculum. Hoc de presenti seculo  non dicitur, sed de futuro: quia in sex etatibus huius seculi seruientes, septimo die eterno sabbato liberamur, si tamen noluerimus esse liberi dum adhuc in seculo seruimus peccato. Si autem noluerimus, perforabitur nobis auricula in testimonium inobedientie, et cum uxore et filiis nostris quos pretulimus libertati, id est, cum carne et operibus eius, iugiter peccati serui erimus in eternum. Sed et aliter hoc intelligi potest.  Nempe sciendum est quia cum actiua uel contemplatiua uita ex Dei sint gratia, una nobis in necessitate est, altera in uoluntate. Quis enim cognoscens Dominum, non eius regnum ingreditur, nisi prius operetur bene? Sine contemplatiua ergo uita intrare non possunt  si negligunt bona operari que possunt. Illa ergo in necessitate, hec in uoluntate est, unde ad Moysen dicitur: »Si emeris seruum Hebreum, sex annis seruiet tibi: septimo anno egredietur liber gratis,« et reliqua que sequuntur. Hebreus transiens interpretatur. Et seruus Hebreus emitur, quando unusquisque, qui iam ab hoc seculo mente transiit, seruitio omnipotentis Dei subditur. Ille etenim Deo uero seruire appetit, qui ab hoc seculo mente transire didicerit. Sic »Moyses transiuit, ut uideret uisum .« Sic Dauid cum »uideret impium exaltatum super cedros Libani, transiuit et non erat ;« quia iniquorum potentiam esse magnum aliquid fortasse credimus, nisi ad permanens seculum mente transeamus. Seruus uero Hebreus  emptus sex annis seruire precipitur, ita ut in septimo liber exeat gratis. Quid enim per senarium numerum, nisi actiue uite perfectio designatur? Quid per septenarium, nisi contemplatiua uita exprimitur? Sex annis seruit, et septimo egreditur liber, qui per actiuam quam perfecte exhibuerit, ad contemplatiue uite libertatem transit. Et notandum quod gratis liber egreditur, quia hi postquam omnia fecerint, dicunt se inutiles seruos. Eis procul dubio sicut ipsa actiua uita fuit ex munere, ita erit ex gratia etiam contemplatiua. »Cum quali ueste intrauerit, cum tali exeat.« Quia omnino necesse est, ut unusquisque nostrum in hoc quod incipit perseueret, atque usque ad finem operis in ea qua inchoauit intentione perduret: ille quippe qui ad contemplatiuam  uitam transit, qui in actiua uita intentionis sue uestem non mutauerit. Et sunt nonnulli qui priusquam omnipotentis Dei seruitio socientur, iam bona operari diligunt. Sunt uero alii qui bona opera, postquam ad seruitium omnipotentis Dei uenerint, discunt. Qui ergo operationem bonam, et priusquam ad Dei seruitium ueniret habere studuit. Hebreus seruus cum uxore emptus est. Et plerumque is qui talis est, potest ad contemplatiuam uitam transire, et tamen actiuam uitam non deserere. Unde et illic subditur: »Si habens uxorem, et uxor egrediatur simul.« Cum eo enim et uxor ad libertatem egreditur, quando is qui ad contemplationem peruenerit, etiam foris actionem boni operis qua prodesse possit aliis, non relinquit. »Si autem dederit dominus illi  uxorem, et pepererit filios et filias, mulier et liberi eius erunt domini sui: ipse uero exibit cum uestitu suo.« Seruo empto dat dominus uxorem, cum predicator quisque quem iure omnipotenti Deo mancipauerit, bone actioni coniungit. Nam et predicatores domini uocantur, sicut Eliseo prophete de predicatore suo dicitur: »Scis quod dominus tuus tollatur a te? Uxor uero emptitii serui filios et filias pariet, quando ei bona fortes uel tenores fructus generat. Sed mulier que a domino data est, eidem domino cum filiis remanet; ipse uero seruus exit cum uestitu suo, quia bona actio uel eiusdem bone actionis fructus, predicatoris mercedi reputantur. Ipse uero in desiderii sui intentione perdurans, per supernam  gratiam ad contemplationem liber egreditur.

»Quod si dixerit seruus: Diligo dominum meum et uxorem ac liberos, non egrediar liber.« Seruus dominum suum diligit, quando predicatoris uerba sollicita mente custodit. Uxorem quoque amans et liberos liber egredi recusat, quando actiuam uitam eiusque fructus diligens, transire ad contemplatiuam non uult, quia bona se opera habere in ministerii sui seruitute considerans, ad libertatis quietem renuit transire. »Sed offerat eum dominus diis, et applicetur ad ostium et postes; et perforet eius aurem subula, ut sit et seruus in seculum.« Dominus enim qui in actiua disposuit uita perdurare, a domino diis offertur, quando a predicatore suo antiquorum Patrum dictis imbuitur, qui  nobis in uia omnipotentis Dei sacerdotes fuerunt; atque ad ostium tabernaculi ducitur, ut de ingressu eterni tabernaculi aliquid audiat, et tremendi iudicii diem subtiliter agnoscat, ne per bona opera que facit, placere hominibus appetat, sicque auris eius subula perforatur, dum mens illius timoris Dei subtilitate percutitur, et uerbi acumine transfixa per omne quod agit, nouerit ingressum regni semper attendere, et quasi ab ostio et poste tabernaculi perforatam aurem portare. Qui erit seruus in seculum, ut esse post seculum liber possit. In seculum enim seruus est, qui per actiuam uitam hominibus seruire disposuit, ut post presens seculum ad libertatem ueram ualeat peruenire, de qua per Paulum dicitur. »Quia et ipsa creatura liberabitur a seruitute  corruptionis, in libertatem glorie filiorum Dei .« Tunc enim uera in nobis libertas erit, cum ad gloriam filiorum Dei adoptio nostra peruenerit. Nunc ergo non solum actiua in seruitute est, sed etiam contemplatio qua super nos rapimur, libertatem mentis non obtinet, sed imitatur; quia illa quies intima in enigmate uidetur.



CAPUT IX. De primogenitis sacrificandis Domino: nec operari debere in primogenito bouis.

 »De primogenitis que nascuntur in armentis et ouibus tuis, quidquid sexus est masculini, sanctificabis Domino Deo tuo.« Primogenita sanctificare Domino iubemur, cum primordia bone uoluntatis ac bonorum operum Deo omnium bonorum  datori applicare precipimur non nobis, quia quidquid in nobis est boni, eius nobis hoc donum non nostrum contulit studium; unde per Iacobum dicitur: »Omne datum optimum, et omne donum perfectum, desursum est descendens a patre luminum ;« hinc et Paulus ait: »Deus enim qui operatur in nobis et uelle et perficere pro bona uoluntate .« Si quid autem leue est in nostra cogitatione aut maculam habet in conuersatione atque sermone, uel claudum fuit in progressu operationis, uel cecum in ignorantia mentis, aut aliqua parte deforme uel debile, non hoc immolare Deo, id est non illi imputare, sed nostre debemus  infirmitati: quia proprium est hominis corruptibilis et fragilis peccare; unde scriptum est: »Non est homo super terram, qui faciat bonum, et non peccet.« [a 1Kb] De domo autem diem, quod possimus nos a peccatis cercere. Querendum est utrum quod Greci dicunt , nec Latine dici nisi primogenita potuerunt, in his tantum intelligenda sunt, que nascuntur ex matribus. Ipsa enim proprie pariuntur potius quam gignuntur. Parere quippe est , quod est femina: unde dicitur. Gignere autem est , unde dicitur proprie Latine primogenitus. Ex feminis autem dabantur primitiua, id est, que prima pariebantur. Namque gignebantur prima a uiris, si forte ex uiduis, que iam pepererant, gignerentur. Non enim aliter essent que aperirent  uuluam: quod proprie uoluit esse lex eorum, que primo nata Domino debebantur. Si ergo in his uerbis distinctio, non frustra Dominus non dicitur a patre, , sed , id est, unigenitus, quod unicus. A mortuis autem primogenitus quidem Latine dicitur: quia non potuit Latinum uerbum ita componi secundum loquendi consuetudinem; Grece dicitur, non : tanquam pater genuerit sibi equalem, creatura uero pepererit. Nam quod dicitur primogenitus omnis creature, que ibi Grece legitur, potest ita intelligi secundum nouam creaturam, de qua dicit Apostolus: »Si qua igitur noua creatura in Christo, ex qua ille primitiuus est, quia primitiuus ita resurrexit, ut iam non moriatur, nec mors ei ultra dominetur .« Quod noue creature, que in illo est futurum in fine promittitur, sed ista distinctio non temere affirmanda, sed in Scripturis diligentius perscrutanda est. Mouet enim quomodo dici potuit in Prouerbiis, »Primogenite, tibi dico, fili,« id est, ex cuius persona dictum intelligatur. Si enim Dei Patris persona ad Christum dicitur, cui sententie utrum sequentia consonent, uix asserere eumdem dici primogenitum quem unigenitum, quia etiam nos filii Dei sumus. Unigenitum uero, quoniam solus ille de substantia Patris, et Patri cequalis atque ceternus est. Mirum est autem utrum parere et gignere euidentissimis documentis sacra Scriptura distinguat. »Non operaberis in primogenito bouis, et non tondebis primogenita ouium.« Quid per exhibitionis  huius exemplum nisi uitam bene inchoantium Moyses humanis occupationibus exercere prohibuit. In primogenito ergo bouis arare, est bone conuersationis primordia in exercitio publice actionis ostendere. Ouium quoque primogenita tondere, est ab occultationis sue tegmine humanis oculis inchoantia bona nostra denudare. In primogenito bouis operari prohibemur, atque a primogenitis ouium detondendis compescimur, quia et si quid bonum atque robustum incepimus exercere, hoc in apertum citius non debemus proferre, et cum uita nostra simplex quidem atque innocuum inchoare dignum est, ut secreti sui uelamina relinquat, ne hoc humanis oculis quasi  subducto uellere ostendat. Ad sola ergo diuina sacrificia boum primogenita ouiumque proficiant, ut quidquid forte simplex innocuumque incipimus, hoc ad honorem intimi iudicis in ara cordis immolamus. Quod ab illo procul dubio tanto libentius accipitur, quanto ab hominibus occultatum, nulla laudis appetitione maculatur. Sepe enim noue conuersationis primordia adhuc ex carnali sunt uita commista, et idcirco innotescere citius non debent, ne cum laudantur bona que placent, deceptus laude sua animus, deprehendere in eis nequeat mala que non placent. Primogenitum bouis accipimus in infirma etate primi nostri temporis, bonam operationem, in qua tamen arandum non est, quia cum prima sunt adolescentie uel iuuentutis nostre tempora, nobis adhuc a predicatione  cessandum est, ut uomer lingue nostre proscindere non audeat terram cordis alieni. Quoadusque enim infirmi sumus, continere nosmetipsos intra nos debemus, ne dum tenera bona citius ostendimus, amittamus: quia et arbusta plantata, si prius in terra radicata non fuerint, manu tecta citius arescant. At si semel radicem fixerint, manus tangit, nec tamen officit. uenti impellunt, nec tamen impellentes ledunt, et constructi parietes, si tamen impellantur, eruuntur, nisi a suo prius fuerint humore siccati. Mens itaque lingue, quousque ab humore prauitatis sue perfecte non fuerit exsiccata, aliene lingue manu tangi non debet, ne prius quam plene percipiat, perdat soliditatem suam, ne impulsa ruat, ne uelut arbustum sine radicibus, plus quam tolerare  ualet, flatibus concutiatur et arescat. Ad exemplum ergo non sunt ostendenda, nisi que firma sunt. Prius etenim conualescere debet mens, atque ad utilitatem proximorum postmodum demonstrari, cum iam nec per laudem eleuata corruat, nec per uituperationem percussa contabescat. Nam et si Timotheo dicitur: »Precipe hec et doce. Nemo adolescentiam tuam contemnat ,« sciendum, quia adolescentia eius iam in annis, non in moribus fuit, quamuis in sacro eloquio nonnunquam adolescentia, iuuentus uocatur. Unde scriptum est: »Letare, iuuenis, in adolescentia tua .«



CAPUT X. Preceptum de faciendo Phase Domino, in mense nouarum frugum.

  »Obserua mensem nouarum frugum, et uerni primum temporis, ut facias phase Domino Deo tuo: quoniam in isto mense eduxit te Dominus Deus tuus ex Aegypto nocte, immolabisque phase Domino Deo tuo de ouibus et bubus in loco quem elegerit Dominus Deus tuus, ut inhabitet nomen eius ibi.« Mensem nouarum frugum appellat primum mensem Hebreorum, qui apud eos appellatur Nisan, [Figure: [Hebrew text] 2Kb] apud Grecos , et apud Latinos Aprilis. Ideo autem mensis nouarum frugum dicitur, quia in eo manipuli spicarum, hoc est, primitie mensis, a messore per sacerdotem Domino offerebantur: sicut in Leuitico legitur Dominum precepisse filiis Isrel: »Cum, inquit, ingressi fueritis terram quam  ego dabo uobis, et messueritis segetem, feretis manipulos spicarum, primitias messis uestre ad sacerdotem. Qui eleuabit fasciculum coram Domino, ut acceptabile sit pro uobis .« Ideo quoque facere phase, hoc est, pascha a Domino iubentur, ut redemptionem eorum de Aegypto festiuitate congrua celebrent: sic et nos per hoc exemplum instruimur, ut qui per gratiam Dei de spiritali Aegypto liberati sumus, nouum hominem induti, deinceps in nouitate uite ambulemus, consecrantes Deo primitias bonorum operum, ac religiose uite gratum munus illi semper exhibentes, simusque semper memores, unde appellata sit illa solemnitas phase, quod nos transitum possumus uocare; scilicet ut de peioribus ad meliora pergentes, tenebrosam Aegyptum  derelinquamus, et ad terram repromissionis feliciter peruenire contendamus. Quod sibi hoc uult quod addidit, boues, cum immolationem phase uel pasche, de oue tantummodo commendauerit, quam iussit accipi ex ouibus, ex hedis uel capris? Quod mystice accipitur propter Christum, cuius ex iustis et peccatoribus, est origo carnalis. Non enim ait ex ouibus aut capris, licet proprie non possint intelligi oues ex capris, sed ne forte Iudei subaudiendum putarent caprum, si dictum esset, aut ex capris.

Dictum est autem »ex ouibus et capris.« Quid ergo hic sibi uolunt, boues? An propter alia sacrificia, que ipsis diebus azymorum sunt immolanda? »Non apparebit termentum in omnibus terminis tuis, septem diebus.« Hoc et a nobis modis omnibus, si  fieri potest, elaborandum est, ut exeuntes a seculi huius illecebris, non ambulemus in fermento ueteris malitie et nequitie, sed in azymis sinceritatis et ueritatis, quod est noua conuersatio hominis, relicto pristino homine cum sociis suis. Et illis quidem septem diebus mundus peragitur, istis qui semper in suo ordine reuoluuntur, et quotidie nobis agnus occiditur, et pascha quotidie celebratur, si fermentum malitie et nequitie non habemus, si innouati nichil ex corruptionis ueteris malitia delectemur. Nam quid est aliud fermentum nisi corruptio nature, quod et ipsum prius a naturali dulcedine recedens, adulterino rancore corruptum est? »Et non remanebit de carnibus eius, quod immolatum est uespere, in die primo usque ad mane.« Quia dicta maiestatis  diuine atque mysteria magna sunt sollicitudine discutienda, quatenus prius quam dies resurrectionis appareat, in hac presentis uite uocatione, omnia mandata illius discutiendo et intelligendo, et operando penetremus. Sed quia ualde est difficile, ut omne agni eloquium possit intelligi, et omne eius mysterium penetrari, recte in Exodo legitur: »Sed si quid remanserit, igni comburetis .« Quod ex agno remanet, igni comburemus, quando hoc de mysterio, quod incarnationis eius intelligere non possumus et penetrare, potestate Spiritus sancti humiliter reseruamus, ut non superbe quis audeat uel contemnere uel denuntiare quod non intelligit. Sed hec igni cum tradat, Spiritui sancto reseruat.  »Non poteris immolare phase in qualibet urbium tuarum, sed in urbe quam Dominus Deus tuus elegerit, yut inhabitet nomen eius ibi. Immolabis autem phase uespere ad solis occasum, quando egressus de Aegypto es; et coques et comedes in loco quem elegerit Dominus Deus tuus: maneque consurgens, uades in tabernacula tua.« In una domo agnus paschalis edi iubetur, et in uno loco immolari phase similiter precipitur, hoc est, in una Ecclesia catholica. Extra illam autem nemo recte pascha facere potest. Et ideo uetat legislator in qualibet urbium pascha facere, quia omnes congregationes, que extra Ecclesiam sunt, hoc est Iudeorum, hereticorum, atque gentilium, omni modo detestande sunt. uespere ergo, hoc est in nouissima etate seculi, quando uerus Sol in passione occubuit, et quando  Aegyptiaca captiuitas per Redemptorem nostrum destructa est, pascha legitimum et Deo gratissimum factum esse, eiusque sanctionem omnes fideles tempore presentis uite fideliter debent obseruare: »quia pascha nostrum, Paulo testante, immolatus est Christus .« Et ideo debemus non in fermento ueteri neque in fermento malitie et nequitie, sed in azymis sinceritatis et ueritatis illud tempore mortalitatis nostre condigne celebrare. Quod autem dicit, »mane consurgens uades in tabernacula tua,« demonstrat post peractum diuinum seruitium, in labore presentis uite, mane resurrectionis future, in tabernacula eterna nobis migrandum esse, et ibi quiescendum esse ab omni opere solummodo, ubi letandum est de percepta retributione. Unde sequitur:  »Sex diebus comedes azyma, et in die septima, quia collecta est Domini Dei tui, non facies opus.« Septenarius ergo numerus propter sabbatum significat futuram requiem, ubi iam nec tempus, nec locus, nec ratio est operandi, sed in laudibus et contemplatione conditoris, dignis quibusque perpetualiter uacandi.



CAPUT XI. De Pentecostes celebratione eiusque ceremoniis.

 »Septem hebdomadas numerabis tibi ab ea die qua falcem in segetem miseris, et celebrabis diem festum hebdomadarum Domino Deo tuo, oblationem spontaneam manus tue, quam offeres iuxta benedictionem Domini Dei tui, etc.« Querendum quomodo precepit obseruari, quod ait:  Septem septimanas dinumerabis tibimetipsi inchoare falcem iniicere in segetem. Incipies numerare septem septimanas; et facies diem festum septimanarum Domino Deo tuo, offeresque ut ualet manus tua quecunque tibi Dominus dederit, secundum quod benedicet te Dominus Deus tuus, et epulaberis in conspectu Domini Dei tui. Si enim ab uniuerso populo hec pentecoste uisa est obseruari, nunquid omnes uno die credendum est falces iussos mittere in messem? Si autem sibi quisque obseruat istam quinquagesimam, dinumerans ab illo die quo falcem mittit, non una est uniuerso populo. Illa uero una est, que computatur ab immolatione pasche usque in diem date legis in Sina. Sed huius pentecostes, neque  tempus neque numerus a populo Iudeorum custoditur, a nobis autem cum contemplatione et ad litteram custoditur. Planius enim legislator intentionem suam demonstrare uolens, ab altero die sabbati in Leuitico numerari precepit quinquaginta dies, Dominicum diem procul dubio uolens intelligi. Hoc enim altera dies sabbati. In hac enim resurrectio facta est, que hebdomades numerantur septem, usque ad alterum diem expletionis hebdomade. Dominica rursus die Pentecostes celebramus festiuitatem, in qua sancti Spiritus aduentum meruimus: non frustra eos septem hebdomadarum aduentum custodientes, sed ut nos cognosceremus quia uetus lex nichil seculare, nichil Deus agere precepit corruptioni ueteri proximum his qui eum cupiunt percipere, sed  nouum sacrificium Domino tunc offerri iussit. Adueniens namque Spiritus totam nostram uitam renouauit, quando confirmauit Christi traditionem, et stabiliuit conuersationem, quam in illis perfecit. Ait enim: »De meo accipiet, ut annuntiet uobis.« Propter quod non in alia hebdomadis die aduenit, sed qua resurrectio facta est. Et manipulus intelligibilis oblatus est, ut et hoc probaret, quia noua conuersatio que nos reformauit liberando a corruptione uetustatis, resurrectione Christi et sancti Spiritus aduentu correcta est. Manifestat autem oblatio etiam ipsa speciem hostie, quam precepit fieri, sicut aperte scriptum reperimus. »Et sic, inquit, offeretis sacrificium nouum Domino, ex omnibus habitationibus uestris. Panes primitiarum duos ex duabus decimis  simile fermentate, quas coquetis in primitias Domino, et sic offeretis cum panibus septem agnos immaculatos, anniculos, et uitulum de armento unum, et arietes duos.« Nouum sacrificium dicens, legis sacrificia et uetera exclusit, euangelica autem pro illis introduxit; deinde addens, »de habitationibus uestris,« Ecclesiam significauit, eique offerri, que dicta sunt optauit. Neque enim dixit, ex omnibus habitaculis, sed »ex habitaculis uestris omnibus,« ut absolute aliquod habitaculum precipuum ostenderet, de quo ait Dauid: »Beati qui habitant in domo tua .« Et rursum: »Unam petii a Domino, hanc requiram, ut inhabitem in domo Domini omnibus diebus uite mee .« Et panes quidem primitiarum duos, id  est, legem et Euangelium. Panes enim sunt cibum animarum fidelium continentes. Sunt autem et primitiarum, siue, ut Septuaginta, separati: quoniam omnia quidem sapientia sunt preputii: ab ea autem que exterior est, separati et coniuncti. Sunt ergo ex duabus decimis simile fermentate, ex doctrina que perfectam Dei diuinitatem et perfectam humanitatem tradit. Nec aliter coqui, nisi per talem doctrinam possunt, sed primitiarum sunt Domino. Primum enim Dominus legem perfecit, et Euangelium post hoc docuit. »Audite, quia dictum est antiquis: Non occides. Ego autem dico uobis: Omnis qui irascitur fratri suo sine causa, erit reus iudicio .«  Coniunxit enim hic legem Euangelio, propter quod eius primitie dicuntur. Quod et Lucas affirmans, primitias ueras nobis ostendens, scripsit: »Primum quidem sermonem feci de omnibus, o Theophile, que cepit iehsu facere et docere .« Offerre autem eis septem agnos anniculos, immaculatos precepit, dona significans que sunt Spiritus. De quibus Salomon in Prouerbiis dicebat: »Sapientia edificauit sibi domum, erexit columnas .« Planius autem Isaias tradidit: »Et requiescit super eum spiritus Domini.« Nec tacuit, que uel cuius numeri essent dona. Subintulit enim, »Spiritus sapientie et intellectus, spiritus consilii et fortitudinis, spiritus scientie et ueritatis, et impleuit eum spiritus Domini.« Agnos autem, hec appellat dona, ad ostentionem,  quia Spiritus sanctus unum est cum Christo, de quo dictum est: »Ecce Agnus Dei, ecce qui tollit peccata mundi. Unde nemo potest dicere Christus iehsu, nisi in Spiritu sancto .« Ergo non extra rationem cum septem agnis, uitulum ex armento presens continet oblatio, sed euidenter significat illum ex armento, Abraham, Isaac, et Iacob, et Dauid secundum carnem factum. Huic arietes duos immaculatos coniunxit, excellentia mandata et uirtutes, quas uelut alias oues, oportet in his, ut pote intelligibilem inimicum uentilantibus, munimen et indemnitatem habere. Que sunt autem hec? »Si uis perfectus esse, uade, uende omnia que habes, et da pauperibus, et ueni, sequere me .« Maximum quippe mandatum uendere que habet, et  dare pauperibus. Maximum etiam sequi Christum, ut cum despectu quippe possidendi, etiam omnia agere secundum uoluntatem Domini studeamus, hoc enim sequi. Hec ergo mandata et propter immaculatam uitam et perfectam conscientiam, arietes appellantur. Quia arietes omni grege excellentiores sunt, horum sacrificia et libatio, scientia uidelicet et correctio, odor suauitatis Domino illi, de qua Paulus dicebat: »Deo autem gratias, qui semper triumphat nos in Christo Iesu, et odorem scientie manifestat per nos, quia Christi bonus odor sumus .«



CAPUT XII. De obseruatione mensis septimi, et de solemnitate tabernaculorum; et quod tribus uicibus per annum omne masculinum in conspectu Domini presentandum est.

  »Solemnitatem quoque tabernaculorum celebrabis per septem dies, quando collegeris de area tua et torculari fruges tuas; et epulaberis in festiuitate tua, tu et filius tuus et filia, et seruus tuus et ancilla, Leuites quoque et aduena, et pupillus ac uidua, qui intra portas tuas sunt. Septem diebus Domino Deo tuo festa celebrabis, in loco quem elegerit Dominus, etc.« Septem ergo diebus festiuitatem tabernaculorum appellauit. Quicunque enim, ut tabernaculo presente mundo utitur, hic festiuitatem in eo habere et letari, propter futuri exspectationem potest. Et quicunque scit quia si terrena domus habitationis huius dissoluatur, edificatio non manufacta eum in celis suscipit, hic superare  sapientiam seculi poterit, et transitorium eius nosse et temporale. Intelligendum quoque est non solum hoc legislatorem significare, sed et oportere oculum habere ad seculum futurum. Hoc ergo et per numerum, et per tabernacula sine aliqua dubitatione inuenies figuratum. Quintadecima siquidem die, sicut in Leuitico scriptum est, inchoari festiuitatem precipitur. Ex septem autem et octo, hic est numerus compositus, quorum unus quidem presens seculum, alter autem figurat futurum. Unde et festiuitatem septem diebus consummari precipiens, alios rursus dies celeberrimos atque sanctissimos commemorauit, et nec eam cum septem posuit sed sequentem, et semotam aliis sicut futurum seculum. Sequitur quidem presens, sed aliud hoc est. Post finitam ergo  messem omnium fructum, solemnitatem tabernaculorum precepit agendam, et epulandum cum filiis et filiabus, cum seruis et ancillis, cum Leuitis et aduenis, pupillis ac uiduis, quia post finitum bonorum operum actum, et post uirtutum plurimorum collectum, letandum tunc cum amicis et gaudendum esse designat. Tunc uere quisque exsultabit de percepta retributione, qui hic reminiscatur se largum fuisse in munere. Tunc uere solemnitas agitur tabernaculorum, cum non mutabilium, sed eternarum possessio conceditur mansionum. De quibus Saluator in Euangelio ait: »In domo Patris mei multe mansiones sunt .« Et iterum: »Facite, inquit, uobis amicos de mammona iniquitatis, ut, cum defeceritis, recipiant uos in eterna tabernacula  .« »Tribus uicibus per annum apparebit omne masculinum tuum in conspectu Domini Dei tui, in loco quem elegerit. In solemnitate azymorum, et in solemnitate hebdomadarum, et in solemnitate tabernaculorum.« Quid est quod, feminis tacitis, de masculis lex mandat in conspectu Domini presentandis, nisi quia Creator noster, quidquid molle, quidquid fragile et infirmum in nostra conuersatione reprobans, fortia uirtutum opera a nobis exquirit? Nam si in fide Patris et Filii et Spiritus sancti, pro eterne mercedis adeptu, tempore uite presentis bonis operibus studium impendamus, masculinum nostrum sine dubio ante conspectum Domini digne constituimus. »Non apparebis ante Dominum uacuus; sed offeret unusquisque secundum  quod habuerit, iuxta benedictionem Domini Dei sui, quam dederit ei.« In conspectu Domini uacuus apparet, qui nichil secum de fructu sui laboris portat. Alius namque adipiscendis honoribus exsudat; alius multiplicandis facultatibus estuat; alius promerendis anhelat diuitiis. Sed quia cuncta hec quisquis moriens deserit, ante Dominum uacuus apparet, quia secum ante iudicem nichil tulit. Hinc ergo per legem salubriter admonetur dicentem: »Non apparebis in conspectu Domini uacuus.« Qui enim promerende uite mercedem bene agendo non prouidit, in conspectu Domini uacuus apparet. Hinc per Psalmistam dicitur iustis: »uenientes autem uenient in exsultatione, portantes manipulos  suos .« Ad examen quippe iudicii portantes manipulos ueniunt, qui in semetipsis recta opera quibus mereantur uitam, ostendunt.



CAPUT XIII. De constituendis magistris atque iudicibus in portis, et non accipiendis personis atque muneribus, et iustis iudiciis faciendis.

 »Iudices et magistros constituas in omnibus portis tuis, quas Dominus Deus tuus dederit tibi per singulas tribus tuas.« Ut aduenientes undique, statim in introitu ciuitatis iudices et magistros paratos inueniant, a quibus iusta iudicia accipiant. Mystice autem Ecclesiarum principes admonet, ut in portis, hoc est, apostolorum et in prophetarum dictis consistant, iudiciaque iusta secundum diuine  legis instituta singulis quibusque impendant, ueritatem obseruent, auaritiam caueant, ne forte, si per mendacium aut cupiditatem ipsi a uero deuiauerint, abominabiles coram oculis Dei fiant. Unde sequitur: »Non accipies personam nec munera, quia munera excecant oculos sapientum, et mutant uerba iustorum.« Non hoc dicit quod ueraciter sapientes et iusti per munerum cupiditatem subuertantur, sed quod illi, qui uidentur sibi esse sapientes et iusti, sepius corruant. Ad quos propheta loquens ait: »ue, qui sapientes estis in oculis uestris, et coram uobismetipsis prudentes .« Hinc per sapientiam dicitur: »Sunt uie que uidentur ab hominibus iuste: nouissima autem eorum deducunt usque ad profundum inferni .« Hinc Saluator in Euangelio talibus  loquitur dicens: »ue uobis, qui iustificatis uos coram hominibus: Deus autem nouit corda uestra .« Nam qui uere sunt sapientes et iusti, nunquam preponunt res caducas ueritati atque iustitie, sed in omni tempore student in equitate permanere. »Iuste quod iustum est persequeris, ut uiuas et possideas terram, quam Dominus Deus tuus daturus est tibi.« Iniuste quod iustum est exsequitur, qui ad defensionem iustitie non uirtutis emulatione, sed amore premii temporalis excitatur. Iniuste quod iustum est exsequitur, qui ipsam, quam pretendit iustitiam, uendere minime ueretur. Iuste ergo iustum exsequi, est in assertione iustitie eamdem ipsam iustitiam querere.



CAPUT XIu. De non plantando luco iuxta altare Domini, nec statuis constituendis, nec maculosis animantibus immolandis.

 »Non plantabis lucum et omnem arborem iuxta altare Domini Dei tui; nec facias sibi atque constituas statuam, que odit Dominus Deus tuus.« Per hec Duo Testamenta amputat occasionem idololatrie, quam gentes solebant agere, in lucis et delubris simulacra sibi constituentes, et idola adorantes. Mystice autem iuxta altare fidei prohibet omnem infructuositatem otiosi sermonis, seu prauorum operum, et obscuritatem ignorantie statuere; nec fictionem aliquam falsitatis atque erroris permittit ueritati fidei catholice associare. Interdicitur ne nemus  plantetur in templo. Nemus frondentes arbores et infructuose sunt, sola delectatione uisus plantate. Tales sunt et gentiles, qui rationem suam uerborum decore componunt, ut non conuertant a uiis, sed delectent, atque istiusmodi seductione persuadeant. Nos autem secundum preceptum Dei iuxta altare nemus non plantamus, sed circa Dominicam fidem nichil infructuosis uerbis, nichil audientie secularis illecebrarum componimus, sed sola puritate ueritatis scientiam predicationis tenemus. Hoc nemus in predicatione sapientie plantare uitabat Apostolus, cum dicebat: »Et loquimur non in doctis sapientie humane uerbis, sed in doctrina spiritus et uirtute. Non immolabis Domino Deo tuo bouem et ouem, in quo est macula, aut quidpiam uitii: quia abominatio  est Domino Deo tuo .« Omnem maculam intellige omne peccatum, quod ubicunque fuerit inuentum, deformitatem parit. Et ideo oblatio Domini, siue in quolibet fortiter operanti, quem significat bos, siue in simplicitate ambulanti, quem designat ouis, bonum est, ut sine peccati contagio fiat, quia omne peccatum contrarium est ueritati, et eius societas non placebit iustitie.



CAPUT Xu. De apostatis qui, Deum relinquentes, seruierunt diis alienis; et duobus uel tribus testibus in causa singulorum adhibendis semper.

 »Cum reperti fuerint apud te intra unam portarum tuarum, quas Dominus Deus tuus dabit tibi, uir aut mulier qui faciant malum in conspectu  Domini Dei tui, et transgrediantur pactum illius, ut uadant et seruiant diis alienis, et adorent eos, et lunam et omnem militiam celi, que non precepi, etc.« Tota lex Domini errorem et idololatriam maxime detestatur, et ubique eam euertit: quia maximum scelus est diuinum honorem impendere creature, quod faciunt gentiles, siue etiam mali catholici, qui licet credulitate ab unitate Ecclesie non recedant, tamen uitiis uariis dediti, magis inueniuntur per cupiditatem terrenam seruire diabolo quam per bonorum operum abundantiam militare Deo. Hos enim lapidibus obrui precipit, quia districta sententia damnandos esse preuidit: »In ore duorum uel trium testium, peribit, qui interficietur.«  Quid est quod in ore duorum uel trium testium perire dicitur, qui noxius est, nisi quia attestationem legis et prophetarum atque euangeliorum esse conuincitur, qui diuine culture indeuotus esse reperitur. Unde Saluator in Euangelio ait: »Sermo quem locutus sum uobis, ipse iudicabit eum in nouissimo die.«



CAPUT XuI. Quod iudicia difficilia ad sacerdotes referenda sint, et quod inobedientes morte multandi sint.

 »Si difficile et ambiguum apud te iudicium esse perspexeris inter sanguinem et sanguinem, causam et causam, lepram et non lepram, et iudicum intra portas tuas uideris uerba uariari, surge et ascende ad locum quem elegerit  Dominus Deus tuus; ueniesque ad sacerdotes Leuitici generis, et ad iudicem qui fuerit illo in tempore; queresque ab eis qui indicabunt tibi iudicii ueritatem; et facies quodcunque dixerit, qui presunt loco quem elegerit Dominus, et docuerunt te iuxta legem eius, etc.« Hac sententia legislator ritum docet ecclesiastici ministerii, ut sacerdotes et presules Ecclesiarum Dei, iudicia ecclesiastica secundum potestatem sibi datam a Deo reuerenter agant iusteque discernant causas et actus singulorum. Hoc maxime commendat, ut ipsa iudicia non secundum sua libera quisque, sed secundum legis Domini agere studeat decreta; nec ob gratiam siue iniuriam cuiuslibet suscipiendo personam mutet sententiam, sed in omnibus rebus legis Domini  obseruet iustitiam. Et quia necesse est ut subditi quoque magistrorum consentiant discipline, inobedientibus ac superbientibus mox que eos obsequatur pena, demonstrat dicens: »Qui autem superbierit nolens obedire sacerdotis imperio, qui eo tempore ministrat Domino Deo tuo, decreto iudicis morietur ille: et auferes malum de medio tui, et reliqua.« Morietur, inquit, homo, qui obedire noluerit sacerdotis imperio: ipsius uidelicet sacerdotis imperio, qui secundum ordinem Melchisedech sacerdos factus in eternum, pastores, hoc est, uicarios suos constituit regere Ecclesiam quam acquisiuit sanguine suo, ut pro ipso legatione functi Euangelium in toto orbe predicarent. Qui quante auctoritatis sint ipse demonstrat dicens: »Qui uos audit, me audit; et qui uos spernit, me spernit. Qui autem me spernit, spernit eum qui me misit .« Dignum est ergo, ut sue damnationis accipiat sententiam, qui non metuit contemnere Diuinitatis potentiam.



CAPUT XuII. De constituendo rege super Isrelitas a propriis et non ab externis, et iure regis legitimo.

 »Cum ingressus fueris terram quam Dominus Deus tuus dabit tibi, et possederis eam, habitauerisque in illa, et dixeris: Constituam super me regem, sicut habent omnes per circuitum nationes, eum constitues, quem Dominus Deus tuus elegerit de numero fratrum tuorum. Non poteris alterius gentis hominem regem facere qui non sit frater tuus.« Queri potest cur displicuerit populus  Deo, quando regem desiderauit, cum hic inueniatur esse permissus. Sed magis hic intelligendum est merito, non fuisse secundum uoluntatem Dei, quia fieri hoc non precepit, sed desiderantibus permisit; uerumtamen precepit, ne fieret alienus, sed frater, id est, ex eodem populo indigena, non alienigena. Quod non poteris, intelligendum est: non debebis. »Cumque fuerit constitutus, non multiplicabit sibi equos, nec reducet populum in Aegyptum equitatus numero subleuatus, presertim cum preceperit uobis, ut nequaquam amplius per eamdem uiam reuertamini. Non habebit uxores plurimas, que illiciant animum eius, neque argenti et auri immensa pondera, etc.« De rege cum loqueretur  ait: Non multiplicabit sibi uxores, ut non discedat cor eius; et argentum et aurum non multiplicabit sibi ualde. Unde queritur utrum Dauid contra hoc preceptum non fecerit, non enim unam habuit uxorem. Nam de Salomone manifestum est quod transgressus fuerit hoc preceptum, et in feminis, et in auro, et in argento. Sed hinc potius intelligitur permissum fuisse regibus, ut plures haberent quam unam. Multiplicare enim prohibiti sunt; que prohibitio non habet transgressionem, si pauce fuerint, sicut Dauid fuerunt, non autem multe sicut Salomon: quamuis cum addidit, »ut non discedat cor eius,« hoc magis uidetur precepisse, ne multiplicando perueniat ad alienigenas feminas, per quas factum est in Salomone, ut discederet cor eius a Deo. Multiplicatio  tamen generaliter ita prohibita est, ut etiam si ex Hebreis solis eas multiplicasset, contra hoc preceptum fecisse merito argui posset. Quod autem utique Deuteronomium ei scribi iubet, et legi omnibus diebus, ostendit eum non superbiendo sua sequi debere libita, sed humiliter diuina seruare precepta.



CAPUT XuIII. De sacerdotibus et Leuitis, quod non debeant habere possessiones ac sortes suas inter ceteras tribus, sed dilatationibus Domini sustentari.

 »Non habebunt sacerdotes et Leuite omnes, qui de eadem tribu sunt, partem et hereditatem cum reliquo Isrel, quia sacrificia Domini et oblationes eius comedent, et nichil aliud accipient  de possessione fratrum suorum. Dominus enim ipse est hereditas eorum, sicut locutus est illis.« Et in ueteri et in Nouo Testamento ministris altaris et seruitoribus templi Domini mandatum est, de oblationum largitate et decimarum dato nutrimentum habere, nec terrenis possessionibus concessum est eis adipiscendis, ullo modo inhiare. Unde Dominus in Euangelio apostolis et predicatoribus Euangelii precepit, dicens: »Euntes autem predicate dicentes, quia appropinquauit regnum celorum. Infirmos curate, mortuos suscitate, leprosos mundate, demones eiicite: gratis accepistis, gratis date. Nolite possidere aurum et argentum, neque pecuniam in zonis uestris, non peram in uia, neque duas tunicas, neque calceamenta, neque uirgam. Dignus  est enim operarius mercede sua, uel cibo suo .« Hinc Paulus Corinthiis loquens: »Nescitis, inquit, quoniam qui in sacrario operantur, que de sacrario sunt edunt? et qui altari deseruiunt, cum altari participantur? Ita et Dominus ordinauit his qui Euangelium annuntiant, de Euangelio uiuere.« Hinc et ad Timotheum scribens ait: »Nemo militans Deo, implicet se negotiis secularibus, ut ei placeat cui se probauit. Nam et qui certat in agone, non coronatur, nisi legitime certauerit. Laborantem enim agricolam oportet primum de fructibus accipere .« Nec conueniens enim est, ut ille quam oportet semper astare diuino, quod acquirendo occupetur terreno lucro. Dominus enim ipse est  hereditas, qui sibi deuote et instanter deseruiunt, nec aliquid illi deesse potest, qui omnia possidentem possidet. »Hoc erit iudicium sacerdotum a populo et ab his qui offerunt uictimas, siue bouem, siue ouem immolauerint, dabunt sacerdoti armum et uentriculum, primitias frumenti, uini et olei, et lanarum partem ex ouium tonsione.« Scriptum est in Leuitico, dicente Domino: »Pectusculum eleuationis, et armum separationis tuli a filiis Isrel de hostiis pacificis, et dedi Aaron sacerdoti ac filiis eius lege perpetua, ab omni populo Isrel.« Per pectusculum autem fidem designans, et confidentiam quam offerri Domino uult ab eo qui desiderat saluari, quia sine fide impossibile est placere Deo. Armus quoque dexter de pacificorum hostiis, cadit in primitiis sacerdotis.  Armus dexter actiones bone sunt. Ergo et fidem et actiones offerre oportet eum qui saluari uult. Sed pectusculum filiis Aaron deputauit, qui sublimes uita sunt; armum autem dextrum sacerdoti, qui imaginem tenet Christi: propter quod solus sacerdos hoc sacrificium perficere potest, offerri apte legislator ostendit; quia quidem credere et proponere bona, nostrum est ex Dei dono, sed incipere opera aut perficere, et ad finem perducere ea que sunt cepta, hoc diuine est gratie: propter quod dixit Paulus apostolus: »Non uolentis neque currentis, sed miserentis est Dei .« Dei enim solius est dirigere actiones, propter quod et brachium ipse Dei nominatur. Primitias frumenti, uini et olei, et lanarum partem ex ouium tonsione, iutemur  sacerdotibus dare, quia siue in corporalibus solatiis, siue in spiritalium rerum emolumentis, humiliter ac deuote spiritalibus solatiis doctoribus nostris semper communicare debemus: hoc ipsum etiam exhortante apostolo Paulo atque dicente: »Communicet is qui catechizatur uerbo ei qui se catechizat in omnibus bonis .« »Si exierit Leuites de una urbium tuarum ex omni Isrel in qua habitat, et uoluerit uenire desiderans locum quem elegerit Dominus, ministrabit in nomine Domini Dei sui, sicut omnes fratres eius. Leuite stabunt eo tempore coram Domino. Partem ciborum eamdem accipiet quam et ceteri, excepto eo quod in urbe sua ex patria ei successione debetur. Si autem superuenerit Leuites ex ciuitatum tuarum  una, ex omnibus filiis Isrel, ubi ipse incolit, secundum quod cupit anima eius, in locum quem elegerit Dominus, etc.« Id est, si desiderauerit ire ad locum ubi Dominus inuocatur, et ministrare nomini Domini Dei sui, sicut omnes fratres eius, Leuite qui astant coram Domino, partem partitam edent, preter uenditionem que est secundum familiam. Quam dicat uenditionem obscurum est, nisi forte, quia decimationes et primogenita precepit uendi ab eis qui in longinquo habitarent, ne multa cogerentur portare ad locum inuocationis Domini, uel pecora ducere, ut illic ab eis denuo emerentur ex eodem pretio; et iusserat ibi partem habere Leuitam, qui maneret in ea ciuitate, unde ille decimationes  et primogenita debebantur. Et ideo dixit secundum familiam hoc deberi Leuite, quoniam ex successione qua succedit parentibus suis, hoc circa eum seruari oportet quod parentibus exhibitum est.



CAPUT XIX. De malitiis cunctis prohibendis, et de propheta qui ad similitudinem Moysi in gente Iudeorum suscitandus erat.

 »Quando ingressus fueris terram quam Dominus Deus tuus dabit tibi, caue ne imitari uelis »abominationes gentium illarum nec inueniatur in te qui lustret filium suum, aut filiam suam ducat per ignem, et ariolos sciscitetur, et obseruet somnia atque auguria. Ne sit maleficus, nec incantator, nec pythones quis consulat neque diuinos,  ut querat a mortuis ueritatem, etc.« Quoniam portentorum inspectores prohibet esse in populo Dei, querendum est quomodo ista portenta, que inspici prohibentur, discernantur ab eis que diuinitus ita dantur ut quid significent dici debeat sicut omnia miracula que in Scripturis reperiuntur significantia, quod pertineat ad regulam fidei. Sicut dicimus, quod significauerit uellus in area compluta siccum, uel in sicca area complutum, ut uirga Aaron que floruit et nuces attulit, et cetera huiusmodi. Sicut autem discernuntur diuinationes, quas consequenter prohibet a predicationibus uel annuntiationibus prophetarum, sic ille inspectiones prodigiorum a significationibus diuinorum miraculorum discernende sunt. »Prophetam autem de gente  tua et de fratribus tuis sicut me suscitabit tibi Dominus Deus tuus. Ipsum audies, ut petisti a Domino Deo tuo in Oreb, quando concio congregata est atque dixisti: Ultra non audiam uocem Domini Dei mei, et ignem hunc maximum amplius non uidebo, ne moriar. Et ait mihi Dominus: Bene omnia sunt locuti. Prophetam suscitabo eis de medio fratrum suorum similem tui, et ponam uerba mea in ore eius. Loqueturque ad eos omnia que precepero illi. Qui autem uerba eius que loquetur in nomine meo audire noluerit, ego ultor existam, etc.« Licet quidam secundum historiam in hac sententia accipere uelint prophetas omnes sanctos qui spiritu Dei repleti prophetauerunt in filiis Isrel, quos ita Moyses ut se audiendos dixit  esse, quia eodem spiritu, quo ipse plenus legem descripsit, hoc etiam illi prophetias suas ore ueridico protulerunt, tamen nullum melius quam ipsum Dominum prophetarum, hoc est, Iesum Christum hic denotatum intelligere possumus, quem etiam libri ueteris Testamenti uerum prophetam et euangelium prophete nomine nuncupat. Unde turbe ab ipso satiate, uidentes signum quod fecerat, intra se dicebant: »Quia hic est uere propheta, qui uenturus est in mundum .« Et alibi quando suscitauit filium uidue idem mediator Dei et hominum, »Accepit autem omnes timor, et magnificabant Deum dicentes: Quia propheta magnus surrexit in nobis, et quia Deus uisitauit plebem suam .« Hunc ergo prophetam suscitauit Dominus Isrelitis de medio fratrum suorum, hoc est, de semine Dauid similem Moysi, quia non uenit iehsu soluere legem, sed adimplere; et posuit uerba in ore eius, cuius uerba, que loquetur in nomine Domini, qui audire noluerit, ipse Dominus ultor existit, cum perpetua pena illum cruciandum mancipauerit.



CAPUT XX. De urbibus refugii decernendis his qui non sponte homicidium faciunt.

 »Cum disperdiderit Dominus Deus tuus gentes quarum tibi traditurus est terram et possederis eam, habitauerisque cum ea in urbibus eius et in edibus, tres ciuitates separabis tibi  in medio terre, quam Dominus Deus tuus dabit tibi in possessionem, sternens diligenter uiam, et in tres partes equaliter totam terre tue prouinciam diuides, ut habeat e uicino qui propter homicidium profugus est, quo possit euadere, et reliqua.« Tres ciuitates refugii ultra Iordanem Moyses constituit homicidis, his qui non sponte homicidium commiserunt, et tres alias contra Iordanem in terra repromissionis iubet Iosue eisdem decerni: mystice insinuans quod ante perceptionem baptismatis, omnis qui uult a peccatis saluari et ab hostibus spiritalibus liberari, sancte Trinitatis fidem debet sincera mente confiteri, et post ablutionem sacri fontis, in fide, et spe, et caritate utiliter operari; sicque religiose in hoc mundo conuersans, qui senario  numero conditus pollet, post perfectionem bonorum operum, requiem eternam exspectet, in quiete felici sanctarum animarum. Quod autem dicit sterni oportere diligenter uiam, et in tres equaliter partes totam terre prouinciam diuidi, quatenus saluandus facilius hostes possit euadere, demonstrat predicatores plebium, omni diligentia, uerbo, exemplis, consulere debere saluti egrotantium, et equaliter in tota terra Ecclesie sancte eamdem fidem omnibus insinuare, quatenus uiam ueritatis ac portam credulitatis sibi patere singuli agnoscant. Et si intrare noluerint, se merito damnandos esse presciant. »Hec erit lex homicide fugientis, cuius uita seruanda est: qui percusserit proximum suum nesciens, et qui nudiustertius et heri nullum contra  eum habuisse odium comprobatur, sed abisse simpliciter cum eo in siluam ad ligna cedenda, et in succisione lignorum securis fugerit manum, ferrumque lapsum de manubrio amicum eius percusserit et occiderit, hic ad unam supradictarum urbium confugiet et uiuet: ne forte proximus eius cuius est effusus sanguis, dolore stimulatus persequatur, et apprehendat eum si longior uia fuerit, et percutiat animam eius qui non est reus mortis: quia nullum contra eum qui occisus est odium prius habuisse monstratur.« Ad siluam cum amico imus, quoties cum quolibet proximo ad intuenda delicta nostra conuertimur, et simplicitate ligna succidimus, cum delinquentium uitia pia intentione  resecamus. Sed securis fugit manum, cum sese increpatio plus quam necesse est in asperitate protrahit; ferrumque de manubrio prosiliit, cum de correptione sermo durior excedit, et amicum percutiens occidit, quia auditorem suum prolata contumelia ab spiritu dilectionis interficit Correpti namque mens repente ad odium proruit, sed hanc immoderata increpatio plus quam debuit, addicit. Sed hic qui incaute lignum percutit et proximum exstinguit, ad tres necesse est urbes fugiat, ut munimine earum defensus, uiuat, quia si ad penitentie lamenta conuersus in unitate sacramenti, sub spe, fide et caritate absconditur, reus perpetrati homicidii non tenetur, eumque exstincti proximus cum inuenerit, non occidit, quia cum districtus iudex  uenerit, qui sese nobis per nature nostre consortium iunxit, ab eo procul dubio uindictam de culpe reatu non expetit, quem eius uenia, spes, fides, caritas, abscondit. Eius ergo culpa dimittitur, que nequaquam malitie studio perpetratur. »Cum autem dilatauerit Dominus Deus tuus terminos tuos sicut iurauit patribus tuis, et dederit tibi cunctam terram quam eis pollicitus est, si tamen custodieris mandata eius, et feceris que hodie precipio tibi, diligas Dominum Deum tuum, et ambulaueris in uiis eius omni tempore, addes tibi tres alias ciuitates, et supradictarum trium urbium numerum duplicabis, ut non effundatur sanguis innoxius in medio terre, quam Dominus Deus tuus dabit tibi possidendam, nec sis sanguinis reus,  etc.« Hoc quomodo factum sit, liber qui dicitur Iesu Naue, manifestat, cum commemorat Iosue Domino iubente sex ciuitates refugii decernere homicidis, qui homicidium non sponte fecerunt, hoc est, Cades in Galilea montis Nephthalim, et Sichem in monte Ephraim, et Cariatharbe: ipsa est Hebron in monte Iuda; trans Iordanem contra occidentalem plagam Iericho, urbem Bosor, que sita est in regione campestri, in solitudine de tribu Ruben, et Ramoth in Galaad de tribu Gad, et Gaulon in Basam, de tribu Manasse. He ciuitates constitute sunt cunctis filiis Isrel, et aduenis qui habitant inter eos ut fugeret ad eas qui animam nescius percussisset, et non moreretur in manu proximi, effusum sanguinem uindicare cupientis, donec staret ante populum  expositurus causam suam. Mystice autem, si quis per inuidiam aut odium mucrone malitie aliquem percusserit, et in mortem anime seduxerit, eterne morti ipse obnoxius erit. Unde ipsa ueritas ait: »Si quis scandalizauerit unum de pusillis istis qui in me credunt, expedit ei ut mola asinaria addatur collo eius, et demergatur in profundum .« Et Ioannes ait: »Qui odit fratrem suum, homicida est. Et scitis quia omnis homicida non habet uitam eternam in se manentem .« Hic talis ab altari Domini euelli iubetur, quia indignus sacramentis Dominicis, a participatione sacri altaris merito remouetur, nec reuocari ad ueniam nisi per condignam penitentiam ullo modo  meretur. Qui autem non uoto malitie, sed per incuriam aut ignorantiam aliquem leserit, habet urbes refugii, Ecclesiam uidelicet catholicam, ubi se angustia penitentie coarctans, per omne tempus presentis uite bonis operibus studium impendens maneat; et si spem suam in morte pontificis summi, Redemptoris uidelicet sui, posuerit, hic sine dubio in eternum saluabitur.



CAPUT XXI. De testibus falsis non recipiendis, sed si inuenti fuerint, rite puniendis.

 »Non stabit testis unus contra aliquem, quidquid illud peccati et facinoris fuerit; sed in ore duorum aut trium testium stabit omne uerbum.« Licet et historialiter hec sit diuina seruanda  sententia, tamen et cum contra quoslibet impios uel hereticos agimus, necesse nobis est Scripturas sanctas in testimonium uocare. Sensus quippe nostri et attestatio sine his testibus non habent fidem. Unde magis conuenit ad probationem, ut cum affirmem uerbum intellectus mei, adhibeo duos testes, Nouum et uetus Testamentum. Adhibeo etiam tres, Euangelium, Prophetam et Apostolum: sic stabit omne uerbum. »Cumque diligentissime perscrutantes, inuenerint falsum testem dixisse contra fratrem suum mendacium, reddent ei sicut fratri suo facere cogitauit; et auferes malum de medio tui, ut audientes timorem ceteri habeant, et nequaquam talia audeant facere. Non misereberis eius, sed animam pro anima, oculum pro oculo,  dentem pro dente, manum pro manu, pedem pro pede exiges.« De hoc et in Leuitico scriptum est: »Qui occiderit et percusserit hominem, morte moriatur. Qui percusserit animal, reddet uicarium, id est, animam pro anima. Qui irrogauerit maculam cuilibet ciuium suorum, sicut fecit fiat ei: fracturam pro fractura, oculum pro oculo, dentem pro dente restituet. Qualem infixerit maculam, talem sustinere cogatur. Qui percusserit siue occiderit hominem, siue, secundum Septuaginta, qui percusserit animam hominis, morte moriatur .« Et quis hominis animam percutit, nisi qui eum illicitat ad impietatem, qui eum ad blasphemos trahit sermones, in quibus meretur pessima peccati morte mori, que uera est  mors anime? Propter quod morte mori hunc, qui talis est, precipit. Hic tamen animam dicens hominis, animalem maxime hominem dicit, id est, eum tui non potest intelligere que sunt spiritus. De quo ut apostolus Paulus: »Animalis autem homo non percipit ea que sunt spiritus. Stultitia enim illi est, et non potest intelligere, quia spiritaliter examinatur .« Quem qui percusserit, morte moratur. Sed et si percusserit animal, uidelicet eum tui modo pecoris uiuit. De quo ait Dauid: »Homo cum in honore esset, non intellexit: comparatus est iumentis insipientibus, et similis factus est illis .« Reddet uicarium, id est, animam pro anima. Nec enim quia peccatorem aut popularem,  et non habentem discretionem subtilem de Deo, errare fecit, quasi uenia omnino dignus est. Si autem percussit, non sic ut perfecte eum ad impietatem deduceret, et ex toto eum errare faceret a Deo, omnino autem quedam ea dixerit aut egerit, et maculam peccati irrogauit, secundum hoc et penam sustinebit. Ait enim: »Qui irrogauerit maculam cuilibet ciuium suorum, sicut fecit, ei fiat. Fracturam pro fractura: siue, ut Septuaginta, contritionem pro contritione, oculum pro oculo, dentem pro dente.« Siue enim uirtutem quam habuit, cuius siue proximus ille mala docens aut suadens, aut scandalizans, aut detrahens aut calumnians contriuit, siue oculum eius uidelicet scientiarum, unum quodlibet predictorum agens cecauit; aut dentem, uerborum  uirtutem. Dentes enim pro uerbis Scriptura accipere solet, quod ostendit Dauid dicens: »Filii hominum, dentes eorum arma et sagitte, et lingua eorum gladius acutus ,« uel machera acuta. De Christo autem Iacob patriarcha in benedictionibus dicebat: »Pulchriores sunt oculi eius uino, et dentes lacte candidiores .« Clari enim et aperti euangelici Christi sermones sunt, super lac legales. Necessarie ergo eorum que dicta sunt aliquid nocens, similem et ipse sustinet maculam, in iudicio uidelicet futuro. Si enim alterius uirtuti nocuit aut contriuit, ipsius conteretur. Scientiam obscurauit, eius scientia pro nullo habetur. Si uerbis doctoralibus nocuit, et eius sermones infructuosos ei atque inutiles iudex efficiet.



CAPUT XXII. De ordinando iure belli; et de formidolosis, et ceteris inhabilibus personis ad bellandum, remissis.

 »Audi, Isrel: uos hodie contra inimicos uestros pugnam committitis: non pertimescat cor uestrum, nolite metuere, nolite cedere, nec formidetis eos, quia Dominus Deus uester in medio uestrum est, et pro uobis contra inimicos uestros dimicabit, ut eruat uos de periculo.« In Septuaginta quoque hec sententia ita legitur: »Quoniam Dominus Deus uester qui precedet uobiscum, simul debellabit uobiscum inimicos uestros, et saluos faciet uos.« Ecce quemadmodum et in spiritalibus conflictibus sperandum est et petendum est  adiutorium Dei, non ut nos nichil faciamus, sed ut adiuti cooperemur. Sic enim ait: »Debellabit uobiscum,« ut etiam ipsos acturos quid agendum esset, ostenderet. »Duces quoque per singulas turmas audiente exercitu proclamabunt: Quis est homo qui edificauit domum nouam, et non dedicauit illam? uadat et reuertatur in domum suam, ne forte moriatur in bello, et alius homo eius fungatur officio. Quis homo qui desponsauit uxorem, et non accepit eam? uadat et reuertatur in domum suam, ne forte moriatur in bello, et alius homo accipiat eam,« etc. Possunt mouere ista, quasi meliore conditione moriantur in bello, qui iam dedicauerunt edificia sua, iamque epulati sunt  de nouellis, duxerunt sponsas suas, quam qui nondum. Sed quoniam his rebus tenetur humanus affectus et magni estimantur hec ab hominibus, intelligendum est ad hoc ista dici in bellum procedentibus, ut quisquis animo his tenetur, appareat cum reuertitur, ne propter hoc minus fortiter agat, dum timet ne ante moriatur quam domum dedicauerit; aut de nouella sua biberit, aut sponsam duxerit. Nam utique, quantum ad feminam pertinet, melius alteri nubit intacta quam uidua. Sed, ut dixi, hec instituta sunt propter uirorum animos explorandos. »Quis est homo formidolosus et corde pauido? uadat et reuertatur in domum suam: ne pauere corda fratrum suorum faciat, sicut et ipse timore perterritus est.« Quibus uerbis  edocet non posse quemquam professionem contemplationis uel spiritalis militie arripere exercitum, qui adhuc nudari terrenis operibus pertimescit: ne rursus infirmitate mentis reuertatur, suoque exemplo alios ab euangelica perfectione reuocet et infideli terrore infirmet. Iubentur itaque tales ut, discedentes a pugna, reuertantur in domum suam, quia non possunt duplici corde bella Domini preliari. »uir duplex animo inconstans est in omnibus uiis suis .« Tales quippe oportet ut ne initium quidem renuntiationis arripiant, quibus melius est in actiua uita consistant quam tepide contemplationem exsequentes, maiori discrimini semetipsos inuoluant. »Melius est enim non uouere, quam uouere et non reddere .« Similiter et ille  a tali militia prohibetur, qui uxorem duxerit, qui plantauerit uineam, uelut propagines filiorum. Non enim potest seruire diuine militie seruus uxoris: nec potest assequi studium contemplationis, qui adhuc in delectatione figitur carnis. »Nemo, inquit Apostolus, militans Deo, implicet se negotiis secularibus, ut ei placeat cui se probauit.«



CAPUT XXIII. De offerenda pace primum hostibus: et si fedus inire noluerint, funditus euertendis; et de pomiferis arboribus non excidendis.

 »Si quando accesseris ad expugnandam ciuitatem, offeres ei primum pacem. Si receperit et aperuerit tibi portas, cunctus populus qui in ea est saluabitur, et seruiet tibi sub tributo. Sin  autem fedus inire noluerint et ceperint contra te bellum, oppugnabis eam. Cumque tradiderit Dominus Deus tuus illam in manu tua, percuties omne quod in ea masculini generis est in ore gladii, absque mulieribus, et infantibus, et iumentis, et ceteris que in ciuitate sunt. Omnem predam exercitui diuides, et comedes de spoliis hostium tuorum que Dominus Deus tuus dederit tibi.« Ciuitas ergo quam expugnaturi Isrelite accedunt, significat, iuxta allegoriam, conuenticula hereticorum; uel, generaliter, mundum, qui idololatrie deditus, obsistit religioni Christiane: siue etiam, secundum tropologiam, exteriorem hominem nostrum, qui corrumpitur secundum desideria erroris  et aduersatur spiritui. Quando autem catholicus quis, qui est utique uerus Ierosolymita, huiuscemodi susceperit bellum, primum pacem iubetur offerre, hoc est, Christum ad credendum predicare. »Ipse est enim, iuxta Pauli uocem, pax nostra, qui fecit utraque unum .« Qui autem receperit uerbum Filii Dei, et aperuerit illi portas interioris cordis, ut accipiat in se hospitem Christum, saluabitur cum totis sensibus animi et affectibus illius: et per deuotionem rectam soluendo censum bonorum actuum, salutem anime sue conquirit perpetuam. Hinc Saluator in Euangelio apostolis ait: »In quamcunque ciuitatem aut castellum intraueritis, interrogate quis in ea dignus sit: et ibi manete, donec exeatis. Intrantes autem  domum, salutate eam dicentes: Pax huic domui. Et siquidem non fuerit domus digna, pax uestra ad uos reuertetur .« Qui autem fedus pacis inire noluerit, sed ceperit e contrario preliari, oppugnari debet, quia nulli uitio, nulli errori nullique nequitie consentiendum est: nec fedus cum eis ineundum, sed magis omnem uigorem eorum, quod significat masculinum genus, in ore gladii spiritalis, quod est uerbum Dei, decet esse mulctandum. Si qui uero cedunt increpationibus, ac de prauis actibus suis penitentiam agunt , in predam salutiferam militum Christi feliciter perueniunt, atque in possessionem sancte Ecclesie salubriter rediguntur. Quod autem  subiunxit: »De his ciuitatibus que dabuntur tibi, nullum omnino permittes uiuere, sed interficies in ore gladii: Hetheum uidelicet et Amorrheum, et Chananeum, Pherezeum, Hetheum et Iebuseum, sicut precepit tibi Dominus Deus tuus: ne forte doceant uos facere cunctas abominationes, quas ipsi operati sunt in diis suis,« significat nulli uitio in nostra conuersatione esse parcendum, sed magis zelo diuino resistendum, ne forte si hostibus spiritalibus parcamus, ipsi coram oculis eius in uoluptatibus nostris corrupti, et abominabiles facti, uiles appareamus; et ob hoc ab ipso deserti, in gaudium ueniamus inimicis nostris, ut exsultantes de ruina nostra, dicant in cordibus suis: »Euge, euge anime nostre, absorbuimus  eam .« »Quando obsederis ciuitatem aliquam multo tempore, et munitionibus circumdederis ut expugnes eam, non succides arbores de quibus uesci potest; nec securibus per circuitum debes uastare regionem: quoniam lignum est et non homo, nec potest contra te bellantium augere numerum. Si qua autem ligna non sunt pomifera, sed agrestia, et inter ceteros apta usus, succide et exstrue machinas, donec capias ciuitatem que contra te dimicat.« Quid est quod prohibet arbones pomiferas succidi, de quibus uesci potest, agrestia autem precidi ad machinas construendas, uel ad uarios usus, nisi quod illis personis aliquo modo in discretione iudicandi parcendum  est, que habiles sunt ad scientie germina et ad uirtutum fructus proferendos, ne forte per incautelam iudicii nimium ledantur, ita ut futuri germinis usus penitus ab eis abscindatur. Unde Apostolus admonens nos instruit dicens: »Fratres, si occupatus fuerit homo in aliquo delicto, uos, qui spiritales estis, instruite huiusmodi in spiritu lenitatis: considerans teipsum, ne et tu tenteris. Alter alterius onera portate: et sic adimplebitis legem Christi .« Qui autem agrestes habet sensus et mores inordinatos atque incompositos, ita ut nulli usui uirtutum conueniant, ab hac intentione praua et studio nefando euelli debent, atque in meliorem usum conuerti. Unde idem Apostolus quosdam peccantes iubet tradi Satane in interitum  carnis, ut spiritus saluus sit in die Domini, nec cum huiusmodi cibum sumere, neque in aliquo communicare, ut confusi penitentiam agant.



CAPUT XXIu. De cadauere hominis occisi inuento.

 »Quando fuerit inuentum in terra quam Dominus Deus tuus daturus est tibi, hominis cadauer occisi, et ignoratur cedis reus, egredientur maiores natu et iudices tui, et metientur a loco cadaueris, singularum per circuitum spatia ciuitatum, et quam uiciniorem ceteris esse prospexerint, seniores ciuitatis eius tollent uitulam de armento que non traxit iugum nec terram excidit uomere, et ducent eam ad uallem saxosam atque asperam, que nunquam arata est,  nec sementem recepit: et cedent in ea ceruices uitule: accedentque sacerdotes filii Leui, quos elegit Dominus Deus tuus ut ministrent ei, et benedicant in nomine eius, et ad uerbum eorum, omne negotium, et quidquid immundum est uel mundum, iudicetur. Et uenient omnes maiores natu ciuitatis illius ad interfectum, lauabuntque manus suas super uitulam que in ualle percussa est, et dicent: Manus nostre non effoderunt hunc sanguinem, nec oculi uiderunt. Propitius esto populo tuo Isrel quem redemisti, Domine, et non aquo;reputes sanguinem innocentem in medio populi tui Isrel, et auferetur ab eis reatus sanguinis,« et cetera. Hoc capitulum, si secundum litteram inspiciatur, uilem habet sensum; si autem secundum  spiritalem intellectum, magnum habet sacramentum: »Quando, inquit, inuentum fuerit in terra quam Dominus Deus tuus daturus est tibi hominis cadauer occisi, et ignoratur cedis reus.« Notandum uero quod alii hunc hominem occisum, Adam primum hominem intelligere uoluerunt. Sed mihi uidetur congruentius competere hanc figuram ad Adam secundum, hoc est, Redemptorem nostrum, qui a populo Iudeorum in terra possessionis tue mortis sententiam accepit, et salutarem uniuerso mundo pertulit crucem. Cuius cedis reus ignoratur, diabolus uidelicet, qui proditionis eius auctor est. Qui non ideo ignorari dicitur quod nesciatur, cum manifeste  Euangelium dicat, »quod ante diem festum pasche sciens iehsu quia uenit hora eius ut transeat ex hoc mundo ad Patrem, cum dilexisset suos qui erant in mundo, in finem dilexit eos. Et cena facta, cum diabolus iam misisset in cor, ut traderet eum Iudas Simonis Iscariote ,« et cetera; sed quod natura inuisibilis hominum conspectibus non appareat, maiores natu et iudices egredi iubentur, ut metiantur a loco cadaueris singularum per circuitum spatia ciuitatum, quatenus explorent que de illis . ., [a 1Kb] sit occisio cadaueri. Unde apostoli et doctores sancti, qui in iudicum nomine et maiorum natu designantur, sacrarum Scripturarum attestatione perceperunt quod nulla gens, nulla natio sic prompta ac sic prona fuit unquam  ad cedem innocentium conficiendam quam gens Iudeeorum, que non solum prophetarum, sed et ipsius Domini sanguinem maculatis manibus fudisse dignoscitur. Unde ad complendum mysterium sumi mandatur uitula de armento, que non traxit iugum nec terram uomere scidit. uitula quippe hec significat carnem Redemptoris nostri, de armento patriarcharum et prophetarum progenitam, que nunquam traxit iugum peccati, nec de uirili coitu ullo modo edita est, sed de uirgineis uisceribus fecundante Spiritu sancto, sine ullo peccati contagio, ad Redemptorem humani generis uite salutaris in mundum processit. Hec quoque per seniores ciuitatis, hoc est per apostolos et apostolicos uiros, pro expiatione nostrorum peccatorum crucifixa predicatur.  »Et ducent, inquit; in uallem eam asperam atque saxosam, que nunquam arata est, nec sementem recepit, et cedent in ea ceruices uitule.« Que est ergo uallis ista aspera atque saxosa, nisi Ierusalem terrestris, quam Isaias propheta uallem uisionis nuncupauit? Sed hec uallis aspera atque saxosa esse legitur: quia dura et indomita semper erat, ac spinetis uitiorum asperrima; »que nunquam arata est,« quia nunquam doctrinis sanctis perfecte cessit, nec recepit sementem Euangelii, sed pro frugibus spinas, et pro uuis gignebat labruscas. Unde Saluator in Euangelio ad ipsam ait: »Ierusalem, Ierusalem, que occidis prophetas, et lapidas eos qui ad te missi sunt, quoties uolui congregare filios tuos, quemadmodum gallina congregat pullos suos  sub alas, et noluisti!« et cetera . Ibi enim cedebant ceruices uitule, quia ibi crucifixerunt carnem Saluatoris. Sequitur: »Accedentque sacerdotes filii Leui quos elegerit Dominus Deus tuus ut ministrent ei, et benedicant in nomine eius, et ad uerbum eorum omne negotium, et quidquid mundum uel immundum est iudicetur: et uenient maiores natu ciuitatis illius ad interfectum, lauabuntque manus suas super uitulam que percussa est in ualle, et dicent: Manus nostre non effuderunt hunc sanguinem, nec oculi uiderunt. Propitius esto populo tuo Isrel quem redemisti, Domine, et non reputes sanguinem innocentem in medio populi tui Isrel.« Qui sunt  ergo sacerdotes isti ac maiores natu, quibus tale negotium et tale ministerium iniungitur, nisi sancti apostoli et predicatores Euangelii, quibus omnem ordinem ecclesiasticum regere Dominus ipse commendat? Hi ergo super carnes uitule manus lauant, cum in passione Christi sua munda demonstrant esse opera. Quia licet eiusdem passionis sacramenta in oblatione quotidie imitentur mystica, tamen ab omni fraude et dolo Iudeorum corda et opera retinent mundissima; ipsi secundum suum ministerium pacem semper optant atque deposcunt populo Christiano, quatenus eis non uindicta pro scelere, sed pro fide salus dono conferatur diuino, qui parati sunt omni tempore Christi obedire Euangelio.



CAPUT XXu.  De captiua muliere pulchra.

 »Si egressus fueris ad pugnam contra inimicos tuos, et tradiderit eos Dominus Deus tuus in manu tua, captiuosque duxeris, et uideris in numero captiuorum mulierem pulchram, et adamaueris eam, uoluerisque habere uxorem, introduces eam in domum tuam. Que radet cesariem, et circumcidet ungues, et deponet uestem in qua capta est, sedensque in domo tua flebit patrem et matrem suam uno mense; et postea intrabis ad eam, dormiesque cum illa, et erit uxor tua,« et cetera. Dicant Iudei quomodo apud eos ista seruantur; quid cause, quid rationis est decaluari mulierem et ungulas eidem abscindi? uerbi causa, ponamus quod ita inuenerit eam is qui dicitur inuenisse,  ut neque capillos, neque ungulas habeat, quid habuit quod secundum legem demere iubetur? Nobis uero quibus militia spiritalis est, et arma non carnalia sed potentia Deo, si decoram mulierem, id est, animam, que a Deo pulchra creata est, in gentili conuersatione inuenerimus, et sociare uoluerimus eam corpori Christi, deposito idololatrie cultu, induitur lugubribus penitentie indumentis; deplorabitque patrem et matrem, hoc est, omnem memoriam mundi eiusque carnales illecebras. Deinde nouacula uerbi Dei et doctrina, omne peccatum infidelitatis eius, quod mortuum et inane est, abscinditur , atque demum salutari lauacro mundata et purificata coniungitur sanctis Dei, scilicet cum iam nichil in  capite mortuum, nichil in manibus ex illis que per infidelitatem mortis dicuntur, habuerit, ut neque sensibus neque actibus immundum aliquid aut mortuum gerat. Quod uero post triginta dies iubet eam duci uxorem, ternario namque ac denario numero fides opusque significatur. Per fidem ergo Trinitatis atque opus legis recte sociatur quecunque anima uero Isrelite, corpori scilicet Christi, adherens illi sine macula sinceritatis fidei et actuum puritate. Alii putauerunt hanc mulierem decoratam specie rationabilem aliquam disciplinam significare, que sapienter dicta inuenitur apud gentiles. Hanc igitur a nobis repertam, oportet de ea primum auferre et resecare omnem superstitionis eius immunditiam, et  sic eam in studio ueritatis assumere. Nihil enim mundum habent discipline gentilium, quia nulla apud infideles sapientia est cui immunditia aliqua uel superstitio non sit admista.



CAPUT XXuI. De duabus uxoribus, una dilecta, et altera odiosa.

» Si habuerit homo uxores duas, unam dilectam et alteram odiosam, genueritque ex ea liberos, et fuerit filius odiose primogenitus: uolueritque substantiam inter filios suos diuidere, non poterit filium dilecte facere primogenitum, et preferre filio odiose, sed filium odiose agnoscet primogenitum, dabitque ei de his que habuerit, cuncta duplicia: iste est enim principium liberorum eius, et huic debentur primogenita.« Interdum  Scriptura cum allegoriam dicit, alia ad speciem Synagoge, alia ad Ecclesiam refert, alia ad animam, alia ad uerbi mysterium, alia ad diuersas species et qualitates animarum que discernit, que iudicat spiritu. Unde sequenti capitulo legis, non duas animas, sed diuersas qualitates unius anime comprehensas arbitreris. Est enim amabilis species anime, que concupiscit uoluptaria, que laborem fugit, compunctiones declinat, iudicium Dei negligit. Ideo amabilis, quia dulcis et suauis ad tempus uidetur; que mentem non afficiat, sed oblectet. At illa altera tristior, que zelo Dei conficiatur: sicut uxor seuera scortari comparem suum nolit, non patiatur, non sinat, nichil indulgeat corpori; nichil uoluptati et delectationi relaxet, abdicet occulta dedecoris, dura laborum sequatur,  grauia periculorum. Si igitur pepererint ei ambe, non poterit, inquit, primitiuum filium amabilis in hereditatis institutione preponere primitiuo filio odibilis, cum sciat odibilis filium primitiuum esse. In quo non tam prelationem simpliciter significari puto, quasi inter primitiuos duos, quam expressionem solum odibilis filium primitiui habere prerogatiuam. Primitiuus enim primogenitus est: sancti autem primogeniti sunt, »quia omnis masculus adaperiens uuluam, sanctus Domino uocabitur .« Non tamen omnis sanctus primogenitus. Denique habes in Numeris: »Ecce tuli Leuitas pro primogenitis omnibus, de medio filiorum Isrel, qui aperiunt uuluam a filiis Isrel. Mihi enim in quo die percussi omne primogenitum Aegypti, sanctificaui  omne primogenitum Isrel.« Ergo pro primogenitis Leuitas quasi sanctos. Sanctos enim primogenitos esse cognoscimus ex Epistola ad Hebreos scripta, in qua habemus: »Sed appropinquastis monti Sion, et ciuitati Ierusalem, et sanctorum millibus angelorum Ecclesie primitiuorum .« Ergo sicut primogeniti Ecclesie sancti, sic et Leuite, quoniam ipsi quoque primogeniti. Non enim nascendi ordine sancti, sed sanctificationis munere. Leui enim tertius filius fuit Lie, non primus utique. Qui autem sanctificatur, ipse aperit uuluam. Quam uuluam? Audi dicentem: »Errauerunt peccatores ab utero .« Quia intellexisti primogenitum qui aperit uuluam, intellige uterum bone matris, a quo non  errant sancti sed peccatores. Leuite autem auferuntur de medio Isrel, quia nichil habent commune cum populo, cuius primogenita secularia distrahuntur. Primogeniti enim seculi alterius matris sunt, a cuius utero segregatus est Paulus, cum ad gratiam uocaretur Dei; et ideo de medio populi segregatus uerbum recepit, quod est medium in corde nostro. Unde illud dictum est: »Medius autem uestrum stat quem uos non uidetis .« Non otiosus itaque nobis a lege in legem excursus fuit: ut primogenitum non esse amabilis illius, id est, remissioris et uoluptarie, filium doceremus, quamuis prefati capituli uerba hoc exprimant, dicente Scriptura: »Non poteris filium amabilis primitiuum ponere, cum scias filium odibilis primitiuum esse.« Ille est uere primitiuus  qui sancte matris sanctus est pater; sicut illa uera mater a cuius utero non erant ueri filii, sed peccatores. Ergo ille non uere matris filius, non primitiuus uerus, sed quasi primitiuus iuuatur sumptu ne egeat; non ut diues sit, honoratur. Hic autem dupla ex omnibus accepit, ut abundet: sicut etiam in Genesi habes patriarchas a fratre suo Ioseph gemina singula stola donatos munere, cum remitterentur ad patrem ut significarent fratrem repertum Ioseph, quem defunctum esse crediderat pater. Primogenitus itaque hereditatis accepit prerogatiuam, dicente Scriptura: »Hic est initium filiorum, et huic debentur primogenita.« A primogenito igitur Dei Filio, primogeniti sancti; et ab illo initio, quia ipse est initium et finis, initium sanctus nuncupatur.  Initium filius, cui debetur primitiarum prerogatiua, secundum illud ad Abraham dictum: »Eiice ancillam et filium eius: non enim heres erit filius ancille cum filio meo Isaac .« Quod magis ad hereditatem uirtutum quam pecunie spectare diuino oraculo docemur, dicente Domino: »Omnia quecunque dixerit tibi Sara, audi uocem eius, quoniam in Isaac uocabitur tibi semen « Que erat alia in Isaac nisi hereditas sanctitatis, que nobilitaret patrem? Et filium quidem ancille super nationes fecit, quasi simplicia conferens patrimonii. Filio autem Sare dupla dedit, cum non solum temporalia, sed etiam superna et perpetua collata sunt. Item, secundum allegoriam, homo hic qui duas uxores habere dicitur, figurare potest Dominum Christum,  qui duas plebes, hoc est, Iudeorum ac gentilium, sibi coniugii nomine copulauit. Sed odiosa potest dici Synagoga Iudeorum, que secundum legislatoris attestationem, semper contentiose agebat contra Dominum, et cui Stephanus in Actibus apostolorum exprobrat dicens: »Duri ceruice, et incircumcisis cordibus et auribus: uos semper Spiritui sancto restitistis; sicut patres uestri, ita et uos .« Dilecta autem Ecclesia est de gentibus. Sed non potest hic homo filium dilecte facere primogenitum et preferre filio odiose, quia non uult Dominus Christus Ecclesiam de gentibus preferre primitiue ecclesie sue que fuit in Ierusalem, ex qua fuerunt apostoli et primi doctores nostri. Sed agnoscet filium  odiose primogenitum, dabitque ei de his que habuerit cuncta duplicia: quia primo illi dedit populo legem et prophetas, et notitiam nominis sui; et de eo idem Saluator natus, tempore incarnationis sue, precipue Euangelium ibi predicauit: iste enim est primogenitus liberorum eius, et huic debentur primogenita. Qui autem plenius hec nosse desiderat, legat Epistolam beati Pauli apostoli ad Romanos, et tunc cognoscet per omnia uera esse que dicuntur.



CAPUT XXuII. De filio contumace atque proteruo; de homine adiudicato morti, in patibulo suspendendo, sed tamen in eadem die sepeliendo.

» Si genuerit homo filium contumacem et  proteruum, qui non audiat patris aut matris imperium, et cercitus obedire contempserit, apprehendent eum, et ducent ad seniores ciuitatis illius, et ad portam iudicii, dicentque ad eos: Filius noster iste proteruus et contumax est, monita nostra audire contemnit, comessationibus uacat et luxurie atque conuiuiis: lapidibus obruet eum populus ciuitatis et morietur, et auferetis malum de medio uestri, ut uniuersus Isrel audiens, pertimescat.« Quod obedientia semper Deo placuerit, atque contumacia et proteruitas semper displicuerit, testantur libri ueteris Testamenti et Noui, unde scriptum est: »Melior est obedientia quam uictima ,« et auscultare magis quam offerre adipem arietum, quoniam quasi peccatum hariolandi  est repugnare, et quasi scelus idololatrie nolle acquiescere. Inobedientem ergo filium et uitiosum uetus lex obrui lapidibus iubet ut moriatur. Sed et Euangelium non parcit incorrectis, imo duris increpationibus atque castigationibus, quod significant lapides, per magistros arguere mandat delinquentes: quia nullo modo parcit uitiis, sed fauet uirtutibus: »Quando peccauerit homo quod morte plectendum est, et adiudicatus morti appensus fuerit in patibulo, non permanebit cadauer eius in ligno; et nequaquam contaminabis terram tuam quam Dominus Deus tuus dederit tibi in possessionem.« Hic homo unusquisque baptizatus potest intelligi, qui quando peccauerit, adiudicandus est morti, hoc est reatui, pro quo morte tormentorum plectendus  est. Suspensus enim erit in patibulo, cuius scelus per uindictam manifestatur in populo. Unde Apostolus peccantes coram omnibus iubet arguere, ut et ceteri metum habeant. Quod autem dicit, »Non permanebit cadauer eius in ligno, sed sepelietur in eadem die, significat quod non est de die in diem differenda penitentia peccatorum, sed post peccatum mox agenda, ut ante finem uite presentis per confessionem ac penitentiam atque bona opera studeat abscondere coram oculis Dei delictum suum: quia maledictus a Deo est qui pendet in ligno, hoc est, in peccato qui perseuerat. Ligni enim nomine peccatum potest intelligi, quia in ligno protoplastus noster primum peccauit. Et nequaquam, inquit, contaminabis  terram tuam.« Ergo quia terra carnis nostre fedatur sordibus peccatorum, omnimodis studere debemus, ut eam mundemus per penitentiam et effusionem lacrymarum, ne feditas eius aliis scandalum, et nobis pariat in fine cruciatum. Sed oritur hic difficillima questio in eo quod dicit, »Maledictus a Deo omnis qui pendet in ligno.« Quia quidam heretici ad calumniam passionis Christi hanc sententiam tranferre uoluerint, non intelligentes quod mors hominis ex pena peccati est, unde et ipsa peccatum dicitur: non quia peccat homo dum moritur, sed quia ex peccato factum est quod moriatur. Sicut alio modo dicitur lingua proprie caro que intra dentes sub palato mouetur; et alio modo dicitur lingua, quod per linguam fit: secundum  quem modum dicitur lingua Greca, alia Latina. Et manus alio modo dicitur ipsum proprie corporis membrum quod mouendum est ad operandum, et alio modo manus dicitur scriptura que fit per manum. Dicimus enim, Probata est manus eius, Habeo enim manum tuam, Recipe manum tuam: manus utique proprie membrum est hominis. Non autem opinor illam scripturam esse hominis, et tamen dicitur manus, eo quod manifesta sit. Sic et peccatum, non tantum opus ipsum malum quod pena dignum est; sed etiam ipsa mors, que peccato facta est, peccatum appellata est. Illud itaque peccatum, quo reus esset mortis, non commisit Christus; illud autem alterum, id est, mortem que peccato inflicta est humane nature, suscepit pro  nobis. Hoc suspendit in ligno, hoc maledictum est per Moysen: ubi mors damnata est ne regnaret, et maledicta est ut periret. Quapropter per Christi tale peccatum damnatum est nostrum peccatum, ut nos liberaremur, ne regnante peccato nos damnati remaneremus. Quid ergo miratur Faustus maledictum esse peccatum, maledictam esse mortem, maledictam esse mortalitatem carnis sine peccato Christi, ex peccato tamen hominis in Christo factam? Ex Adam quippe corpus assumpsit, quia ex Adam uirgo Maria que peperit Christum. Dixerat autem Deus in paradiso: »Qua die tetigeritis, morte moriemini .« Hoc est maledictum quod pependit in ligno. Ille negat Christum maledictum, qui negat et mortuum. Qui autem confitetur mortuum,  et negare non potest mortem de peccato esse, et ob hoc etiam ipsum peccatum uocari, audiat Apostolum dicentem: »Quoniam uetus homo noster simul cum illo crucifixus est ,« et intelligat quem maledictum esse Moyses dixerit. Ideoque secutus Apostolus ait de Christo: Factus pro nobis maledictus ; sicut non timuit dicere »pro omnibus mortuus est,« quod est maledictus, quia mors ipsa ex maledicto est, et maledictum est omne peccatum, siue ipsum quod fit, ut sequatur supplicium, siue ipsum supplicium, quod alio modo uocatur peccatum, quod fit ex peccato. Suscepit autem Christus sine reatu supplicium nostrum, ut inde solueret beatum nostrum, ut fieret supplicium nostrum. Ex  ingenio meo ista dixerim, si non Apostolus toties hoc inculcat, ut et dormientes excitet, et calumniantes suffocet. »Misit Deus, inquit, Filium suum in similitudinem carnis peccati, ut de peccato damnaret peccatum in carne .« Non ergo erat, illa caro peccati, quia non de traduce mortalitatis in Mariam per masculum uenerat. Sed tamen quia de peccato est mors, illa caro, quamuis ex uirgine, mortalis tamen fuit: eo ipso quo mortalis erat similitudinem carnis peccati habebat. Hoc appellat etiam peccatum consequenter dicens: »Ut de peccato damnaret peccatum in carne.« Item in alio loco: »Eum, inquit, qui non nouerat peccatum, peccatum pro nobis fecit, ut nos essemus iustitia Dei in ipso .« Cur ergo timeret Moyses dicere  »maledictum,« quod Paulus »peccatum« non timuit dicere? Plane hoc propheta et preuidere debuit et predicere, paratus ab hereticis cum Apostolo reprehendi. Quisquis enim reprehenderit prophetam dixisse »maledictum,« cogetur reprehendere Apostolum dixisse »peccatum:« nam utique maledictum comes est peccati. Nec ideo maior inuidia est quod addiderit »Deo,« ut diceret: »Maledictus Deo omnis qui pependerit in ligno.« Nisi enim Deus odisset peccatum et mortem nostram, non ad eam suscipiendam atque delendam Filium suum mitteret. Quid ergo mirum si maledictum est Deo quod odit Deus? Tanto enim libentius nobis donat immortalitatem, que futura est Christo ueniente, quanto misericordius odit mortem nostram, que in  ligno pependit Christo moriente. Quod autem additum est, »omnis,« ut uideretur »maledictus omnis qui in ligno pependit,« non sane Moyses minus preuidet etiam iustos in cruce futuros, sed bene preuidet hereticos ueram mortem Domini negaturos, et ideo uolentes ab hoc maledicto Christum seiungere, ut a mortis etiam ueritate seiungerent. Si enim illa uera mors non erat, nullum maledictum Christo crucifixo pependit in ligno, quia nec crucifixus est uere. Sed contra longe futuros hereticos, quam de longe clamat Moyses: »Sine causa tergiuersamini,« quibus displicet ueritas mortis Christi, »Maledictus omnis qui pependit in ligno.« Non ille aut ille, sed omnis omnino! Etiamne et Filius Dei? Etiam prorsus. Nam hoc est quod non uultis: inde satagitis,  inde seducitis. Displicet enim uobis maledictus pro nobis, quia displicet mortuus pro nobis. Tunc enim extra maledictum illius Adam, si extra illius mortem. Cum uero ex homine et pro homine mortem suscepit, ex illo et pro illo etiam maledictum quod mortem comitatur, suscipere non dedignatus est etiam ille, prorsus etiam ille Filius Dei, semper uiuus in sua iustitia, mortuus autem propter delicta nostra in carne suscepta ex pena nostra. Sic et semper benedictus in sua iustitia, maledictus autem propter delicta nostra, in morte suscepta ex pena nostra. Ac per hoc additum est, »omnis,« ne Christus ad ueram mortem non pertinere diceretur, si a maledicto quod morti coniunctum est, insipienti honorificentia  separaretur. Qui autem ex ueritate euangelica fidelis est, intelligat tamen non esse contumeliam Christi ex ore Moysi, cum eum dixit maledictum, non ex diuinitate maiestatis sue, sed ex conditione pene nostre, ex qua in ligno suspensus est; quia non est laus Christi ex ore Manicheorum, cum eum negant carnem habuisse mortalem, in qua ueram mortem pateretur: quia ex illo prophetico maledicto laus intelligitur humilitatis, ex isto heretico quasi honore crimen obiicitur falsitatis. Si ergo negas maledictum, negas mortuum: si negas mortuum, non iam contra Moysen, sed contra Apostolum dimicas. Si autem confiteris mortuum, confitere suscepisse penam peccati nostri sine peccato nostro. Iam uero ubi audis penam peccati, aut ex benedictione crede  uenientem, aut ex maledictione: si ex benedictione uenit pena peccati, opta esse semper in pena peccati; si autem optas inde liberari, crede per diuine sententie iustitiam ex maledictione uenisse. Confitere ergo maledictum suscepisse pro nobis, quem confiteris mortuum esse pro nobis; nec aliud significare uoluisse Moysen cum diceret: Maledictus omnis qui in ligno pependerit, nisi, Mortalis omnis et moriens omnis qui in ligno pependerit. Poterat enim dicere: Maledictus omnis mortalis, aut, Maledictus omnis moriens: sed hoc est quod asserit propheta, quia sciebat Christi mortem in cruce pensuram, et futuros hereticos qui dicerent: Pependit quidem in ligno, sed specie quadam, non ut uere moreretur. Clamando ergo, »Maledictus,« nichil  aliud clamauit, nisi quia uere mortuus est, sciens mortem hominis peccatoris, quam sine peccato ipse suscepit, de illo maledicto uenientem quo dictum est: »Si tetigeritis, morte moriemini .« Ad hoc serpens ille pertinet in ligno suspensus, quo significatur non falsam mortem Christum finxisse, sed illam ueram in ligno passionis sue suspendisse, in qua serpens ille male suadendo hominem deiecit. Quam ueram mortem nolunt isti conspicere, et ideo non sanantur a ueneno serpentis, sicut in eremo quicunque illum attenderent sanabantur. Itaque fatemur ab imperitis dici aliud esse affigi ligno, aliud in ligno pendere. Si enim quidam putant soluendam esse istam questionem, ut Iudam dicant a Moyse maledictum qui laqueo se suspendit, quasi primo  nouerint utrum ex ligno an ex lapide ille se suspenderit.



CAPUT XXuIII. De non preteriendo boue atque oue errante, sed fratri suo reducendo; similiter de asino et uestimento.

 »Non uidebis bouem fratris tui, aut ouem errantem et preteribis, sed reduces fratri tuo, etiam si non est propinquus frater tuus, nec nosti eum: duces in domum tuam, et erunt apud te, quandiu querat ea frater tuus et recipiat.« Hec sententia, secundum litteram, equitatem atque benignitatem, docet ut unusquisque commodum quod sibi ab alio impendi oportet, alteri impendere non deneget, secundum illam sententiam Saluatoris qua  precepit dicens: »Omnia que uultis ut faciant uobis homines, hec eadem et uos facite illis .« Secundum allegoriam uero mysterium uenerandum ostendit. Frater enim noster secundum nature susceptionem Christus est, qui in Euangelio, post resurrectionem suam, per mulieres mandauit discipulis suis dicens: »Ite, nuntiate fratribus meis ut eant in Galileam; ibi me uidebunt .« Huius autem fratris bos aut ouis errat, cum quis de legis iugo ad fidem conuocatus, uel simplex quilibet catholicus per hereticos in errorem inducitur. Sed hec animalia iubemur in domum nostram introducere, hoc est in sollicitudinem atque curam nostram suscipere, et in domo Ecclesie per unitatem fidei et pacis nobiscum seruare, donec  predictus frater noster ad iudicium ueniens, eum repetiuerit, a quo recedendo aberrauit prius. Quod autem sequitur: »Similiter de asino, et de omni uestimento, et de omni re fratris tui que perierit, si inueneris eam, non negligas quasi alienam. Si uideris asinum fratris tui aut bouem cecidisse in uia, non despicies, sed subleuabis cum eo.« Asinus hic gentilem hominem significat, cuius uilitatem atque immunditiam non debemus despicere, sed, quantum possumus, ad fidem eum ac religionem communem potius prouocare. uestimentum autem exteriora opera sunt, que si uiderimus in aliquo a rectitudinis tramite deuiare, in uiam iustitie dirigere debemus. Hoc enim ante omnia nobis cauendum est ne quoslibet fratres nostros errantes aut  delinquentes per fastum superbie despiciamus, sed eorum casui mente pia magis condoleamus, atque per Dei gratiam melius eos, quantum ualemus, restaurare certemus. Denique si uideris quemlibet ex Iudeis, siue ex gentibus, indoctum lege seu hebetem sensu, repentino casu in uia presentis uite in peccatum corruere, per compassionem illi atque misericordiam subuenire debemus, quamuis gratiam Christi per penitentiam ac studium bonum iterum adipisci mereamur. Hinc enim instruit nos apostolus Paulus dicens: »Fratres, si preoccupatus fuerit homo in aliquo delicto, uos, qui spiritales estis, instruite huiusmodi in spiritu lenitatis, considerans teipsum, ne et tu tenteris. Alter alterius onera portate, et sic adimplebitis legem Christi .«



CAPUT XXIX. Quod mulieres non debent ueste uirili uti, nec uiri ueste feminea.

 »Non induetur mulier ueste uirili, nec uir utetur ueste feminea: abominabilis enim apud Dominum est qui facit hec.« Alia editio hec habet sic: »Non erunt uasa uiri super mulierem.« uasa bellica uult intelligi, id est, arma. Nam quidam etiam hoc interpretati sunt. Mystice autem quod dicit, »non induatur mulier ueste uirili,« ostendit illud quod Apostolus ait: »Non permitto mulieri docere in Ecclesia .« Neque enim sacerdotium neque doctrina feminis in Ecclesia conceditur. Sed nec uir indui debet ueste feminea.  Qui enim uir est et principatum gerit Ecclesie, non debet aliquid femineum uel molle in sua doctrina habere. Moraliter autem docet quod unumquemque sexum induit natura indumentis ad usus diuersos diuersis: utrique sexui diuersus color, motus, incessus, uires diuerse. »Docere autem, inquit, mulieri non permitto, neque dominari in uirum.« Quam deforme autem uirum facere opera muliebria! Ergo et pariant, ergo parturiant, qui crispant comam sicut et femine: et tamen ille uelantur, isti belligerantur. uerum habebant excusationem qui patrios sequuntur usus, sed tamen barbaros, ut Perse, ut Gothi, ut Armenii. Maior quidem est natura quam patria. Quid de aliis dicimus, qui hoc ad luxuriam deriuandum putant, ut calamistratos  et torquatos habeant in ministerio, ipsi prolixa barba, illos remissa coma? Merito illic non seruatur castimonia, ubi non tenetur sexus distinctio; in quo euidentia nature magisteria sunt dicente Apostolo: »Dedecet mulierem non uelatam orare Deum: anne ipsa natura hoc docet uos, quod uir quidem si comam habeat, ignominia est illi? mulier uero si capillos habeat, gloria est illi, quoniam quidem pro uelamine sunt .«



CAPUT XXX. De pullis et auibus, et ouis, in nido inuentis.

 »Si ambulans per uiam, in arbore uel in terra nidum auis inueneris, et matrem pullis uel  ouis desuper incubantem, non tenebis eam cum filiis, sed abire patieris, captos tenens filios, ut bene sit tibi, et longo uiuas tempore.« Per uiam imus quando per presentem uitam pergimus, et nidus auis in arbore uel in terra est, quando uerba historie aut in contemplatiua sunt, aut in actiua uita: nam precepta actiue, auis nidus in terra est: precepta contemplatiue, nidus in arbore. Mater uero pullis uel ouis incubat, quando ipsa historia intellectum spiritalem fouet: et quedam plano eloquio quasi pullos profert, quedam uero ita insinuans, ut ex eis adhuc legentis animum ad altiora perducat, quasi adhuc sub se oua continet ex quibus pullos producat. Oua enim idcirco pariuntur ut ex eis pulli debeant duci. Et sunt quedam contemplatiue  uite que per quasdam modo imagines uidentur, ut postmodum sicut sunt ipsa sua uirtute et natura uideantur. Nam Paulus ait: »uidemus nunc per speculum in enigmate, tunc autem facie ad faciem .« Et cecus cum per impositionem manuum Redemptoris iam lumen recipere cepisset, requisitus est quid uideret et dixit: »uideo homines uelut arbores ambulantes .« Homo quippe natura rationalis est, arbor autem nec sensibilis nec uiuens. Et quid iste illuminatus cecus significat, nisi genus humanum? cui cum Dominus contemplationis oculos aperit, prius quedam in enigmate conspicit, ut postmodum illa uera et rationabilia celestium agmina sicut sunt possit aspicere. Unde et illic subditur:  »Deinde posuit iterum manus super oculos eius, et cepit uidere: et restitutus est, ita ut uideret clare omnia.« Prius itaque per speculum uidit ex similitudine, ut postmodum uideret clare ex perfectione. Ad contemplatiuam ergo uitam in his uerbis mater ouis incubat, quia sacra historia hoc incipiendo in enigmate insinuat per quod aliquid fortius postmodum demonstrans, pullos uiuentes producat. Paulus quoque apostolus, cum quosdam incontinenter uiuere cognouisset, admonuit dicens: »Propter fornicationem itaque unusquisque suam uxorem habeat, et unaqueque suum uirum habeat .« Et cum uxor habenda non sit, nisi liberorum procreandorum gratia, ne quis in fornicationis culpa laberetur, concessit coniugibus aliquid,  unde adhuc surgere ad meliora potuissent. Qui ergo concessit unde animus coniugum usque ad legalem copiam perduci potuisset, quasi mater auis in terra, id est, historia, in actiua uita posuit oua. Ipsi quoque predicatores sancti plus uolunt Deum diligere quam timere; sed si timorem non insinuant, ad amorem minime perducunt. Unde prius terribilia et postmodum dulcia loqui solent, sicut per Psalmistam dicitur: »uirtutem terribilium tuorum dicent, et magnitudinem tuam narrabunt .« Ac deinde subiungitur: »Memoriam abun dantie suauitatis tue eructabunt, et iustitia tua exsultabunt .« Quando ergo ideo terrent ut ad amorem prouocent, oua ponunt. »Perfecta ergo caritas foras mittit timorem .« Et tunc  pulli uiuere incipiunt, quando iam formidini non succumbunt. Ipsa quoque lex oua posuit cum dicit: »Oculum pro oculo, dentem pro dente .« Sed pullos produxit postmodum, cum dicit: »Nec queras ultionem, nec memor eris iniurie ciuium tuorum.« Sed notandum quod de hac matre pullorum dicitur: »Non tenebis eam cum filiis, sed abire patieris, captos tenens filios, quia scilicet in quibusdam locis pretermittenda est historia, ut soli huius matris pulli, id est, spiritalis intelligentie nobis sensus in esum ueniat; nec nos mater, sed spiritalis intellectus sensibus satiet. Cum enim legimus aurum et argentum Aegyptiorum ab Ierosolymitico populo petitione deceptoria subreptum, et rursum cum legimus carnalia sacrificia omnipotenti  Deo subiecta, quid in hoc uerborum nido, nisi mater dimittenda est, et filii tenendi? Nos enim cum a quibusdam secularibus uigilantiam ingenii in defensione ueritatis trahimus, et eorum eloquium in usum rectitudinis uertimus, quid aliud quam ab Aegyptiis aurum et argentum tollimus, ut ex eo et nos diuites effici, et illi ualeant pauperes ostendi? sicut scriptum est: In captiuitatem redigentes omnem intellectum, in obsequium Christi .« Et cum nostra corpora abstinentia domamus, quid aliud quam carnalia sacrificia omnipotenti Deo exhibemus? Sicut rursum per Paulum dicitur: »Ut exhibeatis corpora uestra hostiam uiuentem .« Matrem igitur dimittentes, pullos edimus, cum historie  exempla dimittimus, sed ex ea allegoriarum sensus in mente retinemus. Quia longo tempore ille  uiuit qui per spiritalem intelligentiam eternitatis annos apprehendit.



LIBER TERTIUS.



CAPUT PRIMUM. De edificatione domus noue, ut murus per circuitum tecti ponatur, ne effundatur sanguis labente aliquo et in preceps ruente.

 »Cum edificaueris domum tuam, facies murum tecti per circuitum, ne effundatur sanguis in domo tua, et sis reus labente alio et in preceps ruente.« Huiusmodi autem fabrice in templi  edificatione mentio facta est, ubi ita scriptum est: »Et edificauit tabulatum super omnem domum quinque cubitis altitudinis .« Luriculas significans que in supremo domus tecto per circuitum erant facte, ne quis ad altiora perueniens, repente laberetur ad ima. Mystice autem insinuat in omni tempore nostro munimine recte fidei ac protectione diuina nos erigere, et quantum ex nobis est, custodiam humilitatis docet habere: ne si aliquas uirtutum species in edificio conuersationis nostre, uel in predicationem aliorum congregare uidemur, per incuriam atque desidiam nostram dispereant; quia, ut quidam sapiens dixit, Quasi in uentum puluerem portat, qui sine humilitate uirtutes congregat. Quisquis ergo fidei munimentum in doctrina  sua uel in exemplis ponere neglexerit, omnium qui inde periclitantur sanguine hoc est, uita reus est, quia eos quos seruare potuit per suam negligentiam perdidit.



CAPUT II. De non serenda uinea altero semine, nec in boue et asino simul arando.

 »Non seres uineam tuam altero semine, ne et sementis quam seuisti, et que nascuntur ex uinea, pariter sanctificentur.« uineam hic doctrinam possumus intelligere, siue plebem doctoribus commissam, ubi uinum gratie spiritalis gigni debet. Sed illic alterum semen serere prohibet, quia heresim interponere omnino non consentit. Semen enim bonum est uerbum Dei. Semen autem nequam, error  quem inimicus homo seminauit in agro Dominico, sicut in Euangelio legitur . Sed cauendum est omni modo ne aliquid intermistum in doctrina sua inueniatur erroris, ne forte corrumpatur uitio nostro id quod ex dono nobis collatum est diuino. »Non arabis in boue simul et asino.« In bouis nomine populus ex circumcisione, positus sub iugo legis, accipitur; in asino autem, populus gentium pertinens ad Euangelium. In boue quippe simul et asino arat, qui sic recipit Euangelium ut Iudaicarum superstitionum, que in umbra et imagine precesserant, ceremonias non derelinquat. Item, nonnunquam in boue bene operantium uita, in asino stultorum uecordia figuratur. Quid est ergo, »Non arabis in boue simul et asino?« Ac si diceret:  Fatuum sapienti in predicatione non socies, ne per eum qui rem implere non ualet, et illi qui preualet obsistas. Bouem quippe et asinum, si necesse sit, unusquisque sine detrimento operis iungit: sapientem uero et stultum, non ut unus precipiat et alter obtemperet, sed ut pariter equali potestate annuntient uerbum Dei, sine scandalo quisque comites facit.



CAPUT III De non induendo uestimento ex lana linoque contexto; et de funiculis in fimbriis per quatuor angulos pallii faciendis

 »Non indueris uestimento, quod ex lana linoque contextum est.« Per lanam quippe simplicitas, per linum uero subtilitas designatur. Et nimirum uestis que ex lino lanaque conficitur, linum interius celat, in superficie lanam demonstrat. uestem ergo ex lana linoque contextam induit, qui sub locutione innocentie intus subtilitatem celat malitie. Hoc secundum moralem sensum. Ceterum, iuxta allegoriam, lineis uestibus misceri lanam uel purpuram, et linea laneaque ueste indui, est inordinate uiuere, et diuersi generis professiones uelle miscere: ut uel  sancta monialis habeat ornamenta nuptiarum; aut ea que se non continens nupsit, speciem uirginis gerat: omni modo hoc peccatum est. Et si quid inconuenienter ex diuerso genere uel regione in uita cuiusque contexitur. uerum illud tunc figurabatur in uestibus, quod nunc declaratur in moribus. »Funiculos in fimbriis facies, per quatuor angulos pallii tui quo operiris.« Iusserat quoque Moyses ut in quatuor angulis palliorum hyacinthinas fimbrias facerent ad Isrel populum dignoscendum; ut quomodo in corporibus circumcisio gentis Iudaice signum daret, ita et uestis aliquam haberet differentiam. Sed et in Euangelio arguuntur superstitiosi magistri, quod captantes auram popularem, atque ex mulierculis sectantes lucra, faciebant grandes fimbrias, et  acutissimas in eis spinas ligabant: ut uidelicet ambulantes et sedentes, interdum pungerentur, et quasi hac commonitione, retraherentur ad officia Dei et ministeria seruitutis eius.



CAPUT Iu. De eo qui uituperat uxorem suam obiiciendo ei nomen pessimum fornicationis ante nuptias ceptas.

» Si duxerit uir uxorem, et postea odio habuerit, quesieritque occasiones quibus dimittat eam, obiiciens ei nomen pessimum, et dixerit: Uxorem hanc accepi, et ingressus ad eam, non inueni uirginem; tollent eam pater et mater eius, et ferent secum signa uirginitatis eius ad seniores urbis qui in porta sunt, et dicet pater: Filiam meam dedi huic uxorem. Quam quia odit, imponit  ei nomen pessimum, ut dicat: Non inueni uirginem familiam tuam, et ecce hec sunt signa uirginitatis filie mee. Expandent uestimentum coram senioribus ciuitatis, apprehendentque senes urbis illius uirum, et uerberabunt eum, condemnantes insuper centum siclis argenti, quos dabit puelle, quoniam diffamauit nomen pessimum super uirginem Isrel, habebitque eam uxorem, et non poterit dimittere omni tempore uite sue. Quod si uerum est quod obiicit, et non est inuenta in puella uirginitas, eiicient eam extra fores domus patris sui, et lapidibus obruent uiri ciuitatis eius, et morietur, quoniam fecit nefas in Isrel, ut fornicaretur in domo patris sui, et auferes malum de medio tui.« Satis hinc apparet quemadmodum  subditas feminas uiris et pene famulas lex uoluerit esse uxores: quod dicens aduersus uxorem uir testimonium unde lapidaretur illa si hoc uerum esse demonstraretur, ipse tamen non uicissim lapidatur si hoc falsum esse constiterit, sed tantummodo castigatur et damnificatur, eique perpetuo iubetur adherere qua carere uoluerat. In aliis autem causis eum qui testimonio falso cuiquam nocuerit, si probaretur, iussit occidi, et eadem pena plecti iubet, qua fuerat, si uerum esset, iste plectendus. Secundum allegoriam autem hunc sensum in hoc loco tenere possumus, ut si quis doctor accipiat plebem sub cura ac regimine suo, et postea propter auaritiam atque ambitionem maioris principatus, seu qualibet illicita occasione, ecclesiam sibi commissam deserere  uoluerit, illique nomen pessimum siue heresis, seu inobedientie falso imposuerit, quod illam non inuenerit in ea uirginitate qua Apostolus despondisse se dixit Corinthiorum ecclesiam, »uni uiro uirginem castam exhibere Christo ,« pater puelle uestimentum coram senioribus ciuitatis ad probamentum uirginitatis filie sue expandit, cum ex collatione diuinorum Testamentorum, opera et fides plebis, apud magistros Ecclesie diiudicatur. Deus enim pater uniuersorum est, cuius indicio occulta manifestantur. Et cum repererit ex iudicio diuinorum librorum doctorem illum inuidia aut auaritia magis corruptum quam uerum dixisse de subiectorum moribus ac fide, Ecclesie auctoritate corripiatur, atque redarguatur ab omnibus; centumque siclos argenti  puelle, hoc est, perfectionem doctrine atque sollicitudinis impendere plebi suscepte cogatur. Nec unquam dimittere poterit, quia secundum canonicam sanctionem non licet ei de sua ecclesia ad aliam sine synodali auctoritate conuolare. Si autem plebs illa stuprata seu uitiis corrupta inuenta fuerit, ne postea per emendationem corrigere uoluerit, extra fores domus Patris summi, hoc est, extra limina Ecclesie sancte episcoporum sententia pulsa, lapidibus duri anathematis obruatur, quia fidem catholicam corrumpere non timuit, nec postea penitentiam de concepta nequitia agere, nec se corrigere uoluit.



CAPUT u. De adultero, siue adultera; et de eo qui alterius sponsam rapuerit.

» Si dormierit uir cum uxore alterius, uterque morietur, id est, adulter et adultera; et auferes malum de Isrel.« Hac sententia quantum ad historiam pertinet, legislator persequitur Isrel adulterium. Mystice autem insinuat, quod non licet Iudeo siue heretico corrumpere Ecclesiam Christi, que sponsa et uxor esse intelligitur, quia fidei et dilectionis iure sibi associata est. Si autem adulterium huiuscemodi perpetratum sit, corruptor et corrupta simul, siue per penitentiam mori debent peccato, seu per uindictam impenitentes, eterno deputabuntur tormento. »Si puellam uirginem desponderit uir,  et inuenerit eam aliquis in ciuitate, et concubuerit cum ea, educes utrumque ad portam illius, et lapidibus obruetur: puella, quia non clamauit cum esset in ciuitate; uir, quia humiliauit uxorem proximi sui: et auferes malum de medio tui. Sin autem in agro repererit uir puellam que desponsata est, et apprehendens concubuerit cum illa, ipse morietur solus. Puella nichil patietur, nec est rea mortis, quoniam sicut latro contra fratrem suum consurgit et occidit animam, ita et puella perpessa est. Sola erat in agro, clamauit, et nullus affuit qui liberaret eam.« In isto enim capite et in sequentibus duobus, similiter corporalem fornicationem lex damnat, sicut et in duobus prioribus fecit. Secundum mysterium autem spiritalis hic fornicatio  demonstrari ualet. Puella ergo ista, uel plebem significat ecclesiasticam, uel animam Christianam diuino uerbo maritatam. Quam si quis Iudeus, uel hereticus, siue schismaticus, seu paganus, inuenerit in ciuitate Ecclesie catholice constitutam, et ibidem errore maculauerit, ipsaque ei consensum erroris prebuerit, nec eum aliis manifestauerit, quatenus pro erratu suo corripiatur, ambo rei sunt mortis. Si autem Christiana effecta est illa persona nec in societatem sanctorum suscepta, sed tantum foris Ecclesiam per catechismum uera imbuta fide, et ibidem a quolibet erroneo fuerit corrupta, ac per falsitatem seducta, seductor ille per anathema puniri debet, illa autem ad fidem inceptam reuocari, ac per gratiam baptismatis ab hostibus liberari.



CAPUT uI. De eo qui cum puella nondum desponsata concubuerit.

» Si inuenerit uir puellam uirginem que non habet sponsum, et apprehendens concubuerit cum ea, et res ad iudicium deuenerit, dabit qui dormiuit cum ea patri puelle quinquaginta siclos argenti, et habebit eam uxorem, quia humiliauit eam; non poterit eam dimittere cunctis diebus uite sue.« Si autem inuenerit aliquis puellam uirginem, que sponsata non est, et uim faciens ei dormierit cum ea, dabit patri quinquaginta didrachma argenti, et ipsius erit uxor, quia humiliauit eam; non poterit dimittere per omne tempus. Merito queritur utrum ista pena sit ut non possit eam  dimittere per omne tempus, quam inordinate atque illicite uiolauit. Si enim ob hoc intelligere uoluerimus eam non posse, id est, non debere dimitti per omne tempus, quia uxor effecta est, occurret illud quod permisit Moyses, dare libellum repudii et dimittere . In his autem que illicite uitiant, noluit licere, ne ad ludibrium fecisse uideatur, ut potius finxisset quod eam uxorem duxerit, quam uere placitoque duxisse. Hoc et de illa iussum est, cui fuerit uir calumniatus, de uirginalibus non inuentis. »Non accipiet homo uxorem patris sui, nec reuelabit operimentum eius.« Pater noster secundum conditionem qua nos creauit Christus est; uxor est eius Ecclesia. Non licet homini dignitatem sponsi istius transferre in se, nec uiolare sponsam  eius. uiolat enim, si amorem quem ipse sponso seruare debuit, commutat in se, quando ex dono percepto uirtutis siue predicationis propriam laudem querit, non Dei. Hoc enim studere debet unusquisque doctor ut totum amorem plebis sibi commisse conuertat in Deum, eiusque gloriam et honorem querat, cuius dono percepit id quod aliis largitur dicens Domino cum propheta: »Non nobis, Domine, non nobis, sed nomini tuo da gloriam, super misericordiam tuam et ueritatem tuam .«



CAPUT uII. De eunuchis atque mazeribus; et de Ammonitis atque Moabitis, decretum legis.

» Non intrabit eunuchus attritis uel amputatis testiculis et absciso ueretro ecclesiam  Domini.« Quod autem dicitur, non intrabit eunuchus attritis et amputatis testiculis et absciso ueretro ecclesiam Domini, ostendit quod omnes qui molliter uiuunt, nec exercent opus uirile, non possunt permanere in congregatione sanctorum, nec digni habentur in introitu regni celorum: maxime cum ipsa ueritas in Euangelio ait: »Regnum celorum uim patitur, et uiolenti diripiunt illud .« »Non ingredietur mazer, hoc est, de scorto natus, in ecclesiam Domini usque ad decimam generationem.« Quis est qui de scorto natus est, nisi qui degener sensu et moribus est, uel quem hereticorum prauitas in susceptione sacramentorum degenerem fecit, siue qui gentilitati seu iudaismi ritu commaculatus est? Is enim tunc recipiendus  est intra Ecclesiam, cum per fidei integritatem decalogum legis secundum sancti Euangelii institutionem spiritaliter obseruauerit, et carnalem conuersationem Spiritu sancto rite abdicauerit. Unde Saluator de sua salute querenti respondit dicens: »Si uis ad uitam ingredi, serua mandata .« Et item: »Ego sum, inquit, ostium. Per me si quis introierit, saluabitur, et pascua inueniet .« »Ammonites et Moabites, etiam per decimam generationem non intrabunt ecclesiam Domini in eternum, quia noluerant uobis occurrere cum pane et aqua in uia, quando egressi estis de Aegypto, et quia conduxerunt contra te Balaam filium Beor de Mesopotamia Syrie, ut malediceret  tibi, et noluit Dominus Deus tuus audire Balaam, uertitque maledictionem eius in benedictionem tuam, eo quod diligeret te. Ne facias cum eis pacem, nec queras eis bona, cunctis diebus uite tue in sempiternum.« Alia editio sic habet: »Non intrabit Ammonites et Moabites in ecclesiam Domini, usque in sempiternum.« Questio est quomodo intrauerit Ruth, que Moabitis fuit, de qua etiam caro Domini originem accepit uel duxit, nisi forte istam mystice prophetauerit intraturam cum ait, »usque ad decimam generationem.« Computantur enim generationes ex Abraham et Loth, qui genuit Moabitas ex filiabus: et inueniuntur cum ipso Abraham compleri decem generationes, usque ad Salmon, qui genuit Booz, qui maritus secundus  fuit Ruth. Sunt enim iste: Abraham, Isaac, Iacob, Iudas, Phares, Esrom, Aram, Aminadab, Naason, Salmon. Salmon quippe genuit Booz, qui uiduam duxit Ruth: ac per hoc uidetur post decimam generationem genus fecisse in ecclesia Domini, pariendo filios, ipse BOOZ. Sed cur additum sit, et usque in eternum,« merito adhuc queritur. An quia deinceps nulla anima de Ammonitis et Moabitis intrabit in illam ecclesiam populi Hebreorum, postea quam ista generatione decima prophetia completa est? An potius ita dictum est, »et usque ad decimam generationem,« ut omnino semper intelligi uoluerit per denarium numerum quamdam uniuersitatem, ut hoc exposuerit quodammodo addendo et dicendo, »et usque in eternum?« Quod si ita est, Ruth contra  preceptum uetitum uidetur admissa? An Ammonitas prohibuit admitti, non Ammonitidas, id est, uiros inde, non feminas, maxime quia cum euertissent Isrelite ipsi gentes, omnes uiros occidere iussi sunt, feminas autem non nisi eas que nouerant concubitum uiri, quoniam ipse in fornicationem seduxerant populum; uirgines autem saluas esse uoluerunt, non eis imputantes culpam, qua euerti illa gens meruit? quam etiam hic commemorauit, uelut quereretur cur Moabitas et Ammonitas admitti noluerint in Ecclesiam Domini, subiunxit: »Eo quod non obuiauerint uobis cum panibus et aqua in uia cum exiretis de Aegypto, et quia conduxerunt aduersum te Balaam filium Beor de Mesopotamia, ut malediceret te.« Has culpas ne tunc quando illa gens debellata est, feminis  imputauerunt, quas saluas conseruare uoluerunt. Quod uero Ammonites et Moabites non permittuntur in eternum intrare in Ecclesiam, significat hereticos ab Ecclesia semper esse repellendos. »Hereticum enim, inquit, hominem, post unam et alteram correptionem, deuita .«



CAPUT uIII. De non abominando Idumeo neque Aegyptio.

» Non abominaberis Idumeum, quia frater tuus est, nec Aegyptium, quia aduena fuisti in terra eius. Qui nati fuerint ex eis, tertia generatione intrabunt Ecclesiam Domini.« Per Aegyptium et Idumeum significatur presens uita, cui quamuis renuntiantes Aegyptiam terram, id est,  pristinam conuersationem, et mundi concupiscentiam declinemus, tamen dum huius mundi necessitatibus subdimur, quasi Aegyptiam nationem nequaquam exstinguimus, licet ab ipsa quadam discretione separemur: non de superfluis cogitantes, sed sumus, secundum Apostolum, uictu quotidiano indumentoque contenti . Quod autem dicitur, »Qui autem nati fuerint ex illis, tertia generatione intrabunt in Ecclesiam Domini,« significat, quod tunc secularis quisque potest sanctis Dei coniungi, cum perfecte crediderit in Patrem et Filium et Spiritum sanctum, uel cum spe et caritate sit ornatus. »Quando egressus fueris aduersus hostes tuos in pugnam, custodies te ab omni re mala.« Hac sententia legislator instruit maxime spiritales milites Christi,  quatenus se obseruent ab omni peccato et uitio, quibus contra spiritales semper hostes est dimicandum. Unde et Paulus apostolus huiuscemodi uerba ad auditores suos protulit dicens: »Omnis qui in agone contendit, ab omnibus se abstinet. Et illi quidem ut corruptibilem coronam accipiant, nos autem incorruptam, etc.«



CAPUT IX. De eo qui nocturno pollutus fuerit somnio, et de digestione ciborum.

» Si fuerit inter uos homo qui nocturno pollutus sit somnio, egredietur extra castra, et non reuertetur, priusquam ad uesperam lauetur aqua, et post solis occasum, regredietur in castra.« Multa lex ponit in sacramentis et umbris futurorum.  Quedam ergo in semine materialis informitas, que formata corpus hominis redditura est, in significatione posita est uite informis et inerudite. A qua informitate, quoniam oportet hominem doctrine forma et eruditione mundari, in huius rei signum, illa purificatio precepta est post seminis emissionem. Neque enim et in somnis peccatum fit, et tamen etiam ibi precepta est purificatio. Aut et si hoc peccatum quisquam putat, non arbitrans accidere nisi ex aliquo huiusmodi desiderio, quod procul dubio falsum est, nunquid et solita mensium peccata sunt feminarum? A quibus tamen easdem legis uetustas precepit expiari, non nisi propter ipsam materialem informitatem, que, fetu concepto, tanquam in edificationem corporis additur, ac per hoc cum fluit informiter,  significari per illam lex uoluit animum sine discipline forma indecenter fluidum ac dissolutum, quem formari oportere significat, cum talem fluxum corporis iubet purificare. Postremo, nunquid et mori peccatum est? Aut mortuum sepelire, non etiam bonum opus humanitatis est? Et tamen purificatio exinde mandata est, quia et mortuum corpus uita deserente non peccatum est, sed peccatum significat anime deserte a iustitia. Quid hoc loco per nocturnum somnium, nisi tentatio occulta signatur? Per quam tenebrosa cogitatione turpe aliquid corde concipitur, quod tamen corporis opere non expletur. Sed somnio nocturno pollutus, egredi precipitur, quia uidelicet dignum est ut qui immunda  cogitatione polluitur, indignum se cunctorum fidelium societatibus arbitretur, culpe sue meritum ante oculos ponat, ex bonorum se estimatione despiciat. Pollutum ergo extra castra exire est turpi impugnatione laborantem, sese ex continentium comparatione despicere, quia ad uesperam lotus aqua, cum defectum suum despiciens, ad lamenta penitentie conuertitur uti fletibus deleat omne peccatum quod animo occulta inquinatio accusat. Sed post occasum solis ad castra redeat, quia, deferuescente tentationis ardore, necesse est ut iterum fiduciam erga societatem sumat bonorum. Postea quippe occumbente sole ad castra reuertitur, qui post lamenta penitentie, frigescentem flammam cogitationis illicite, ad fidelium merita presumenda reparatur: ut etiam se a  ceteris longe esse non estimet, qui mundum se per obitum intimi ardoris gaudet. »Habebis locum extra castra, ad quem egrediaris ad requisita nature, gerens paxillum in balteo. Cumque sederis, fodies per circuitum, et egesta humo operies quo releuatus es. Dominus enim Deus tuus ambulat in medio castrorum ut eruat te et tradat tibi inimicos tuos, ut sint castra tua sancta, et nichil in eis appareat feditatis, ne derelinquat te.« Nature corruptibilis pondere grauate, a mentis nostre utero, quedam cogitationum superflua quasi uentris grauamina erumpunt. Sed portare sub balteo paxillum debemus, ut uidelicet apprehendendos nosmetipsos semper accincti, acutum circa nos stimulum compunctionis habeamus, qui incessanter terram  mentis nostre, penitentie dolore confodiat, et hoc a nobis fetidum erumpat et abscondat. uentris quippe egestio fossa humo per paxillum tegitur, cum mentis nostre superfluitas, subtili redargutione discussa, ante Dei oculos per compunctionis sue stimulum celatur



CAPUT X. De non tradendo seruo fugitiuo domino suo.

 »Non tradas seruum domino suo qui ad te confugerit. Habitabit tecum in loco qui ei placuerit, et in una urbium tuarum requiescet, ne contristes eum.« Non tradas puerum domino tuo, qui appositus est tibi a domino suo. Non quod dominis eius eum apposuerit, id est, commendauerit. Potius enim depositum diceret; sed appositum dixit a  domino suo, id est, huic adiunctum cum ab illo abscessisset. Non ergo suscipi, sed reddi potius prohibet fugitiuos. Hoc quid sit dubitari potest, nisi intelligamus genti et populo ista dici; non uni homini. Ex alia itaque gente refugientem ad istam gentem, cui loquebatur, hominem a domino suo, id est, a rege suo, reddi prohibuit. Quod etiam alienigena seruauit Amam rex Geth, quando ad eum refugit Dauid a facie domini sui, hoc est, regis Saul. Apertissime autem hoc explanat cum dicit de ipso: »Refuga in uobis habitabit, in omni loco ubi placuerit ei.« Mystice autem hoc mandat cetui predicator, ut eum qui a seruitute diabolica, hoc est, ab infidelitate seu a pondere peccatorum ad penitentiam  ac fidem Christi confugerit, nunquam Domino priori qui eum inhianter repetere uoluerit, tradat respuendo scilicet atque in desperationem illum mittendo, sed magis eum collocet sub munimine fidei catholice, ac sub tutela sancte Ecclesie, ut ibi ueraciter requiescat, nec ultra ad seruitium pristinum redeat.



CAPUT XI. Quod non meretrix neque scortator de filiis Isrel esse debet, nec mercedem prostibuli, nec pretium canis oportet in domum Domini offerri.

 »Non erit meretrix ex Isrel, et non erit fornicans a filiis Isrel.« Ecce ubi manifeste prohibuit fornicari, et uiros et feminas etiam cum alienis coniugibus peccatum esse demonstrans, misceri  coniugibus non suis, quando et meretrices esse, et ad meretrices accedere prohibet, quarum publice est uenalis turpitudo. In decalogo mechi nomine non uidetur hoc aperte prohibuisse, quoniam mechia non nisi adulterium intelligi solet. Unde quid nobis uideretur, ibi tractabamus. Spiritaliter autem innuit, quod nullo modo liceat anime Christiane erroribus hereticorum se commiscere; nec eum qui filius adoptiuus est Dei Patris, impudicitie atque libidini se tradere, neque cum diabolo fedus nefandum inire; unde et doctor gentium ait: »Fugite fornicationem: non enim uocauit nos Deus in immunditia, sed in sanctificatione. Nolite iugum ducere cum infidelibus. Que enim participatio iustitie cum iniquitate? Qui autem consensus templo Dei cum idolis? Aut que  societas luci ad tenebras? Que autem conuentio Christi ad Belial? Aut que pars fideli cum infideli? Qui autem consensus templo Dei cum idolis? uos enim estis templum Dei uiui, sicut dicit Deus: Quod inhabitabo cum illis, et ambulabo inter eos, et ero illorum Deus, et ipsi erunt mihi populus. Propter quod exite de medio eorum, et separamini, dicit Dominus: et immundum ne tetigeritis, et ego recipiam uos, et ero uobis in patrem, et uos eritis mihi in filios et filias, dicit Dominus omnipotens .«

»Non offeres mercedem prostibuli, nec pretium canis in domum Domini Dei tui, quidquid illud est quod uouerint: quia abominatio est utrumque apud Dominum Deum tuum.« Non offeres mercedem meretricis, neque communicationem canis in  domum Domini Dei tui ad omne uotum: quoniam abominatio Domino Deo tuo est, et hoc non unum horum, sed utrumque. De cane quippe uetat fieri commutationem primogenitorum, quam iubet fieri de aliis immundis animalibus, id est, equis et asinis; et si quid eorum est que adiuuant hominem: et Latine a iuuando iumenta dicuntur. De cane autem noluit, utrum et de porco? Et quare noluerit requirendum est, et si de omnibus talibus noluit, quare solum canem isto loco exceptum fecerit? De mercede autem meretricis ut diceret, uidetur ea esse causa, quia superius prohibuit esse meretricem de filiabus Isrel, aut nequaquam filiorum Isrel uti meretrice; et ne subrepat cogitationi expiari posse  hoc peccatum, si aliquid inde offerretur in templium, dicendum fuit quod sit abominatio Domino. Moraliter autem ostenditur quod sicut merces prostibuli abominatio est Domino, sic et donum rapacitatis. Canes enim rapaces significant. Non enim placere Deo potest oblatio que offertur ex rapina; unde per Sapientiam dicitur: »Dona iniquorum non probat Altissimus, nec respicit in oblationibus iniquorum, nec in multitudine sacrificiorum eorum propitiabitur peccatis. Qui offert sacrificium ex substantia pauperum, quasi qui uictimat filium in conspectu patris sui .«



CAPUT XII. Usuram uetat et uuas de uineis proximi offerri; similiter et falce segetem proximi meti prohibet.

 »Non fenerabis fratri tuo ad usuram pecuniam,  nec fruges, nec quamlibet aliam rem, sed alieno. Fratri autem tuo absque usura id quod indiget, commodabis, ut benedicat tibi Dominus Deus tuus in omni tempore, in terra ad quam ingredieris possidendam.« Benignitatem atque iustitiam hac sententia legislator docet, quia usuras per fraudem atque auaritiam nos colligere prohibuit, et indigenti caritatem impendere iubet. Frater autem noster unusquisque catholicus est, cui secundum spiritalem sensum, frugem uerbi, gratis impendere debemus, quatenus nobiscum utatur cibo celesti. Alienus infidelis quilibet est atque scelestus, cui ad usuram pecuniam damus, quando pro expenso predicationis uerbo, penitentiam peccatorum, et insuper  fidem cum operibus bonis ab eo postulamus. Duobus modis in Scripturis sacris pecunia probatur intelligi. Una est ista metallica, que ad usuram dari omnino prohibetur, quoniam uitium cupiditatis est exigere uelle quod te nescias commodasse. Hanc pecuniam quidem habuit Dominus iehsu Christus, quam Iude tradidit pauperibus erogandam, quam non dedit ad usuram, quando illam indigentibus ad informandos nos pia largitate concessit. Altera uero est quam ad usuram dari, Euangelio dicente, suademur, id est, predicationes sanctissimas et instituta diuina. Ait enim: »Sciebas me hominem durum et austerum. Nonne oportuerat te committere pecuniam meam nummulariis, et ego ueniens exegissem utique cum usuris quod meum est?« Sic enim istud equiuocum  uerbum pro locorum qualitate suscipitur. »Ingressus uineam proximi tui, comede uuas quantum tibi placuerit; foras autem ne efferas tecum.« uineam hoc loco uel Scripturas sacras, ubi gratia spiritalis reperitur, uel Ecclesiam catholicam, quam in parabola Euangelii expressam uinee nomine legimus, accipere possumus. Proximus autem noster cuius ipsa uinea est, Redemptor humani generis est. Quisquis hanc uineam ingreditur, uuas ei comedere, hoc est incarnationem Christi credere, et sacramentis eius in ea participare licet. Foras autem, hoc est extra Ecclesiam, hanc gratiam nullo modo efferri licebit, quia in una domo carnes agni edi iubentur. »Si intraueris segetem amici tui, franges spicas et  manu conteres, falce autem non metes.« Quid est enim segetem amici intrare, nisi legem Christi, qui uerus amicus noster est, pie meditari? Ubi frangere spicas et manu conterere, hoc est litteram legis in opportunis locis ad spiritalem sensum redigere, nobis conceditur; falce autem metere, hoc est omnes Scripturas in malum sensum uertere, penitus interdicitur. Sunt ergo quedam loca in Testamentis diuinis, que historialiter fidem imbuunt; quedam uero que moraliter ad sanctam conuersationem instituunt; quedam etiam que non secundum historiam, sed secundum allegoriam ueneranda mysteria ostendunt: at ideo ubique diligenti lectori summa discretione opus est, ut in predicta segete Domini, per cautelam pastum sibi salubrem querat, ne tamen  per temeritatem in iudicium lese messis incidat.



CAPUT XIII. De dimittenda uxore odiosa cum libello repudii.

 »Si acceperit homo uxorem et habuerit eam, et non inuenerit gratiam ante oculos eius propter aliquam feditatem, scribet libellum repudii, et dabit in manu eius, et dimittet eam de domo sua. Cumque egressa alterum maritum duxerit, et ille quoque oderit eam, dederitque ei libellum repudii et dimiserit de domo sua, uel certe mortuus fuerit, non poterit prior maritus recipere eam in uxorem, quia polluta est et abominabilis facta est coram Domino, etc.« Istum locum plenius Saluator exponit, quod Moyses libellum repudii dari iusserit, propter duritiam cordis meritorum [a 1Kb] ,  non discidium concedens, homicidium . Multo enim melius licet lugubrem euenire discordiam quam per odium sanguinem fundi. Multe erant in ueteri lege cause uxores dimittendi. Dominus autem in Euangelio solam causam fornicationis excepit: ceteras uero molestias uniuersas, si que forte exstiterint, iubet pro fide coniugali, et pro castitate, fortiter sustinere. Et mechum dicit etiam uirum qui eam duxerat que soluta est uiro: cui rei apostolus Paulus terminum ostendit, quia tandiu obseruandum dicit, quandiu uir eius uiuit, illo autem mortuo, dat nubendi licentiam . Hanc etiam regulam ipse tenuit, et in ea non solum consilium, sicut et in nonnullis monitis, sed preceptum Domini iubentis ostendit cum dicit:  »Eis autem que nupta sunt precipio, non ego sed Dominus, mulierem a uiro non discedere .«

»Quod si discesserit, manere innuptam, aut uiro suo reconciliari. Et uir uxorem ne dimittat.« Credo simili forma, ut si dimiserit, non ducat aliam, aut reconcilietur uxori. Fieri enim potest ut dimitteret uxorem causa fornicationis, quam Dominus exceptam esse uoluit. Iam uero si nec illi iubere concederetur, uiuo uiro a quo recesserit, neque huic alteram ducere uiua uxore quam dimisit, multo minus fas est illicita cum quibuslibet stupra committere. Beatiora sane coniugia iudicanda sunt, que siue filiis procreandis, siue etiam ista terrena prole  contempta, continentiam inter se pari consensu seruare potuerunt: quia neque contra illud preceptum fit, quo Dominus dimitti coniugem uetat. Non enim dimittit qui cum ea non carnaliter, sed spiritaliter uiuit, et illud seruatur, quod per Apostolum dicitur: »Reliquum est, ut qui habent uxores, quasi non habentes sint « Mystice autem homo hic Christum demonstrat, qui accepit uxorem, cum associare sibi uoluit synagogam, quam etiam dudum desponsabat, quando ei legem dedit in iustitia, et iudicio, et misericordia, sicut in Moyse scriptum est. Sed illa non inuenit gratiam ante oculos eius propter increduiitatem suam et feditatem idololatrie. Unde ei scripsit libellum repudii, condendo uidelicet Euangelium, ubi manifestissime declaratur,  quod ipsa indigna fuit spiritalis huius consortii, cum Christum persequendo, tradidit ad crucem, et magis elegit sibi dari Barabban latronem, quam Dominum Saluatorem. Datus est libellus repudii in manus illius, cum potestas illi data est Redemptorem crucifigi: unde iuste meruit abiici, et dimissa est a domo sua, cum a sancta eiecta est Ecclesia. Hinc quoque in Euangelio ipse Dominus preferens illis fidem centurionis, ait: »Multi uenient ab oriente et occidente, et recumbent cum Abraham, et Isaac et Iacob in regno celorum: filii autem regni huius eiicientur in tenebras exteriores, ubi erit fletus et stridor dentium .« Quod autem sequitur: »Cumque egressa, alterum maritum duxerit, et ille propter feditatem suam oderit eam, dederitque ei  libellum repudii, quia dimiserit de domo sua, non poterit prior maritus recipere eam, quia polluta est et abominabilis facta,« significat quod, licet apostoli post passionem et resurrectionem Christi synagogam ad penitentiam et ad fidem catholicam suis predicationibus prouocauerint, eamque uellent spiritalibus nuptiis copulari, tamen indigna fuit prioris mariti consortio, quia polluta errore, et in uoluptatibus suis abominabilis facta, in feditate pristina permansit. Unde legitur quia apostoli Christi Paulus et Barnabas in Antiochia, excusso puluere pedum in Iudeos, dixerunt: »uobis oportebat primum loqui uerbum Dei, sed quoniam repellitis illud, et indignos uos iudicatis uite eterne, ecce conuertimur ad gentes .« Tropoligice autem  homo uxorem accipit, cum actionis terrene suscipit curam, cuius cum feditatem cognouerit, dat libellum repudii, et dimittit eam de domo sua, quia sepe ipsa terrena actio, que prius quam haberetur fortiter amabatur, cum habita fuerit, cuius sit feditatis agnoscitur, cum esse polluta per peccata uidetur. Dimittat ergo uir eam de domo sua, ut amorem eius abiiciat a mente sua. Que egressa alterum uirum accipiat, quia terrenam actionem quam tu deseris, alius concupiscit. Sed fortasse et ipsi in odium quandoque uentura est, ut eam utiliter dimittat. Bene autem dicitur, »Dimiserit eam, uel certe mortuus fuerit,« quia unusquisque terrenam curam aut dimittit,  aut moritur, id est, aut non ei ex animo succumbet, aut per eam funditus in anime uita succumbet. Siue ergo eam sequens maritus dimiserit, siue mortuus fuerit, maritus prior non poterit eam in uxorem recipere, quia polluta est. Ut uidelicet is qui semel curam terrenam atque presentis uite intentionem reliquerit, ad eam ultra nullo modo redeat, quoniam ipse suo iudicio iam eam polluit, qui eam prius ideo deseruit, quia pollutam esse cognouit. Unde recte subiungitur: »Ne peccare facias terram tuam quam Dominus Deus tuus tibi tradiderit possidendam.« Polluet enim terram suam, qui carnalibus desideriis et concupiscentiis huius mundi coinquinat corpus suum; ideo necessarium ualde est, ut ambitionem uite presentis edomare fortiter festinet, ne  forte ipsa ualeat dominari. Et cum terrena actio semel fuerit repulsa, non est iterum repetenda, ne post tergum respiciat, qui super aratrum manum posuisse uidebatur .



CAPUT XIu. De eo qui nuper nupsit, quod nulla necessitas publice ei iniungenda est.

 »Cum acceperit homo nuper uxorem, non procedet ad bellum, nec ei quidpiam necessitatis iniungatur publice, sed uacabit absque culpa domni sue, ut uno anno letetur cum uxore sua.« Quid autem per hanc sententiam nobis innuitur, nisi ut quicunque carnalibus desideriis se obligant, ad regimen Ecclesie atque spiritalem intelligentiam se inhabilem esse cognoscant? Unde Paulus apostolus  discipulo precepit dicens: »Nemini cito manum imposueris« . Et item: »Nemo, inquit, militans Deo, implicet se negotiis secularibus, ut ei placeat, cui se probauit« . »Non accipies loco pignoris inferiorem et superiorem molam, quia animam suam apposuit tibi« Accipere namque aliquando dicimus auferre. Unde et aues ille que ad rapiendum sunt auide, accipitres uocantur; unde et Paulus apostolus dicit: »Sustinetis enim si quis deuorat, si quis accipit« . Ac si diceret, »si quis rapit.« Pignus uero debitoris est confessio peccatoris. A debitore enim pignus accipitur, cum a peccatore iam peccati confessio tenetur. Superior autem et inferior est mola, spes et timor. Spes quippe ad alta subuehit, timor autem cor inferius  premit. Sed mola inferior et superior ita sibi necessario iunguntur, ut una sine altera inutiliter non habeatur. In peccatoris itaque pectore incessanter debet spes et formido coniungi, quia incassum misericordiam sperat, si non etiam timet iustitiam; incassum iustitiam metuit, si non etiam in misericordia confidit. Loco autem pignoris mola superior aut inferior tolli prohibetur, quia qui predicat peccatori, tanta dispensatione componere predicationem debet, ut nec derelicta spe timorem subtrahat, nec subtracta, in solo eum timore derelinquat. Tollit enim superiorem molam, si flenti peccatum dicat non habendam ueniam de commissis. Tollit inferiorem, si peccantem deceptione palpet ac dicat: Age  malum in quantum potes absque metu: nam Deus pius est, et ad indulgendum paratus. Sed utiliter tunc mola utraque habetur, si et spes sit cum emendante formidine, et formido fuerit cum spe.



CAPUT Xu. De eo qui sollicitans fratrem suum uendiderit, et cautela lepre.

 »Si deprehensus fuerit homo sollicitans fratrem suum de filiis Isrel, et uendito eo acceperit pretium, interficietur: et auferes malum de medio tui.« Assidue hoc dicit Scriptura, cum iubet occidi malos: qua locutione usus est etiam Apostolus cum diceret: »Quid enim mihi de his qui foris sunt, iudicare? Nonne de his qui intus sunt, uos iudicatis? Auferte malum ex uobis ipsis« . Nam Grecus habet : quod etiam hic scriptum est. Hoc autem potius malignum solet interpretari quam malum. Nec ait, , id est, malignum. Ex quo apparet eum uoluisse intelligi, qui aliquid tale commisit, ut excommunicatione dignus sit. Hoc enim nunc agit in Ecclesia excommunicatio, quod agebat tunc interfectio. Quamuis aliter illud apostolicum possit intelligi ut unusquisque malum uel malignum, ex seipso sit iussus auferre. Quis sensus acceptabilior esset, si hoc malum uel hoc malignum, non autem hunc malignum in Greco inueniretur? Nunc uero credibilius de homine dictum quam de uitio. Quanquam possit eleganter intelligi etiam homo auferre a se malum hominem, quemadmodum dictum est. »Exuite uos ueterem  hominem« . Quod exponens ait: »Qui furabatur, iam non furetur.«

»Obserua diligenter ne incurras plagam lepre, sed facias quecunque docent te sacerdotes Leuitici generis, iuxta quod precepi eis, imple sollicite.« Hic apparet omnem sacerdotem Leuitam fuisse, quamuis non omnis Leuites sacerdos fuerit. Typice autem docet nos Scriptura, quatenus cauti simus, ne per lepram erroris maculemur, neque hereticorum astutia seducamur. »Sermo enim eorum, iuxta Pauli uocem, ut cancer serpit« : et si permittitur, totam conuersationem nostram contaminat, atque animum in infernum precipitat.



CAPUT XuI. De non repetendo pignore, et de non neganda mercede  indigentis et pauperis.

 »Cum repetes a proximo tuo rem aliquam quam debet tibi, non ingredieris in domum eius ut pignus auferas, sed stabis foris, et ille proferet tibi quod habuerit. Si autem pauper est, non pernoctabit apud te pignus, sed statim reddes ei ante solis occasum, ut dormiens in uestimento suo, benedicat tibi, et habeas iustitiam coram Domino Deo tuo.« Non immerito uidetur ad opus misericordie pertinere, ut non intret pignerator in domum, ne fiat perturbatio debitori, sed ex hoc etiam ipsum debitorem admonet pignus foras proferre creditori. Quod uero iubet egenti pignus eodem die restitui, ut in eo dormiat, qui non habet ubi dormiat,  merito mouet ut requiratur, cur non potius creditori preceperit ut non auferat pignus quod eodem die oportet restitui. Quod si ad compellendum debitorem fieri uoluerit, quomodo se urgeat ad reddendum, cum sciat pignus eodem die se recepturum? An forte hoc fieri uoluerit propter memoriam, ne obliuiscatur reddere, et tunc non reddat, si uere non habuerit? maxime quia creditoris sui misericordia uincitur, cui esse non debet ingratus si pignus recepit in quo dormiat; simul et creditor, cum ille non reddiderit, debet eum credere non habere, qui hac eget misericordia, ut pignus ei propterea restituatur, quod aliud non habet ubi dormiat.

»Non negabis mercedem indigentis, et pauperis fratris tui, siue aduena, qui tecum moratur in  terra, et intra portas tuas est, sed eadem die reddes et pretium laboris sui ante solis occasum, quia pauper est, et ex eo sustentat animam suam, ne clamet contra te ad Dominum, et reputetur tibi in peccatum.« Secundum historiam lex commendat nobis misericordie affectum, et equitatis operis erga indigentes et pauperes. Iuxta allegoriam uero instruit plebem, qualiter erga predicatores suos debeant esse solliciti. Ipsi enim sunt pauperes spiritu, quibus Dominus in Euangelio precepit, »ut neque sacculum, neque peram, neque calceamenta portarent in uia, neque duas tunicas haberent, sed neque in zonis es« . Unde autem sperare deberent necessaria, subiunxit dicens: »Dignus est operarius mercede sua.« Hinc et Paulus ait: »Laborantem  agricolam oportet de fructibus percipere« . Unde et Dominus ordinauit, »his qui Euangelium annuntiant, de Euangelio uiuere.« Et item: »Si seminauimus uobis, inquit, spiritalia, magnum est si uestra metamus carnalia?«  Ante solis ergo occasum pretium laboris sui a subiectis, ipsis doctoribus reddendum est, quia in presenti uita eis necessaria preberi oportet, salua mercede futura, quam in eterna uita a largitore omnium bonorum accepturi sunt.



CAPUT XuII De non occidendis patribus pro filiis, nec filiis pro patribus; et non peruertendis iudiciis aduene et pupilli.

 »Non occidentur patres pro filiis, nec filii  pro patribus, sed unusquisque in suo peccato morietur.« Ecce non solum prophete hoc dixerunt, uerum etiam lex dicit sua culpa quemque interimendum; non autem patris sui aut filii sui. Quid est ergo quod Deus dicitur reddens peccata patrum in filios, in tertiam et quartam generationem? An de filiis nondum natis intelligitur, propter originale peccatum, quod etiam ex Adam traxit genus humanum? Hic autem iam natis facta distinctio, ut unusquisque in suo peccato proximo moriatur. Non enim trahit aliquid ex patre, qui iam natus erat, quando pater eius peccauit. Sed cum ibi dicit: His qui oderunt me, manifestum est etiam illam conditionem mutari posse, si filii parentum suorum facta non  fuerint imitati. Nam et illud ex Adam temporaliter redditur, quia omnes propter hoc moriuntur, non autem in eternum eis qui fuerint per gratiam spiritalem regenerati, in eaque permanserint usque in finem. Quamuis et illud merito queri possit, si redduntur peccata patrum in filios his qui oderunt Deum, cur in tertiam et quartam generationem uel pretermissa prima et secunda, uel non etiam in ceteras permanente impietate et imitatione malorum parentum? An per hunc numerum, quoniam septenarius numerus intelligitur, uniuersitatem significare uoluit? Et ideo non ipsum potius septenarium posuit, ut diceret, »in septimam generationem.« Ac sic omnis intelligeretur, quia causam perfectionis huius numeri hoc modo potius intimauit. Ideo  namque perhibetur perfectus, quia ex his duobus constat: ternario scilicet primo impari toto, et quaternario primo pari toto. Unde et illud esse propheticum existimo, quod assidue repetitur: »In tribus et quatuor impietatibus non auersabor.« Per quod uoluit impietates uniuersas, potius quam tres uel quatuor intelligi.

»Non peruertes iudicium aduene uel pupilli, nec auferes pignoris loco uestimentum uidue.« Non declinabis iudicium aduene, et orphani, et uidue, et non pignorabis uestimentum eorum? Que enim causa est, ut trium istorum iudicium declinare uetuerit, pignus autem auferri uestimentum solius uidue, non et illorum, nisi quia iudicia omnium facienda propterea commendauit, quia non habent a  quibus defendantur: siue aduena, quia in terra aliena est; siue orphanus, id est, pupillus, quia parentibus caret; siue uidua, quia maritum non habet? Pignus uero cum prohibet uestimentum auferre uidue, puto quod satis diligenter admonet eas uere dicendas esse uiduas, que etiam pauperes sunt. Id enim et Apostolus euidenter ostendit, ubi ait: »Si qua autem uidua filios et nepotes habet, discat primum domum suam pie tractare, et mutuam uicem parentibus reddere, hoc est enim acceptum coram Domino. Que autem uere uidua est et desolata, sperabit in Dominum: et persistet in orationibus nocte et die« . Hanc ueram uiduam dixit, que non habet a quibus sustentetur: quia non solum a uiro, sed etiam a posteris atque omni ope destituta  est. Diuitem quippe, non diceret desolatam. Pauperi itaque non est auferendum pignus uestimentum. Porro si occurrerit animo, quid si multa habeat uestimenta non necessaria, sed superflua, quomodo intelligitur uere uidua? Hoc est non solum non desolata, uerum etiam quia in deliciis agit, quam subiecit dicens: »Que autem in deliciis agit, uiuens mortua est« . Et hanc quippe opposuit, tanquam e contrario uere uidue, tanquam talis non sit uidua. Quecunque autem diuites alias nuptias experiri noluerunt, continentia in eis laudatur, non desolatio commendatur. He quippe tantum maritis uiduate sunt, non aliis rebus.



CAPUT XuIII. De manipulo in messe relinquendo, et de reliquiis oliuarum atque arboribus.

 »Quando messueris segetem in agro tuo, et oblitus manipulum reliqueris, non reuerteris ut tollas eum, sed aduenam et pupillum et uiduam auferre patieris, ut benedicat tibi Dominus Deus in omni opere manuum tuarum. Si frages colliges oliuarum, quidquid remanserit in arboribus, non reuerteris ut colligas, etc.« Quod admonet ut in messe oblitum manipulum nemo colligat, et oliuam uel uuam relictam nemo repetat, diligentius neglecta colligere, et dicit egentibus dimittenda, occurrit forsitan cogitationi quid si hec que ab agrorum dominis dimittuntur, non egentes sed improbi colligunt?  Sed considerandum primo illum misericordiam facere, qui hoc animo dimittit, ut egentes habeant quod dimittitur. Deinde cum hec populo dimittuntur, simul admonentur hi qui non indigent ista non querere. Quod si quesierint, quid aliud quam res alienas, et, quod est grauius, pauperum inuadere iudicandi sunt? Utrique ergo commemorantur his preceptis, et quorum agri sunt, ut misericorditer ea relinquant; et qui indigentes non sunt, ut inde se abstineant, quando utrumque dicitur, et a quibus dimittenda sint, et quibus dimittenda sunt.



CAPUT XIX. De corripiendis peccantibus per flagella: et ut boui trituranti in arca fruges non ligetur os.

  »Si fuerit causa inter aliquos, et interpellauerint iudices: quem iustum esse perspexerint, illi iustitie palmam dabunt; quem impium, condemnabunt impietatis. Sin autem eum qui peccauit dignum uiderint plagis, prosternent, et coram se facient uerberari. Pro mensura peccati erit et plagarum modus: ita duntaxat, ut quadragenarium numerum non excedant, ne fede laceratus, ante oculos tuos iaceat frater tuus.« Si fuerit altercatio inter homines, et ascenderint ad iudicium, et iudicauerint et iustificauerint iustum, iudices intelligendi sunt iudicare, non illi qui dicti sunt altercationem habere. Deinde sequitur: Et reprehenderint impium. Et erit si dignus fuerit plagis qui impie egit, constitues eum in conspectu iudicum,  et flagellabunt eum secundum impietatem eius ante se, numero quadraginta flagellabunt eum, et non apponent. Si autem apposuerint flagellare eum per has plagas plures, deturpabitur frater tuus coram te ualde. Aduertendum est cum ea peccata plagis emendanda preceperit, que non digna sunt mortis supplicio uindicari, et hoc tam paucis plagis, eum tamen qui ceditur, appellauit impium uel impie agentem: ut nouerimus, non sicut plurimi loquuntur, locutas esse Scripturas: quas incuriosius legimus, cum putamus adulterium non esse impietatem, quia in hominem uidentur peccasse, qui hoc fecerint, cum illud peccatum morte plecti lex iubeat; et his peccatis grauiores diximus esse impietates, cum sint  earum quedam, que per flagella plagis quadraginta puniuntur. Est itaque leuis impietas, que uerbere digna est; et grauior, que morte digna est. Ita etiam illa peccata que non in Deum, sed in hominem uidentur admitti, sunt morte digna quedam, sunt alia correptione seu uerbere, seu uenia [pena] faciliore. Ita enim locutos esse Septuaginta interpretes constant, ut etiam illius qui plagis dignus est, impietatem uocauerint. Quod autem pro mensura peccati, quadraginta flagellis delinquentes argui iussit, iam predictum quod per quadragenarium numerum figura significetur huius temporis, in quo Ecclesia per quatuor mundi partes diffusa, sub decalogo legis uiuit. Quadragenario ergo numero delinquentes cedimur, si in hoc tempore penitentie uerberibus flagellamur.  Debet ergo quisque peccator temporalibus flagellis atteri, quatenus in iudicio purgatus ualeat inueniri. Beatus homo qui corripitur a Domino. Nulla enim in eternum animi aduersio affligere potuit, quos hic penitentie disciplina percussit. Si enim pro peccatis cedimur, illic sine peccato inuenimur. »Non ligabis os bouis terentis in area fruges tuas.« Non alligabis os bouis triturantis, dictum est quod in bouis nomine uita uniuscuiusque operantis exprimitur. Dicit quodam in loco apostolus Paulus reprehendens et dolens quod nemo illi communicauerit in ratione dati et accepti, quod ipse alio in loco aperte exposuit, dicens: »Si nos uobis spiritalia seminauimus, magnum est ut uestra carnalia metamus?  Hoc significat, quod non alligabis  os boui trituranti. Unde et idem apostolus dicit alio loco: »Dignus est operarius mercede sua« . uult ergo Scriptura doctoribus prestare carnalia, a quibus spiritalia consequuntur. Quia predicatores occupantur in doctrina, necessaria sibi prouidere non possunt.



CAPUT XX. De eo qui sine liberis moritur, ut frater defuncti accipiat eius uxorem, et suscitet semen fratri suo.

 »Quando habitauerint fratres simul, et unus ex eis absque liberis mortuus fuerit, uxor defuncti non nubet alteri, sed accipiet eam frater eius, et suscitabit semen fratris sui, et primogenitum ex ea filium, nomine illius appellabit, ut non deleatur nomen eius ex Isrel. Sin autem noluerit accipere  uxorem fratris sui, que ei lege debetur, perget mulier ad portam ciuitatis, et interpellabit maiores natu, dicetque: Non uult frater uiri mei suscitare semen fratris sui in Isrel, nec me in coniugem sumere. Statimque accersiri eum facient, et interrogabunt. Si responderit, Nolo eam uxorem accipere, accedet mulier ad eum coram senioribus, et tollet calceamentum de pede eius, spuetque in faciem eius et dicet: Sic fiet homini, qui non edificat domum fratris sui, et uocabitur nomen illius in Isrel, Domus discalceati.« »Si autem habitauerint fratres in unum, et mortuus fuerit unus ex eis, semen autem non fuerit ei, uxor defuncti foris non appropianti, frater uiri eius intrabit ad eam, et accipiet  sibi uxorem eam, et cohabitabit ei, et erit, infans quicunque natus fuerit constituetur ex defuncti nomine, et non delebitur nomen eius ex Isrel, et nomen defuncti.« uidetur hoc precepisse lex de fratris uxore ducenda non ob aliud, nisi ut semen suscitet fratris qui sine liberis defunctus est. Quod autem ait, »Constituetur ex defuncti nomine, et non delebitur nomen eius ex Isrel,« id est, defuncti nomen ex hoc uidetur dictum, ut ille qui nascitur, hoc nomine appelletur quo appellabatur defunctus, cui quodam modo propagatur. Unde nobis uisum est magis secundum adoptionis morem soluere in Euangelio questionem de duobus patribus Ioseph, quorum unum commemorat Mattheus, eum scilicet qui genuit Ioseph; alterum Lucas, eum cuius erat filius  Ioseph: quoniam nullus eorum Ioseph nomen accepit. Nisi forte hoc dictum est: »Constituetur ex defuncti nomine,« non ut eius nomen accipiat, sed ut ex eius nomine, id est, tanquam filius, non eius cuius semine genitus est, sed illius defuncti, cui est semen suscitatum heres constituatur. Quod enim additum est, »Et non delebitur nomen eius ex Isrel,« potest ita intelligi, non quod nomen eius puer consequenter accipiat, sed quod ille sine posteritate mortuus esse uidebitur, et ideo permanet nomen eius, hoc est memoria. Neque enim etiam si ipse filium genuisset, nomen ei suum fuerat impositurus, ut nomen eius non deleretur ex Isrel; sed ex hoc utique non deleretur, quia non sine liberis ex hac uita emigraret; et hoc iubetur ex eius uxore frater eius implere quod ille  non potuit. Nam etsi frater non fuisset, et propinquus ducebat uxorem eius qui sine filiis mortuus esset, ad suscitandum semen fratri suo; sicut Booz fecit ducendo Ruth, ut semen suscitaret propinquo suo, cuius fuerat illa uxor, nec de illo pepererat; et tamen qui de illa natus est, ex nomine quidem defuncti constitutus est, quia filius eius dictus est atque ita factum est, ut nomen defuncti non deleretur ex Isrel, nec tamen eius nomine appellatus est, Que cum ita sint, abundantius duobus modis solui potest euangelica questio, ut unus eorum quos diuersos commemorant Mattheus et Lucas, ita fuerit propinquus alteri ad ducendam eius uxorem, ut alios etiam sursum uersus parentes atque maiores iste, alios ille habere potuerit. Nam si fratrum filii  fuissent, unum habuissent auum: quod non ita est. Nam secundum Mattheum Matthan est auus Ioseph; secundum Lucam uero, non Mathan, sed Mathat. Quod si quispiam putat esse tantam similitudinem nominis, ut ab scriptoribus in una littera erratum sit, ut fieret tam parua et pene nulla diuersitas, quid de istorum patribus dicturus est? Nam secundum Lucam Mathat fuit filius Leui; secundum Mattheum autem, Mathan ex Eleazar genitus inuenitur: atque ita inde sursum uersus diuersi sunt patres et aui; et deinde maiores usque ad Zorobabel, qui fere est uicesimus sursum uersus a Ioseph apud Lucam, apud Mattheum uero undecimus. Qui propterea idem ipse esse creditur, quia pater eius apud utrumque  euangelistam Salathiel inuenitur: quamuis fieri potuit, ut alius fuerit eodem nomine, habens eiusdem nominis patrem, cuius et ille habuit. Nam et inde sursum uersus diuersi sunt. Alium quippe habet Zorobabel auum apud Lucam, qui est Neeri; alium apud Mattheum, qui est Iechonias; atque inde superius nusquam est consonantia, quousque ueniatur ad Dauid, apud Mattheum per Salomonem, apud Lucam per Nathan. Difficillimum autem uidetur non fuisse aliquem propinquiorem qui duceret uxorem fratris sui, quam eum qui ex Dauid esset consanguineus tam longinquo gradu, non aliqua infra propinquitate coniunctus; cum sit apud Lucam pene quadragesimus a Ioseph, apud Mattheum autem ferme uicesimus septimus. Aut si propinqui ad uxores  defunctorum ducendas etiam illi querebantur, qui ex feminarum sanguine propinquabant, fieri potuit ut esset aliquis ita propinquans, qui Ioseph genuerit de uxore propinqui sui, qui sine liberis decessit, ac sic ei esset alter ex natura pater, alter ex lege; in quorum patribus et auis, et deinde maioribus ideo propinquitas nulla apparet, quod non maribus, sed ex feminis propinquarent. uerumtamen si ita esset, nec Dauid aliquando unus pater occurreret. Aut si quisquam potuisse contendit, ubi ponimus quod consuetudo Scripture non est feminas in genealogia pro maribus ponere, sicut eas nullas nullus euangelista interposuit? Ubi enim commemorantur matres, non ponuntur nisi cum patribus. Ac per hoc aut ita propinquior defuit ad uxorem defuncti  sibi copulandam, ut origo cognationis repeteretur a Dauid; aut adoptio fecit alterum patrem, quem posset habere Ioseph.  Typice autem frater defunctus est ille, qui post resurrectionis apparens gloriam, dixit: »Ite, nuntiate fratribus meis« . Qui quasi sine filiis abiit, qui adhuc electorum suorum numerum non impleuit. Huius scilicet uxorem superstes frater sortiri precipitur, quia dignum est profecto ut cura sancte Ecclesie ei, qui hanc bene regere preualet, imponatur. Cui nolenti in faciem mulier exspuit, quia quisquis ex muneribus que percipit aliis prodesse non curat, bonis quoque eius sancta Ecclesia exprobrans ei, quasi in faciem saliuam mittit uel iactat. Cui ex uno pede calceamentum tollitur ut Discalceati  domus uocetur. Scriptum quippe est »:Calceati pedes in preparatione Euangelii pacis« . Si ergo ut nostram, sic curam proximi gerimus, utrumque pedem per calceamentum munimus. Qui uero suam cogitans utilitatem, proximorum negligit, quasi unius pedis calceamentum, cum dedecore amittit.



CAPUT XXI. De duobus iurgantibus et uxore procaci; et quod non oportet habere in sacculo diuersa pondera.

 »Si habuerint inter se iurgium uiri, et unus contra alterum rixari ceperit, uolensque uxor alterius eruere uirum suum de manu fortioris, miserit manum et apprehenderit uerenda  »eius, abscindes manum illius, nec flecteris super »illam misericordia.« Quid per istos duos uiros rixantes, nisi dissensio inter catholicum et hereticum exprimitur? Ibi enim necessaria est contentio, ubi dispar duorum fit intentio. Alter enim importunus sectator est erroris, alter studiosus defensor ueritatis. Nec oportet ullo modo ueritatem succedere, sed resistere fortiter errori, secundum illud Sapientie: »Responde, inquit, stulto iuxta stultitiam suam, ne sibi sapiens uideatur« . Unde et Paulus gloriatur se huiuscemodi hominibus nec ad horam cedere. Uxor autem illa que impudenti manu defendendo uirum suum, alterius qui fortior est apprehenderit uerenda, nulla, ni fallor, aptius intelligi potest quam subiectorum persona  que subiugata est hereticis. Hec uero, si per aliquam ignominiam falsam, aut per actionem turpem uoluerit catholici maculare conuersationem, siue diffamare doctrinam, omni modo tale machinamentum abscindendum est, nec ulla miseretur misericordia, que tantum abominando spreuit iustitiam.

»Non habebis in sacculo diuersa pondera, maius et minus; nec erit in domo tua modius maior et minor. Pondus habebis iustum et uerum, et modius equalis et uerus erit tibi, ut multo uiuas tempore super terram, quam Dominus Deus tuus dederit tibi. Abominabitur enim Dominus eum qui facit hec, et aduersatur omnem iustitiam.« Hoc etenim idem legislator etiam in Leuitico interdicit. Salomone quoque parem desuper sententiam proferente:  »Pondus magnum et pusillum, et mensure duplices, immunda sunt utraque ante Dominum. Et qui facit eam, in adinuentionibus suis compedietur« . Proinde non solum illo corporali, sed etiam spiritali modo studendum est nobis, ut nec diuersa pondera in cordibus nostris, nec in domo conscientie nostre mensuras duplices habeamus, id est, nec ipsi ea que distinctionis regulam molliunt, remissiore indulgentia presumentes; eos quibus uerbum Domini predicamus, districtioribus preceptis et grauioribus, quam ipsi perferre possumus, ponderibus obruamus. Quod cum facimus, quid nisi diuerso pondere atque mensura preceptorum mercedem Domini frugemque, uel appendimus uel metimur? Si enim aliter ea nobis, aliter nostris  fratribus dispensemus, recte increpamur a Domino, eo quod stateras diuersas uel mensuras duplices habeamus secundum illam sententiam Salomonis, qua dicitur: »Abominatio est Domino pondus duplex; et statera dolosa non est bona in conspectu eius« .



CAPUT XXII. De delendo Amalech sub celo.

 »Memento que fecerit tibi Amalech in uia, quando egrediebaris de Aegypto, quomodo occurrerit tibi, et extremos agminis tui, qui lassi resederant, ceciderit, quando tu eras fame et labore confectus, et non timueris Deum. Cum ergo Dominus Deus tuus dederit tibi requiem, et subiecerit  cunctas per circuitum nationes in terra, quam tibi pollicitus est, delebis nomen eius sub celo: caue ne obliuiscaris.« In Amalech ergo nomine, qui lingens sanguinem interpretatur, spiritualium nequitiarum exprimitur figura: que nobis per baptismum egredientibus, de spiritali Aegypto, auersantur: et quoscunque uiderint in itinere uirtutum lassari per peccatum, potius student subuertere. Hos ergo populos omnibus modis, cum Dominus dederit facultatem, debemus subuertere; et quantum possibile est, de sede anime nostre suggestiones eorum eiicere atque delere, ne forte si aliquas reliquias eorum iuxta exemplum Saul in nostra mente reseruauerimus, causa inobedientie pariter cum eis subuertamur.



CAPUT XXIII. De primitiis frugum offerendis, et de decimis dandis Leuitis.

 »Cum intraueris terram quam Dominus Deus tuus tibi daturus est possidendam, et obtinueris eam atque habitaueris in illa, tolles de cunctis frugibus tuis primitias, et pones in cartallo; pergesque ad locum, quem Dominus Deus tuus elegerit, ut ibi inuocetur nomen eius; accedesque ad sacerdotem, qui fuerit in diebus illis, et dices ad eum: Profiteor hodie coram Domino Deo tuo, quod ingressus sum in terram pro qua iurauit patribus nostris, ut daret eam nobis. Suscipiensque sacerdos cartallum de manu tua, ponet ante altare Domini Dei tui. Et loqueris in conspectu Domini Dei tui: Syrus persequebatur  patrem meum, qui descendit in Aegyptum, et ibi peregrinatus est in paucissimo numero. Creuitque in gentem magnam et robustam, et infinite multitudinis, afflixeruntque nos Aegyptii et persecuti sunt, imponentes onera grauissima. Et clamauimus ad Dominum Deum patrum nostrorum: Qui exaudiuit nos, et respexit nos et humilitatem nostram et laborem atque angustiam, et eduxit nos de Aegypto in manu forti et brachio extento, in ingenti pauore, in signis atque portentis; et introduxit ad istum locum, et tradidit nobis terram lacte et melle manantem. Et idcirco nunc offero primitias frugum terre, quam Dominus dedit mihi. Et dimittes eas in conspectu Domini Dei tui  adorato Domino Deo tuo; et epulaberis in omnibus bonis que Dominus Deus tuus dederit tibi et domui tue, tu et Leuites et aduena, qui tecum est.« Per hec uerba, quibus instruebantur Isrelite, quomodo in terra possessionis sue primitias in cartallo offerrent Domino per gratiarum actionem, eo quod erepti sunt de Aegypto, instituimur et nos, ut intrantes per spiritalem Iordanem, hoc est, per baptismum et fidem sancte Trinitatis in terram Ecclesie; ponamusque in cartallo conuersationis nostre primitias bonorum omnium, et deferamus Deo in altare fidei catholice: quatenus ea ibi suscipiat sacerdos noster, ille utique qui secundum ordinem Melchisedech a Deo factus est nobis pontifex. Ibique confiteamur Domino dicamusque ei,  quod Syrus spiritalis, qui interpretatur sublimis uel humectans, persequeretur patrem nostrum, protoplastum uidelicet parentem nostrum, ita ut deciperet eum per superbiam et gulam; et transgressorem faciens, priuaret possessione paradisi. Unde incola factus est in Aegypto istius mundi, ubi peregrinatus est in paucissimo numero, quia multis idololatriam sequentibus pauci permanserunt fideles. Sed postquam per legis conditionem plures excreuerunt, qui scientiam et credulitatem unius Dei percepere, afflixerunt eos Aegyptii spiritales, maligni scilicet spiritus, qui imponentes onera grauissima peccatorum, oppresserunt genus humanum. Sed Deus omnipotens, conditor et creator noster, respexit humilitatem nostram, et laborem, atque angustiam, misitque  unigenitum Filium suum, qui manus Dei et brachium dicitur, ut eriperet nos de potestate tenebrarum, et transferret in locum pacis, quatenus filii lucis efficeremur; tradiditque nobis terram lacte et melle manantem, Ecclesiam uidelicet presentem, ubi et lac est innocentis et facilis doctrine, unde nutriantur sensu paruuli, et mel suaue atque multiplicis scientie unde satientur intellectu perfecti. Qui ergo huiuscemodi dona Deo offert, conuiuium spiritale in domo Dei cum Leuitis ueris et aduenis potest facere, quia cum ministris Dei et fratribus suis, atque cum omnibus qui se rite intelligunt in hoc mundo aduenas esse et peregrinos, dapibus uirtutum et scientie spiritalis feliciter reficietur atque implebitur.

 »Quando compleueris decimam cunctarum frugum tuarum, anno decimarum tertio, dabis Leuite et aduene, et pupillo ac uidue, ut comedant infra portas tuas, et saturentur. Loquerisque in conspectu Domini Dei tui: Attuli quod sanctificatum est de domo mea, et dedi illud Leuite et aduene et pupillo ac uidue, sicut iussisti mihi. Non preteriui mandata tua, nec sum oblitus imperii tui. Nec comedi ex eis in luctu meo, nec separaui ea in qualibet immunditia, nec expendi ex eis quidquam in re funebri.« Quid est quod inter illa quod iubet dicere hominem, qui in dandis decimis, et quecunque dare uel impendere iussum est, omnia mandata compleuit, etiam hoc cum laude et commendatione sua dicere iubetur, »Non dedi ex  eis mortuo?« An per hoc prohibet parentalia, que obseruare gentes solent?



CAPUT XXIu. De lapidibus erigendis in monte Ebal et calce leuigandis; et de edificando altari ex saxis informibus et politis; holocaustoque super illud offerendo.

 »Precepit autem Moyses et seniores Isrel populo, dicentes: Custodite omne mandatum quod precepi uobis. Cumque transieritis Iordanem in terram, quam Dominus Deus tuus dabit tibi, eriges ingentes lapides, et calce leuigabis eos, ut possis in eis scribere omnia uerba legis huius Iordane transmisso, ut intreas in terram, quam Dominus Deus tuus dabit tibi,  terram lacte et melle manantem sicut iurauit patribus tuis. Quando ergo transieris Iordanem, erige lapides quos ego hodie precipio tibi in monte Ebal, et leuigabis calce, et edificabis ibi altare Domino Deo tuo de lapidibus quos ferrum non tetigit, et de saxis informibus et impolitis; et offeres super eo holocaustum Domino Deo tuo, et immolabis hostias pacificas, comedesque ibi et epulaberis coram Domino Deo tuo; et scribes super lapides omnia uerba legis huius, plane et lucide, etc.« Hoc quomodo factum fuerit, in libro Iesu Naue plenius enarratur. Superatis igitur hostibus, edificauit iehsu altare Deo excelso ex lapidibus integris, in quibus non erat iniectum ferrum sicut preceperat Moyses, et immolauit sacrificium,  et scripsit in lapidibus Deuteronomium legis Moysi. uideamus itaque, qui sint isti lapides, ex quibus edificatur altare. Omnes ergo qui in Christum Iesum credunt, lapides dicuntur uiui. De quibus ait Apostolus: »uos estis lapides uiui edificati, domus spiritalis« . His non est iniectum ferrum, quia incorrupti et immaculati carne et spiritu sunt, et iacula maligni ignita non receperunt. Hi unum altare faciunt, unitate fidei uel concordia caritatis. In his quoque Deuteronomium, id est, secundam Euangelii legem, iehsu Dominus noster rescripsit. Audiamus itaque eum dicentem: »Dictum est antiquis: Non mechaberis. Ego autem dico uobis, si quis uiderit mulierem ad concupiscendum eam, iam mechatus est eam in corde suo« . Hanc igitur iehsu legem notat in cordibus credentium; hanc scripsit in eorum mentibus qui altaris constructione digni sunt.



CAPUT XXu. De his qui stabunt ad benedicendum super montem Garizim; necnon et de illis qui super montem Ebal stabunt ad maledicendum, et maledictionibus siue benedictionibus ibi recitatis.

 »Precepitque Moyses populo in die illo, dicens: Hi stabunt ad benedicendum Domino super montem Garizim Iordane transmisso: Simeon, Leui, Iudas, Isachar, Ioseph et Beniamin. Et e regione isti stabunt ad maledicendum in monte Hebal: Ruben, Gad et Aser, Zabulon et Dan, et Nephtalim. Et pronuntiabunt Leuite ad  omnes uiros Isrel excelsa uoce, etc.« Hoc ergo ita factum est temporibus Iosue. Steteruntque sicut preceperat Moyses in Deuteronomio, sex tribus in monte Garizim, ut benedicerent populum, et ipse tribus, que nobiliores sunt, id est, Simeon, Leui, Iudas, Isachar, Ioseph, Beniamin. Filii uero ignobiliores sex, steterunt e regione in monte Ebal, ut maledicerent: inter quos et Ruben, qui maculauerat thorum parentis, et Zabulon ultimus filie Lie, et ancillarum filii. Et hec quidem ueteris historie referunt gesta. Sed inspiciendum quid in narratione mystice intelligentie referatur. Qui sunt ergo isti qui incedunt iuxta montem Garizim, et qui sunt qui incedunt iuxta montem Ebal? Illi itaque, qui in hoc  loco iuxta montem Garizim incedunt ad benedicendum, eos figuraliter indicant, qui non metu pene, sed celestis promissionis amore succensi, ueniunt ad salutem. Illi uero dimidii, qui iuxta montem Ebal incedunt, in quo maledictiones prolate sunt, illos indicant, qui non amore benedictionum uel promissionum, sed futurorum suppliciorum timore complent que in lege scripta sunt, ut perueniant ad salutem.

Omnes autem circa arcam incedunt, qui ab Ecclesie sinu non recedunt. Sed nobiliores esse illos nouimus qui, boni ipsius desiderio, eterne benedictionis amore, quod bonum est agunt, quam illos qui pro malis bonum sectantur. Solus ergo iehsu potest ex omnibus populis huiusmodi mentes animosque congregare, et alios quidem statuere in montem  Garizim ad benedicendum; alios uero in montem Ebal statuere ad maledictionem: non ut maledictiones accipiant, sed ut, metuentes, prescriptas maledictiones et penas peccatoribus constitutas incurrere caueant, ac semetipsos timoris supplicio corrigant, »Et pronuntiabunt, inquit, Leuite, dicentque ad omnes uiros Isrel, excelsa uoce.« Quid est quod Leuitis precepit ut ad uiros Isrel loquantur excelsa uoce, nisi quia ostendere uult sacerdotibus Christi quod non segniter, sed instanter debent Dei uerbum populis predicare? Ut sciant, si preterierint Dei mandata, que eis immineant pericula; si autem obedierint preceptis Dei, que eos sequantur beneficia: cum in presenti uita solatium, et in futura premium promittitur eternum. Maledictiones  ergo, siue benedictiones quas liber Deuteronomii continet, et historialiter intelligi possunt ad eos pertinere, qui terrenam felicitatem amabant, uel qui terrena damna sibi euenire metuebant. Sed multo magis est Christianis cauendum, ne propter inobedientiam spiritalium rerum et uirtutum potius patiantur penuriam quam terrenarum indigentiam rerum. Quia sepius legimus perfectos uiros presentium rerum indigentiam pati, sed tamen uirtutum copia repleri; sicut apostolus Paulus sibi et cooperatoribus suis sepissime euenire testatur dicens: »Usque ad hanc horam esurimus, et sitimus, et nudi sumus, et colaphis cedimur, et instabiles sumus, et laboramus, operantes manibus nostris: maledicimur, et benedicimus, persecutionem patimur, et sustinemus;  blasphemamur, et obsecramus: tanquam purgamenta huius mundi facti sumus omnium peripsema« . Et item: »Libenter, inquit, igitur gloriabor in infirmitatibus meis, ut inhabitet in me uirtus Christi. Propter quod placeo mihi in infirmitatibus meis, in contumeliis, in necessitatibus, in angustiis pro Christo. Cum enim infirmor, tunc potens sum .« Peccantibus autem maledictiones huiusmodi indicte sunt: »Maledictus homo qui facit sculptile et conflatile abominationem Domini: opus manuum artificum, ponetque in abscondito illud. Et respondebit omnis populus, Amen.« Hoc enim capitulo non solum idololatria que in simulacris fit contradicitur, sed omnis error  hereticorum  abdicatur. Quicunque enim errorem pro ueritate in occulto seu in manifesto sequitur, profecto idolorum cultor designatur, tam de ordine prelatorum, quam etiam subditorum. Quia omnes pariter et bona laudare et mala detestari oportet. »Maledictus qui non honorat patrem suum,« et reliqua. Conuenit ergo unicuique patrem suum terrenum et matrem uenerari. Sed multo magis uniuersorum Patrem Deum et matrem Ecclesiam omni ueneratione ac religiositate ab uniuersis decet coli atque honorari: ubi et magistrorum spiritalium reuerentia pariter comprehenditur, quia Dominus discipulis suis ait: »Qui uos honorat, me honorat;  et qui uos spernit, me spernit. Maledictus, qui transfert terminos proximi sui.« Hoc testimonio uetat auaritiam, heresimque detestatur. Transfert ergo terminos proximi sui, qui non contentus erit orthodoxorum fide atque doctrina, sed superstitiones ac sectas superbiendo nouiter introducit. Qui enim hec agit, procul dubio eterna maledictione reus erit. Unde sequitur: »Maledictus qui facit errare cecum in uia.« Cecum in itinere facit errare qui simplicem atque imprudentem per doctrinam falsam in itinere Scripturarum facit a ueritatis tramite deuiare. Hoc ergo quam perniciosum sit Apostolus ostendit dicens: »Si quis non amat Dominum Iesum Christum, sit anathema maranatha« . Et alias: »Quicunque, ait, hanc regulam  secuti fuerint, pax super illos et misericordia, et super Isrel Dei« . »Maledictus, qui peruertit iudicium aduene, pupilli et uidue.« Iniustum iudicium nemini secundum historiam facere licet, sed nec secundum allegoriam aduenam spiritalem, pupillum atque uiduam, iniuste opprimere decet: pupillum utique, de quo in psalmo est scriptum: »Tibi, Domine, derelictus est pauper: orphano tu eris adiutor« . uiduam autem, de qua idem Propheta ex persona Domini ait: »uiduam eius benedicens benedicam« . »Maledictus qui dormit cum uxore patris sui, et reuelat operimentum eius.« Manifestum est enim quod omnis incestus abominatio est apud Deum. Sed tamen hac sententia legislator, secundum allegoriam,  hereticos atque schismaticos percutit, qui sponsam Christi, qui uniuersorum pater est quia omnium creator, aliquo modo per errorem corruperint. Secundum uero tropologiam, hoc prohibet ne quis actionem patris sui prauam, quam ille male gessit, iste nequiter imitando diffamet; nec ignominiam spargat super nomen patris, si iteret in facto unde ille reprehensus est merito. »Maledictus qui dormit cum omni iumento.« Iuxta historiam maxima stultitia est cum brutis animalibus mecari; imo ignominia est gentilium stultitiam sequi. Cum ergo uir aut mulier ad alienigenas uoluptates in tantum incumbit, ut nec quidem per desidiam ab eis capiatur, sed imo ualde eis cohereat et cum eis  ceat, ita ut commixtionem cum eis diuturnam et perseuerantem habeat, reus est mortis. »Maledictus qui dormit cum sorore sua, filia patris sui siue matris sue.« Sororem suam spiritaliter maculat, qui alterius animam per errorum doctrinam uel praua exempla commaculat. Pater enim noster unus est Deus, et mater sancta Ecclesia. Nos autem fratres siue sorores sumus. »Maledictus qui dormit cum socru sua.« Typice autem socrus fede actionis nostre mala est concupiscentia, quia omnis peccati mater concupiscentia est. Oportet hoc diligenter attendi: ut si qua nobis peccati concupiscentia fit, ei resistamus et non coniungamur ei actione; quia ut in Leuitico de hoc scelere sancitum est, igne uiuus debet comburi qui hoc perpetrauerit,  quia reus est gehenne ignis si non penitentie igne se ab hac macula diluerit. »Maledictus qui clam percusserit proximum suum. Et dicet omnis populus, Amen.« In aperto et in occulto occidere hominem peccatum est. Unde mirum cur eum tantum maledictum scripserit, qui clam percusserit proximum, nisi forte dicamus eum clam percutere proximum, qui eum in corde suo oderit. Dicit enim Ioannes apostolus: »Qui odit fratrem suum, homicida est. Et scitis quoniam omnis homicida non habet uitam eternam in se manentem« . Hinc et in Leuitico scriptum est: »Ne oderis fratrem tuum in corde tuo: sed publice argue eum, ne habeas super illo peccatum . Maledictus qui accipit munera ut percutiat animam sanguinis  innocentis. Quicunque reminiscitur Iude factum, qui propter pecuniam prodidit magistrum, quam perniciosum sit intelligere potest auaritie malum. »Maledictus qui non permanet in sermonibus legis huius, nec eos opere perficit. Hec sententia grauior eo ceteris esse uidetur, quo generaliter et ea que premissa sunt, et illa que nondum prolata sunt, omnia simul comprehendit. Quis est enim qui in uniuersis sermonibus legis sine transgressione permanere possit, cum Paulus dicat? Quicunque ex operibus sunt legis sub maledicto sunt, quoniam in lege nemo iustificabitur apud Deum . Nec huius maledictionis damnum ullus euadere potuit: etiam nec ipse legislator, nisi per gratiam Domini nostri Iesu Christi inde liberaretur. Unde predictus  apostolus ait: »Christus nos redemit de maledicto legis, factus pro nobis maledictum, quia scriptum est: »Maledictus omnis qui pendet in ligno.« Ut in gentibus benedictio Abrahe fieret in Christo Iesu. Hinc Petrus ait: »Christus semel pro peccatis nostris mortuus est, iustus pro iniustis: ut nos offerret Deo, mortificatos quidem carne, uiuificatos autem spiritu .

 »Sin autem audieris uocem Domini Dei tui, ut facias atque custodias omnia mandata eius, que ego hodie precipio tibi, faciet te Dominus excelsiorem cunctis gentibus que uersantur in terra: uenientque super te uniuerse benedictiones iste, et apprehendent te, si tamen precepta  eius audieris.« Sicut in obedientibus predixit maledictiones et penas futuras, sic et obedientibus deinceps promittit benedictiones et premia. »Benedictus tu in ciuitate, et benedictus in agro.« Iuxta historiam facilis est intellectus, ubi Iudeis pro obedientia intus forisque prenuntiat prospera, et fructuum atque animalium spondet abundantiam. Secundum allegoriam autem, populo Christiano propria deuotione non tam felicitatem eternam quam beatitudinem promittit perpetuam. Benedictus erit in ciuitate qui in Ecclesia sancta uacat diuine contemplationi. Benedictus in agro, qui boni operis laborat exercitio. Per has duas species conuersationis unusquisque fidelis gratus erit Deo. »Benedictus fructus uentris tui, et fructus terre tue.« Per fructus  uentris internas ostendit cogitationes mentis et consilia: per fructum terre, corporis forinsecus utiles actiones. His enim duabus uite speciebus, hoc est, contemplatiue et actiue, sancta nobiliter in hoc conuersatur mundo Ecclesia, et inde in futuro possessuram se sperat cum Christo celestia regna. »Benedictus fructus iumentorum tuorum, greges armentorum tuorum, et caule ouium tuarum.« Per species animalium ordines demonstrat subditorum, quia alii sunt in Ecclesia qui a doctoribus instructi, bonis suis solatia prebent, cum spiritalia ab eis accipientes, corporalia eis ministrant alimenta. Alii laborare possunt, secundum quod eis iussum fuerat. Alii autem simplicitate sua tantum contenti, per innocentiam uite student placere Deo. Unusquisque  enim proprium habet ex Deo donum, alius sic, alius uero sic. Qui autem donum perceptum iuxta possibilitatem suam secundum mandata Dei multiplicare studuerit, placebit Deo, et probatus est hominibus. »Benedicta horrea tua, et benedicte reliquie tue.« In horreis significatur custodia uirtutum; in reliquiis, bone uoluntatis intentio. Secundum id enim quod quisque pro possibilitate sua laborat, conseruabitur sibi premium et bona uoluntas; licet aliquando non habeat effectum, tamen iustum non perdet premium, quia diligentibus Deum omnia cooperantur in bonum, et in terra pax erit hominibus bone uoluntatis. »Benedictus eris ingrediens et egrediens.« Hoc est, quod Saluator in Euangelio ait: » Ego sum ostium. Per me, si quis introierit,  saluabitur, et pascua inueniet .« Quia hic ad fidem ingrediens sapientie cibum et pascua accipiet uirtutum, et egrediens de presenti uita, certam mercedem accipiet bonorum actuum. Ingreditur et ille per illud ostium, qui aliquid per fidem catholicam interius iuxta uoluntatem Dei meditatur et tractat. Egreditur, quando secundum ipsam fidem, etiam foris coram hominibus ad laudem Dei aliqua bene operando, ad exemplum preparat.

»Dabit Dominus inimicos tuos, qui consurgunt aduersum te, corruentes in conspectu tuo. Per unam uiam uenient ad te, et per septem fugient a te.« Qui enim custodit mandata Dei, malignorum spirituum aciem proturbat, uirtutem dissipat. Et qui  adunati ad nocendum uenerant, territi, per diuersa fugere tentant. »Emittet Dominus benedictionem super cellaria tua, et super omnia opera manuum tuarum: benedicetque tibi in terra quam acceperis.« Cellaria benedicet, cum in cordis secreta gratiam Spiritus sui infundit. Benedicet opera manuum, cum studiis bonis facultatem tribuit uirtutum. Benedicet in terra, et suscitabit Dominus sibi populum, quando sanctos suos in terra Ecclesie abundare faciet gratia celestium donorum. Unde et sequitur: »Si custodieris mandata Domini Dei tui, et ambulaueris in uiis eius, uidebunt omnes terrarum populi quod nomen Domini inuocatum sit super te, et timebunt te, et abundare te faciet Dominus omnibus bonis.« Timent hostes populum Ecclesie,  cum maligni spiritus, quando nomen Christi in electis Dei intus in fide et foris in operibus coruscare conspiciunt, uerendo fugiunt: nec eis resistere nequitia sua poterunt. Unde scriptum est: »Resistite diabolo, et fugiet a uobis« . Et Petrus in Epistola sua ait: »Sobrii estote et uigilate, quia aduersarius uester diabolus, tanquam leo rugiens, circuit, querens quem deuoret. Cui resistite fortes in fide: scientes eamdem passionem ei, que in mundo est, uestre fraternitati fieri« . Abundare faciet Dominus sanctos suos omnibus bonis, quando hic bonis auget meritis, et in futuro celestibus remunerabit premiis. »Aperiet Dominus thesaurum suum optimum, celum: ut tribuat pluuiam terre tue in tempore suo.« Celum  hic prophetas, uel apostolos, siue predicatores uerbi Dei, possumus intelligere, de quibus scriptum est: »Celi enarrant gloriam Dei, et opera manuum eius annuntiat firmamentum.« Quos tunc Dominus aperit ut tribuat pluuiam, quando eos per donum Spiritus sancti concedit doctrinam proferre diuinam, ut carnalium corda, hoc imbre irrigata, germen bonorum operum possint proferre. »Fenerabis gentibus multis et ipse a nullo fenus accipies.« Fenerabit Ecclesia gentibus multis, quando carismata diuinationibus expendit singulis. Nec fenus ab ulla illarum accipit, quia non presentem, sed futuram remunerationem inquirit. Excellit omnibus enim dono Dei, et caput est totius orbis, non cauda; et semper supra, nec unquam subter: quia  licet pressuras et persecutiones malorum in mundo patiatur, tamen fortior est aduersariis, ac fide et uirtute eminet uniuersis. Sequitur:

»Constituet te Dominus in caput et non in caudam: et eris semper supra et non subter, si audieris mandata Domini Dei tui, que ego precipio tibi hodie, et custodieris et feceris, ac non declinaueris ab eis, nec ad dexteram nec ad sinistram: nec secutus fueris deos alienos, nec colueris eos. Non preteribis ab omnibus uerbis que ego mando tibi hodie dextra aut sinistra, ire post deos alienos, seruire illis. Quod si audire nolueris uocem Domini Dei tui et custodias et facias omnia mandata eius et ceremonias quas ego precipio  tibi hodie, uenient super te omnes maledictiones iste,« etc. Cum dextera in laude ponatur, non ibi ea reprehenduntur que dextra sunt, sed ille qui declinat in ea, id est, qui sibi arrogat que Dei sunt. Ideo dicitur in Prouerbiis: »Ne declines in dextera aut sinistra. uias enim que a dextris sunt nouit Dominus. Peruerse autem sunt que a sinistris sunt« . Ergo bone sunt dextre quas nouit Dominus. »Nouit« ergo »Dominus uias iustorum, et iter impiorum peribit,« sicut in psalmo legitur . Cur ergo dictum sit, »ne declines in dexteram,« consequenter ostendit addendo: »Ipse enim rectos faciet cursus tuos.« Absit autem ut dextras quas nouit Dominus negemus esse rectas: sed, ut dixi, declinare in eas, est non illius gratie,  sed sibi tribuere uelle quod rectum est. Denique, ut dixi, adiungit et dicit: »Ipse enim rectos faciet cursus tuos, et omnia itinera tua in pace producet.«

Quapropter quod isto loco Deuteronomii dictum est, »Non preteribis ab omnibus uerbis que ego mando tibi hodie, dextra aut sinistra, ire post deos alienos, seruire illis,« non ideo dictum est quia dii possint etiam in dextris accipi: sed aut terrena loca significata sunt, quia in dextra aut in sinistra habebant gentes alios deos colentes, aut hoc de diis aliis separatim pronuntiandum est, ut duo sint sensus: unus uidelicet: Non preteribis ab omnibus uerbis que ego tibi mando, dextra aut sinistra, secundum scilicet illum intellectum quem supra exposui, alius autem sit sensus: ire post deos alios,  seruire illis, ut et hic subaudiatur. Non preteribis ab omnibus uerbis que ego mando tibi hodie. Quem totum sensum si dicere uelimus, superiora uerba, que utique sensui sunt communia, repetituri sumus; ut quomodo illic dicitur. Non preteribis ab omnibus que ego mando tibi hodie dextra aut sinistra, sic et istic repetatur: Non preteribis ab omnibus que ego mando tibi hodie, ire post deos alienos, seruire illis. Pretereundo enim a uerbis que mandata sunt, etiam hoc fit ut eatur post deos alios: non enim hoc solum mandatum est. Aut solum hoc preterire Deus non uult quod mandauit ne post deos alienos eatur, sed omnia que mandauit. Hoc tamen ita precipue, ut post generalitatem precepti, quo admonuit non esse pretereundum ab omnibus  uerbis mandatorum suorum, etiam hoc seorsum commendare uoluerit. Potest hoc quod ait, »dextera aut sinistra,« etiam sic intelligi. Hec eorum causa que propter felicitatem appetuntur, nec eorum que propter infelicitatem fugiuntur, ire mandauerunt post deos alienos, id est, nec pro his que amantur, nec contra ea que odio habentur, a diis aliis auxilium poscendum esse; aut certe illo modo ut concilientur quo prosint, uel placentur ne noceant. Nam et de quibusdam scriptum est in psalmo: »Quorum os locutum est uanitatem, et dextera eorum dextera iniquitatis« . Ideo quia his rebus opinantur fieri hominem beatum, quas et boni et mali possunt habere, et ideo dextera  est iniquitatis, quia iniqui sunt qui eam dexteram putant. Non enim est uera dextera, sed dextera eorum quorum os locutum est uanitatem. Beatum dixerunt populum cui hec sunt. Cum potius, sicut mox adiungit et dicit, beatus sit populus cuius Dominus Deus ipsius, hec est uera dextera equitatis, non iniquitatis. Non est ergo eundum post deos alienos. Neque in dextera, ut existimet homo ex ipsis se fieri beatum. Neque in sinistra, ut existimando ipsis aduersantibus se fieri miserum, ad hoc eos colat ut auertat. Aut certe si dexteram intelligimus eterna, sinistram uero, temporalia bona; nec propter illa nec propter ista eos colendos sancta Scriptura hoc loco admonuisse credatur.

»Quod si audire nolueris uocem Domini Dei tui,  ut custodias et facias omnia mandata eius et ceremonias quas ego precipio tibi hodie, uenient super te omnes maledictiones iste, et apprehendent te. Maledictus eris in ciuitate, et maledictus in agro,« etc. Sicut his qui custodierint mandata Dei promisit benedictiones et beatitudinem perpetuam, sic e contrario per easdem species quas ante in benedictionibus enumerauit, illis qui seruare diuina precepta noluerunt maledictiones et ignem prenuntiat perpetuum: quia sicut boni perceptio beatificat accipientes, sic et priuatio ipsius condemnat peccatores. »Mittet Dominus super te famem et esuriem et increpationem in omnia opera tua que facies, donec conterat te et perdat uelociter, propter adinuentiones tuas pessimas in quibus reliquisti me.« Famem  dicit non panis neque sitim aque, sed audiendi uerbum Domini; et sterilitatem uirtutum, quam impii merito sue peruersitatis patiuntur, quia digni non sunt ad percipiendum gratiam diuinam. Unde scriptum est dicente Domino: »Mandabo nubibus meis ne pluant super eos imbrem« . uerum merito sue peruersitatis pestilentiam hoc est perturbationem uirtutum et malignorum spirituum tolerant tempestatem, quoadusque de terra Ecclesie in nouissimo per angelorum ministeria euellentur, et inferni carceribus puniendi tradentur. Hactenus enim sagena Domini trahit bonos pisces et malos, donec perueniat ad littus, et tunc colligentur boni in uasa, mali autem mittentur foras. »Percutiet te Dominus egestate, febri et frigore, et ardore et estu,  et ere corrupto, ac rubigine: et persequetur donec pereas.« Percutiet Dominus peccatores febre, quando eos iusto iudicio deserit frigus infidelitatis et ardorem carnalium desideriorum pati. Aerem corruptum dabit, cum uitam pollutam ducere reprobos permittit. Ex ere enim bene uita carnalis exprimitur, quia ex eris spiramine humanum corpus uiuificatur. Quod autem subiungitur, »et sequetur te donec pereas,« non est ita sentiendum quasi Deus aliquem persequendo interire faciat, qui neminem tentat , qui omnes homines saluos uult fieri et ad agnitionem ueritatis uenire; sed eius facere aliquando permittere intelligendum est, quia nichil in rebus fit nisi iubente  aut permittente Domino, nec est aliquid in terra sine causa. Quis porro tam impie desipiat ut dicat Deum malas uoluntates hominum, quas uoluerit, in bonum non posse conuertere? Sed cum facit, per misericordiam facit; cum autem non facit, per iudicium non facit. Quia cuius uult miseretur, et quem uult obdurat. »Celum quod super te est, eneum; et terra quam calcas, erit ferrea.« Elementa quibus uniuersi fructus nutriuntur, comparat durissimis metallis, quia peccata hominum faciunt ut rerum ordo permutetur, et que ad solatium condita sunt humano generi, ad correptionem eorum uertantur. Unde scriptum est: »Pugnat pro eo orbis terrarum contra insensatos« . Iuxta allegoriam autem celum erit eneum preuaricatoribus legis Dei, cum  nullam a sanctis doctoribus merentur inuenire clementiam, sed durissimam sentient disciplinam, quoniam ipsi non cor carneum nec mollem animum, sed cor lapideum et ferream mentem habere uoluerunt. Unde lex uetus duro Iudeorum populo in lapide conscripta dabatur, ut ex collato munere manifestaretur quales fuerint eius acceptores. »Det Dominus imbrem terre tue puluerem: et de celo descendat super te cinis, donec conteraris.« Ergo sicut puluis et cinis non sunt frugifera, ita doctrina que tibi impenditur non excitabit in te germina uirtutum, sed eternum incorrecto prenuntiabit interitum. Per puluerem enim possumus designatam sentire bonorum operum sterilitatem, et per cinerem ignis eterni combustionem, quia palee peccatorum comburuntur  igne inexstinguibili infernorum. »Tradet te Dominus »corruentem ante hostes tuos. Per unam egredieris uiam contra eos, et per septem fugies: et dispergeris per omnia regna terre.« Sicut Iudei propter cecitatem cordis sui non meruerunt a Domino ab inimicis suis defendi, sed in totam mundi latitudinem ab hostibus dispergi, ita omnes inimici qui per penitentiam ad Dominum nolunt reuerti, certum est quod a potestate malignorum spirituum non merentur eripi, sed in diuersas penas pariter cum illis demergi. Unde scriptum est: »Ecce inimici tui, Domine, peribunt, et dispergentur omnes qui operantur iniquitatem« . »Sitque cadauer tuum in escas uolatilibus celi et bestiis terre, et non sit qui abigat,« In cadauere futura pena post  mortem insinuatur. Tunc enim bestie terre et uolatilia celi, que non alia quam eris potestates intelligimus, diuersis penis eos lacerant qui mandata Dei contempserunt. Et non est qui abigat, quia nullus est qui inde eos eruat, cum Dominus eos spernat. Unde Psalmista ad Dominum ait: »Non est qui memor sit tui in morte. In inferno autem quis confitebitur tibi?«  »Percutiet te Dominus ulcere Aegypti, et partem corporis per quam stercora digeruntur, scabie quoque et prurigine, ita ut curari nequeas, etc.« Ulcera Aegypti uulnera fuerunt et uesice turgentes. Philisthiim autem dolorem patiebantur in posterioribus, quando computre scebant anime eorum. Que digne plage infidelibus et  contemptoribus ingeruntur cum retributio condigna meritis eorum impenditur. Aliter, in ulceribus dolosa huius seculi et purulenta malitia; in uesicis, tumens et inflata superbia; in scabie et prurigine, feruor ire ac furoris insania exprimitur. Hec ergo ex inimici factione peccatoribus merito in presenti uita infliguntur. Ceterum post finem uite, que significant posteriora, feditatem suorum scelerum eternis cruciatibus sustinebunt. »Percutiat te Dominus amentia et cecitate, ut palpes in meridie sicut palpare solet cecus in tenebris, et non dirigas uias tuas.« Amentia percussi sunt Iudei, quando Filium Dei, qui in uirtute Spiritus sancti signa et miracula faciebat, in Beelzebub principe demoniorum eiecisse demonia calumniabantur. Palpabant in meridie  sicut cecus in tenebris, quando sexta hora diei Saluatorem mundi reum esse uociferabant, et crucifigi postulabant. Unde eis tenebre, quas illi intus in animo habebant, per obscuritatem luminarium forinsecus in ipsa hora passionis Domini demonstrabantur. Sed ceci cordibus non dirigebant uias suas, quia nec penitentiam agere de peccatis suis nec ueritati credere uolebant. Ideo omni tempore calumniam sustinebunt, et oppressi uiolentiis non habebunt liberatorem. Similiter et omnes heretici et schismatici percutiuntur amentia, et palpant in meridie uelut ceci quando clarescente Euangelio in toto orbe terrarum, ipsi errorum tenebris inuoluti, animam suam in hoc ostendunt quod catholice fidei in dogmatibus suis concordare nolunt. Idcirco omni tempore  calumniam sustinebunt, quia in uacuum laborant. Ecclesia enim Christi contemnit malignas suggestiones, »nec porte inferi preualebunt aduersus eam« . »Uxorem accipias, et alius dormiat cum ea. Domum edifices, et non habites in ea. Plantes uineam, et non uindemies eam. Bos tuus immoletur coram te, et non comedas ex eo,« etc. Propter preuaricationem qua preuaricati sunt Isrelite in mandatis Dei, terram possessionis sue relinquebant, et animalium suorum damna sentiebant. Sic et auari quique et facinoribus irretiti, licet in presenti multum laborent, tantum perdunt laborem, quia in fine eorum simul cum eis destruentur opera illorum. In uxore enim potest accipi plebs, hereticorum perfidie sociata, quam diabolus fornicatione  spiritali corrumpit quando eam in errorem seducit. Sic et in animalium nomine subiecta persona designatur, que nunc ab hereticis euellentur quando ipsi et uita et doctrina pariter priuabuntur. Possunt et hec ad Iudeorum populum transferri: quia ea que ille sibi scribendo atque docendo figuraliter preparauerat, omnia nunc in usum spiritaliter conuertuntur Ecclesie. »Filii tui et filie tue tradentur alteri populo uidentibus oculis tuis et deficientibus a conspectu eorum tota die: et non sit fortitudo in manu tua.« In filiorum et filiarum nomine discipulos designat, quos siue Iudei siue heretici nutrierant. Tradentur alteri populo, cum populo mancipantur Christiano, ut ibi discant ueritatem quam  antea per magistros priores nullo modo discere potuerunt. Hoc quippe uidentes Iudei atque heretici, deficient oculis, quia intentionem suam, quam in dogmatis sui commendatione exercent, nequaquam ad effectum perducere ualent. »Fructus terre tue et omnes labores tuos comedat populus quem ignoras,« etc. Quidquid prior populus in libris uel in ceremoniis laborat legis, totum Ecclesie populo ad instructionem spiritalem collatum est. Ipseque fruetur abundantia, dum illi deficient uanitate; et implebitur illud quod per Isaiam prophetam Dominus ait: »Ecce serui mei comedent, et uos esurietis; ecce serui mei bibent, et uos sitietis; ecce serui mei letabuntur, et uos confundemini; ecce serui mei laudabunt pre exsultatione cordis, et uos clamabitis  pre dolore cordis, et pre contritione ululabitis: et dimittetis nomen uestrum in iuramentum electis meis, et interficiet te Dominus; et seruos suos uocabit nomine alio, in quo qui benedictus est super terram benedicetur in Domino.« »Percutiat te Dominus ulcere pessimo in genibus et suris: sanarique non possis, a planta pedis usque ad uerticem tuum.« In genibus et in suris uel robur tollendum, uel stabilitatem loci significat. Igitur quia Iudei uel heretici ab initio uoluntatis sue usque ad perfectionem operis malitiam suam exercuerunt, merito dicitur de eis quod a planta pedis usque ad uerticem sunt percussi. Unde et Isaias talibus comminans ait: »ue genti peccatrici, populo graui iniquitate, semini nequam, filiis sceleratis. Dereliquerunt  Dominum, blasphemauerunt sanctum Isrel, abalienati sunt retrorsum. Super quo percutiam uos ultra, addentes preuaricationem? omne caput languidum, et omne cor merens. A planta pedis usque ad uerticem, non est in eo sanitas,« etc. . Per metaphoram docet quod a principibus usque ad extremam plebem, a doctoribus usque ad imperitum uulgus, in nullo sit sanitas, sed omnes in impietate pari ardore consentiant. Ergo hoc quod dicit, »non est in eo sanitas,« ad extremam refert captiuitatem, quando post Titum et uespasianum, et ultimam euersionem Ierusalem sub Aelio Adriano, usque ad presens tempus, nullum remedium est, impleturque quod scriptum est: »Omnes declinauerunt, simul inutiles facti sunt: non est qui faciat bonum, non  est usque ad unum« . Quodque infertur, »non est in eo sanitas,« uel in populo intellige, uel in corpore, uel in capite.

»Ducet te Dominus, et regem quem constitueris super te, in gentes quas ignoras tu et patres tui: seruies ibi diis alienis, ligno et lapidi, et eris perditus in prouerbium et fabulam omnibus populis ad quos te introduxerit Dominus.« Duxit Dominus gentem antiquam Isrelitarum propter peccata sua in captiuitatem cum rege suo, sicut factum est in Osee rege Samarie, quem Salmanassar rex Assyriorum duxit cum decem tribubus in captiuitatem. Similiter et gentem Iudeorum Nabuchodonosor rex Babylonis introduxit in Chaldeam, cum Ioachim et  Sedecia regibus Iude. Sed et nunc in tempore Noui Testamenti quicunque aberrant a fide heretici, uel mali catholici spernunt precepta Dei et obedire nolunt Euangelio Christi, per malignos spiritus uariis uitiis captiuantur: et ad extremum, si non se correxerint, in barathrum inferni demergentur. Nec est distantia inter dominum et seruum, militem et regem, magistrum et discipulum; sed iustum iudicium Dei unicuique secundum propria reddet merita. Unde scriptum est: »Disperdet Dominus ab Isrel uirum qui fecerit hoc, magistrum et discipulum eius« . »Commonere autem uos uolo, scientes semel omnia, quoniam iehsu populum de terra Aegypti saluans, eos secundo qui non crediderunt perdidit. Angelos uero, qui non seruauerunt suum  principatum, sed dereliquerunt suum domicilium, in iudicium Dei magni uinculis eternis sub caligine reseruaui« . »Sementem multam iacies in terram et modicum congregabis, quia locuste omnia deuorabunt. uineam plantabis et fodies eam, et non bibes uinum, nec colliges ex ea quidpiam, quoniam uastabitur uermibus. Oliuas habebis in omnibus terminis tuis, et non ungeris oleo, quia defluent et peribunt, etc.« Nota, lector, quod sementem deuorant locuste, uineam deuastant uermes, oliue defluunt et pereunt: et cautus esto ne forte gratiam, quam diuino munere percepisti, locuste et uermes spiritales exedant, deuastent atque a te auferant, et que tibi in augmentum salutis tue collata sunt, propter incuriam  tuam ad detrimentum perueniant. Dicit enim Psalmista: »Dedisti letitiam in corde meo: a tempore frumenti, uini et olei« . »Panis hominis cor confirmat; uinum letificat cor hominis, faciem oleum exhilarat« . Et, beatus qui uigilat et custodit uestimenta sua, ne nudus ambulet.

»Aduena qui tecum uersatur in terra, ascendet super te, eritque sublimior. Tu autem descendes, et eris inferior. Ipse fenerabit tibi, et tu non fenerabis ei. Ipse erit in caput, et tu eris in caudam. Et uenient super te omnes maledictiones iste, et persequentes apprehendent te donec intereas, quia non audisti uocem Domini Dei tui, nec seruasti  mandata eius et ceremonias quas precepit tibi Dominus.« Manifeste hoc capitulo describitur Isrelitarum abiectio et gentium electio: quia secundum ueritatis uocem, qua ad ipsos Iudeos ait: »Auferetur a uobis regnum Dei, et dabitur genti facienti fructum eius; sic erunt primi nouissimi, et nouissimi primi« ; et secundum Anne prophetiam: »Sterilis peperit plurimos: et que multos habebat filios, infirmata est, eo quod non audiuit uocem Domini Dei sui, et mandata eius non seruauit« ; ruinam populi illius Dominus preuidens, miserando ac sepius monendo eos conuertere uoluit, primum per legem, secundo per prophetas, tertio per sacerdotes ac doctores, nouissime per Filium suum unigenitum et per apostolos  eius. Unde legitur, quod »cum appropinquaret iehsu Ierusalem, uidens ciuitatem, fleuit super illam et dixit: Quia si cognouisses et tu, et quidem in hac die tua, que ad pacem tibi, nunc autem abscondita sunt ab oculis tuis. Quia uenient dies in te, et circumdabunt te undique, et ad terram prosternent te, et filios tuos qui in te sunt: et non relinquent in te lapidem super lapidem, eo quod non cognoueris tempus uisitationis tue« . Creator quippe omnium per incarnationis sue mysterium hanc uisitare dignatus est, sed ipsa timoris illius et amoris recordata non est. Unde etiam per prophetam in increpatione cordis humani aues celi in testimonium deducuntur: »Miluus, inquit, in celo cognouit tempus suum: turtur, et hirundo, et ciconia, custodierunt  tempus aduentus sui. Populus autem meus non cognouit iudicium Domini« . Inde gentibus frequenter ad depredandum dati, nouissime autem Romanis principibus ad subuersionem perpetuam sunt traditi, ueneruntque eis omnia genera maledictionum que in libro legis conscripta sunt. Similiter et his qui gratiam ingrate Dei accipiunt certa est damnatio. Quia, secundum Pauli uocem, irritam quis faciens legem Moysi sine ulla miseratione duobus aut tribus testibus moritur, quanto magis putatis deteriora mereri supplicia qui Filium Dei conculcauerit, et sanguinem testamenti pollutum duxerit in quo sanctificatus est, et spirituali gratie contumeliam fecerit. Scimus enim, qui dixit: »Mihi uindicta, ego reddam« . Et iterum:  »Quia iudicabit Dominus populum suum. Horrendum quoque est incidere in manum Dei uiuentis.« Et ideo bonum est precauere, ne peccantem et impenitentem eterna perditio subsequatur. »Dabit enim tibi Dominus cor pauidum, et deficientes oculos, et animam merore consumptam.« Propter perfidiam suam datum est Iudeis cor pauidum; unde scriptum est: »Illic trepidauerunt timore ubi non erat timor« . Dicebant autem sacerdotes eorum ad eos: »uidetis quia nichil proficimus. Ecce mundus totus post ipsum abiit. Si dimittimus eum sic, omnes credent in eum. Et uenient Romani, et tollent nostrum locum et gentem« . Hoc eis euenit quod uerebantur, sed inde unde non arbitrabantur. Illi estimabant de fide Christi uenire  sibi damnum, cum hoc magis de perfidia sua et de persecutione in Christum et apostolos eius, illis euenit. »Et erit uita tua quasi pendens ante te, timebis nocte et die, et non credes uite tue.« Quasi uero quidquam sit peius inter maledicta que Iudeis pro merito superbie et impietatis acciderunt quam uidere uitam suam, id est, Filium Dei pendentem, et non credere uite sue. Maledicta enim cum ex prophetia dicuntur, non sunt de malo uoto imprecantis, sed e prescio spiritu prenuntiantis. Nam illa que malo uoto sunt, prohibentur cum dicitur: »Benedicite et nolite maledicere.« Hec autem sepe inueniuntur in sermone sanctorum, sicut apostolus Paulus ait: »Alexander, inquit, erarius multa mala mihi ostendit:  reddat illi Dominus secundum opera sua« . Nam illud tanquam stomachatus et indignatus etiam male optasse uidetur Apostolus: »Utinam et abscindantur qui uos conturbant« . Quod utique si consideres personam scribentis, magis eam elegantissimo ambiguo bene optasse intelliges. Sunt enim spadones qui se ipsos abscindunt propter regnum celorum. Quod in his quoque uerbis Faustus rapuisset, si pium palatum ad escas Dominicas attulisset. Sic enim sonuit fortasse Iudeis quod dictum est: »uidebis uitam tuam pendentem, et non credes uite tue,« ut inter minas uel dolos hostium suorum uitam suam uidentes ex incerto pendere, uictores se esse non crederent. Sed filius Euangelii cum audit, »Ille enim de me scripsit,« in hac ipsa  ambiguitate scientie uidet quid prophetie portis proiiciant, quid hominibus innuant; statimque occurrit illi uita hominum Christus pendens, eique non credentes Iudei ob hoc ipsum quia pendentem uident. Et alius quidem aliquis cito diceret inter cetera maledicta illa que lectione ad aliquid de Christo intelligendum non pertinent, hoc solum ibi esse de Christo quod scriptum est: »uidebis uitam tuam pendentem, et non credes uite tue.« Neque enim fieri posset, ut inter diuersa maledicta que impio populo prophetie imputabant, hoc quoque poneretur. Sed ego, et qui mecum aliquanto attentius cogitant euangelicam illam Dominicamque sententiam, quia non ait: »Ille enim et de me scripsit,« ut alia que ad Christum non pertinent scripsisse crederetur, sed  ait: »De me enim ille scripsit,« ut omnem Scripture intentionem non nisi ad intelligendum Christi gratiam perscrutando consuleremus, etiam cetera in ista lectione maledicta propter Christum predicta cognoscimus.



CAPUT XXuI. Commemoratio quomodo eduxit Dominus filios Isrel per desertum quadraginta annis, nec sunt uestimenta eorum attrita neque calceamenta uetustate consumpta.

 »Hec sunt uerba federis quod precepit Dominus Moysi ut feriret cum filiis Isrel in terra Moab, preter testamentum quod testatus est in Horeb.« Septuaginta: »Hec uerba testamenti quod mandauit Dominus Moysi statuere filiis Isrel in terra  Moab, preter testamentum quod testatus est eis in Horeb.« Ostendit unde appellatus sit liber Deuteronomii quasi secunda lex; ubi magis illius fit repetitio quam aliquid aliud: pauca enim sunt que ibi non sint in eo quod primum datum est. Nec tamen hec appellantur duo Testamenta, quamuis ita hec uerba sonare uideantur. Utrumque enim unum est Testamentum, quod in Ecclesia dicitur uetus. Nam si propter hec uerba duo Testamenta dicenda essent, iam non duo, sed plura essent, excepto Nouo. Multis enim locis Scriptura dicit Testamentum: sicut illud quod factum est ad Abraham de circumcisione, uel illud superius ad Ne.

»uos uidistis uniuersa que fecit Dominus coram  uobis in terra Aegypti Pharaoni et omnibus seruis eius: uniuerseque terre illius tentationes magnas, quas uiderunt oculi tui, signa illa portentaque ingentia.« Septuaginta: »Et uos uidistis omnia quecunque fecit Dominus Deus uester in terra Aegypti coram uobis, Pharaoni et omnibus seruis eius, uniuerseque terre illius, tentationes magnas quas uiderunt oculi tui; signa et prodigia illa magna, et manum ualidam: et non dedit Dominus uobis cor scire, et oculos uidere, et audire aures usque in diem istam.« Quomodo ergo ait superius: »uos uidistis tentationes magnas quas uiderunt oculi tui,« si non dedit eis Dominus oculos uidere, et aures audire, nisi quia uiderunt corpore, et corde non uiderunt? quia oculi dicuntur et cordis; propterea  inde cepit: »Et non dedit Dominus Deus uobis cor scire.« Ad hoc pertinent duo que sequuntur, »et oculos uidere, et aures audire,« id est, intelligere et obtemperare. Quod uero dicit, »et non dedit uobis Dominus Deus,« nullo modo increpans et arguens hoc diceret, nisi ad eorum culpam quoque pertinere uellet intelligi, ne quisquam se ex hoc excusabilem putet. Simul enim ostendit et sine adiutorio Domini Dei eos intelligere et obedire non posse oculis cordis et auribus cordis; et tamen si adiutorium Domini desit, non ideo esse excusabile hominis uitium, quoniam iudicia Dei, quamuis occulta, tamen iusta sunt.

»Adduxi uos quadraginta annis per desertum. Non sunt attrita uestimenta uestra, nec calceamenta  pedum uestrorum uetustate consumpta sunt. Panem non comedistis, uinum et siceram non bibistis: ut sciretis quia ego sum Dominus Deus uester,« etc. Hinc apparet tantum uini in suis impedimentis potuisse portare Isrelitas, quando exierunt de Aegypto, quod possent cito consumere. Nam si omnino nichil secum tulissent, unde esset illud quod dictum est: »Sedit populus manducare et bibere, et surrexerunt ludere?« Non enim hoc de aqua diceretur, cum et ipsius Moysi manifestissima uerba sint, non fuisse illam uocem principium belli, sed principium uini .

 »uos enim nostis ut habitauerimus in terra Aegypti, et quomodo transierimus per medium nationum, quas transeuntes, uidistis abominationes  et sordes idolorum, liguum et lapidem, argentum et aurum, que colebant. Ne forte sit inter uos uir aut mulier, familia aut tribus cuius cor auersum est hodie a Domino Deo uestro, ut uadat et seruiat diis illarum gentium, et sit inter uos radix germinans fel et amaritudinem. Cumque audierit uerba iuramenti huius, benedicat sibi in corde suo dicens: Pax erit mihi, et ambulabo in prauitate cordis mei. Et assumat ebria sitientem, et Dominus non ignoscat ei.« Septuaginta: »Nunquid aliquis est inter uos uir aut mulier, uel familia uel tribus, cuius mens declinauit a Domino Deo uestro, ire seruire diis illarum gentium? neque est in eo radix sursum germinans in felle et amaritudine?  Et erit, cum audierit uerba maledictionis huius, et opinabitur in corde eius dicens: Sancta mihi fiant, quoniam in errore cordis mei incedo, ut non simul perdat peccator eum qui sine peccato est; nolet Deus propitiari ei, sed tunc incendetur ira Domini et zelus eius in homine illo, et adherebunt in eo maledicta omnia Testamenti huius, que scripta sunt in libro legis huius.« Ita dictum est: »Nunquid in uobis est?« ut tanquam requirentem intelligamus, ne forte sit. Si quis esset autem, terruit eum uehementer, ne quisquam forte diceret in corde suo, audiens illa maledicta: »Sancta mihi sunt,« id est, maledicta sancta mihi sint: »quoniam in errore cordis mei incedo,« id est, absit ut mihi eueniant, non mihi sint hec mala, sed sancta,  id est, propitia et innoxia, »quoniam in errore cordis mei incedo,« eundo scilicet post deos gentium, et eis tanquam impune seruiendo. Non, inquit, erit sic. »Non perdat simul peccator eum qui sine peccato est.« Tanquam diceret: Cauete ne cui uestrum talia persuadeat, qui talia cogitat. »Nolet Deus propitiari ei,« siue talia cogitanti, siue illi cui talia fuerint persuasa, sicut ipse opinatus est dicendo: »Sancta mihi sint,« et quasi hoc modo auertendo a se uim illius maledicti. »Sed tunc accendetur ira Domini, et zelus eius in homine illo,« quando putabit eam a se auertere ista in corde suo dicendo: »Et adherebunt in eo omnia maledicta testamenti huius, que scripta sunt in libro legis huius.« Non possunt quidem omnia euenire uni homini: non enim  etiam toties mori potest, quot genera mortis hic dicta sunt; sed »omnia« dixit pro quibuslibet, ut non sit immunis ab omnibus, cui euenerint aliqua eorum quibus pereat. Quod autem ait, »Ut non simul perdat peccator eum qui sine peccato est;« quod Grecus habet , non sic accipiendum est tanquam ab omni prorsus peccato mundum et immunem hoc dixerit , hoc est, sine peccato; sed eum qui sine isto peccato esset de quo loquebatur, sicut dicit Dominus in Euangelio: »Si non uenissem, et locutus non fuissem eis, peccatum non haberent« ; non utique omne, sed hoc peccatum quo non crediderunt in eum. Dicit etiam Deus ad Abimelech de Sara uxore Abrahe: »Scio quia mundo corde fecisti hoc« .  Non utique mundum cor illius ita uoluit intelligi, ut similis eis esset de quibus dictum est: »Beati mundo corde, quoniam ipsi Deum uidebunt« ; sed ab illo peccato de quo agebatur, mundum cor habebat, quoniam ad ipsum quantum pertinebat, non concupiuerat coniugem alienam. Quod autem ait, »Assumat ebria sitientem, et Dominus non ignoscat ei,« idem est quod alia editio habet, »Non perdat peccator eum qui sine peccato est.« Ac si diceret: Cauendum est, ne ille qui ebrius est malitia atque idololatria seducat eum in errorem, qui habet uotum discendi atque sciendi ueritatem; quia huiusmodi delictum non facilem habet ueniam: in qua maxime sententia percutiuntur heretici qui, pleni  dolo atque fallacia, seducunt et seducuntur; quorum finis etiam certum habet interitum.

 »Reducet Dominus Deus captiuitatem tuam ac miserebitur tui: et rursum congregabit te de cunctis populis, in quos te ante dispersit. Si ad cardines celi fueris dissipatus, inde te retrahet Dominus Deus tuus, et assumet atque introducet in terram quam possederunt patres tui, et obtinebis eam. Et benedicens tibi, maioris numeri esse faciet te quam fuerunt patres tui. Circumcidet Dominus Deus tuus cor tuum et cor seminis tui, ut diligas Dominum Deum tuum, in toto corde tuo, et in tota anima tua, ut possis uiuere.« Septuaginta: Et circumpurgabit Dominus cor tuum, et cor seminis tui, diligere Dominum Deum tuum  ex toto corde tuo, et ex tota anima tua, ut uiuas tu.« Euidens pollicitatio gratie. Promittit enim Dominus se esse facturum quod solet iuuare [Al., iubere] ut fiat.



CAPUT XXuII. Quod mandatum Domini non sit procul positum, sed iuxta.

 »Mandatum quod ego precipio tibi hodie non supra te est neque procul positum, nec in celo situm, ut possis dicere: Quis nostrum ad celum ualet conscendere, ut deferat illud ad nos et audiamus, atque opere compleamus? Neque trans mare positum, ut causeris et dicas: Quis ex nobis transfretare poterit mare, et illud ad nos usque deferre, ut possimus audire et facere quod preceptum  est? sed iuxta te est sermo ualde in ore tuo, et in corde tuo, ut facias illum,« et reliqua. Septuaginta: »Quia mandatum hoc quod ego mando tibi hodie non est supra modum, neque longe abs te est: non in celo est, dicens, id est, ut dicas, Quis ascendet nobis in celum, et accipiet illud nobis, et audientes illud faciemus? Neque trans mare est, dicens, id est, ut dicas: Quis transfretabit nobis trans mare, et accipiet illud nobis, et audientes illud faciemus? Prope est uerbum hoc ualde in ore tuo, et in manibus tuis facere illud.« Hoc est uerbum fidei, dicit Apostolus, quod ad Nouum pertinet Testamentum. Sed queri potest cur ea superius mandata dixerit, que scripta sunt in libro legis huius, nisi quia his omnibus spiritalia significantur,  ad Nouum Testamentum pertinentia, si bene intelligantur. Item queri potest cur hoc quod hic positum est, »Neque trans mare est, ut dicas: Quis transfretabit nobis trans mare, et accipiet nobis illud?« Apostolus dixerit, »Aut quis descendet in abyssum?« atque id exponens adiunxerit, »Hoc est Christum a mortuis reducere;« nisi quia mare appellauit totam in hoc seculo uitam, que morte transitur, ut quodammodo mare finiatur, et mors ipsa trans mare appelletur, uelut trans istam uitam, que maris uocabulo significatur. Deinde quod hic additum est, »et in manibus tuis,« non ait Apostolus, nisi »in ore tuo et in corde tuo.« Et hoc usque ad finem exsecutus est dicens: »Corde creditur ad iustitiam,  ore autem confessio fit ad salutem« . Merito quod ex Hebreo translatum est, quantum a nobis inspici potuit, non habet »in manibus tuis«. Nec frustra tamen hoc a Septuaginta interpretibus additum existimo, nisi quia intelligi uoluerunt etiam ipsas manus, quibus significantur opera, in corde accipi debere, ubi est fides que per dilectionem operatur. Nam si forinsecus ea que Deus iubet, manibus fiant, et in corde non fiant, nemo est tam insulsus qui precepta arbitretur impleri. Porro si caritas, que plenitudo legis est, habitet in corde, etiamsi manibus corporis quisquam non possit operari, pax illi est, utique cum hominibus bone uoluntatis.



CAPUT XXuIII.  De eo quod Moyses predixit Iosue ducatum Isrelis; et quod ipse Moyses scripsit legem et tradidit sacerdotibus filiis Leui custodiendam.

 »uocauitque Moyses Iosue, et dixit ei coram omni Isrel: Confortare et esto robustus. Tu enim introduces populum istum in terram quam daturum se patribus eorum iurauit Dominus: et tu eam sorte diuides: et Dominus, qui ductor uester est, ipse erit tecum, et non dimittet te, nec derelinquet,« etc. Ergo uerba Moysi ad Iosue exprimunt testificationem legis de Domino nostro Iesu Christo: quia hoc manifeste lex et prophete testantur, quod Redemptor noster terram future patrie singulis secundum propria distribuat merita, et omnia promissa Dei impleturus ipse sit. Unde  Psalmista de ipsa terra testatur, dicens. »Credo uidere bona Domini in terra uiuentium. Exspecta Dominum, uiriliter age, et confortetur cor tuum, et sustine Dominum« . Ipse enim introducet populum Dei in terram quam daturum se patribus eorum iurauit Dominus: quia procul dubio omnes qui ad celestis regni gaudia peruenturi sunt, per illius ducatum illuc peruenient. Ait enim ipsa ueritas: »Nemo uenit ad Patrem, nisi per me« . »Nemo ascendit in celum, nisi qui de celo descendit, Filius hominis, qui est in celo« .« Qui enim unitur Christo per fidem, illam scilicet que per dilectionem operatur, simul cum capite gaudebit se regnaturum perpetim. Quod autem dicitur: »Ipse erit tecum, et non dimittet te,  neque derelinquet te,« manifeste designat unitatem Patris et Filii. Hinc quoque ipse Dominus in Euangelio ait: »Qui me misit, mecum est: et non reliquit me solum, quia ego, que placita sunt illi, facio semper« . Et item : »Pater, inquit, in me manens,  ipse facit opera« . Pater quoque nunquam deserit Filium, quia nunquam separatus est a Filio, cum quo et Spiritu sancto unus et solus est semper Deus.

»Scripsit itaque Moyses legem hanc, et tradidit eam sacerdotibus filiis Leui, qui portabant arcam federis Domini, et cunctis senioribus Isrel, precepitque eis dicens: Post septem annos anno remissionis in solemnitate tabernaculorum, conuenientibus cunctis ex Isrel ut appareant in conspectu Domini Dei sui, in loco quem elegerit Dominus, leges uerba legis huius coram Isrel, audientibus eis, et in unum omni populo congregato,« etc. Moyses sacerdotibus legem dedit, ut ostenderet Christi sacerdotibus legis diuine sanctionem maxime  ipsis commendatam esse ad insinuandum populo quia in gradu suo non terrestris dignitas, sed celestis militie ius illis confertur. »Post septem, inquit, annos, anno remissionis in solemnitate tabernaculorum, leges uerba legis huius coram omni Isrel.« Quid per septem annos, nisi presens uita, que per septenarium dierum numerum currit, designatur? siue per septem annos tempus ueteris legis propter sabbatum exprimitur. Post ergo septem annos, in anno remissionis, lex in conuentu populi legi precipitur, quia post completum ueteris obseruantie modum iam successit spiritalis ritus Noui Testamenti. »Postquam enim uenit plenitudo temporis, misit Deus Filium suum, factum ex muliere, factum sub lege, ut eos qui sub lege erant redimeret, et adoptionem  filiorum Dei reciperemus« . Et quid in anno remissionis nisi annus gratie, quem Saluator ipse, legens in synagoga ex Isaie prophetia, annum Domini acceptum et diem retributionis esse manifestauit, insinuatur? Sic et solemnitas tabernaculorum non alia esse quam status presentis Ecclesie, ubi in tabernaculis incolatus nostri, sub umbraculo fructiferarum arborum, hoc est, sanctorum uirorum, doctrinis et exemplis elegimus, et protectionis diuine subsidio maxime indigemus. Tunc enim legenda lex est in loco quem elegit Dominus, quia tunc precipue doctrine insistendum est in Ecclesia Christi. Ipse quoque locus est quem elegit Dominus, ut habitet nomen eius ibi. Quando autem peruenerimus in terram possessionis nostre, iam non in tabernaculis,  sed in ciuitate superni regis, hoc est, Ierusalem celesti, semper et in eternum manebimus gaudentes, atque illud Psalmiste dicentes: »Sicut audiuimus ita et uidimus in ciuitate Dei nostri, Deus fundauit eam in eternum.«



LIBER QUARTUS.



CAPUT PRIMUM. Quod scripsit Moyses uerba legis in uolumine atque compleuit, precepitque Leuitis, ut illud poneretur in arca federis Domini, ut ibi esset contra eos in testimonium.

 »Postquam ergo scripsit Moyses uerba legis  huius in uolumine atque compleuit, precepit Leuitis, qui portabant arcam federis Domini, dicens: Tollite librum istum, et ponite eum in latere arce federis Domini Dei uestri, ut sit ibi contra te in testimonium,« etc. Moyses Deuteronomium  scribens, Leuitis commendauit ut ponerent illud in latere arce Domini, quatenus fieret ibi in testimonium. Spiritaliter ostendit quod Euangelium Christi, cuius Deuteronomium typus est, per sacerdotum fidelium, hoc est, uerorum Leuitarum ministerium, in memoria recondendum sit Ecclesie, que ueraciter est arca Domini, quia ibi thesauri celestes reconduntur. Ibi ergo due tabule testamenti, hoc est, libri legis Euangelii reseruantur. Ibi est urna que continet manna, quia ibi incarnatio Christi, continens cibum uite eterne, custoditur. Ibi uirga Aaron que fronduerat, quia ibi Christi sacerdotium perpetualiter manens locatur. »Ut sit ibi, inquit, contra te in testimonium.« uerba legis Dei reseruantibus, ea fiunt ad salutem et ad remedium  animarum suarum, contemptoribus autem et incredulis erunt in testimonium pertinacie sue et in opprobrium inobedientie. Unde Saluator in Euangelio ait: »Beati qui audiunt uerbum Dei, et custodiunt illud« .« Et item: Omnis ergo qui audit uerba mea hec et facit ea, assimilabitur uiro sapienti, qui edificauit domum suam supra petram, et descendit pluuia, et uenerunt flumina, et flauerunt uenti, et irruerunt in domum illam, et non cecidit. Fundata enim erat supra petram. Et omnis qui audit uerba mea hec et non facit ea, similis erit uiro stulto qui edificauit domum super arenam, et descendit pluuia, et uenerunt flumina, et flauerunt uenti, et irruerunt in domum illam et cecidit: et fuit ruina eius magna.« Et iterum: »Amen,  amen dico uobis, quia qui uerbum meum audit, et credit ei qui me misit, habet uitam eternam; et in iudicium non ueniet, sed transiet a morte in uitam.« E contrario autem incredulis et contemptoribus ait: »Nolite putare quia accusaturus ego sim uos apud Patrem. Est qui accusat uos Moyses, in quo uos speratis. Si enim crederetis Moysi, crederetis forsitan et mihi. De me enim ille scripsit. Si autem illius litteris non creditis, quomodo meis uerbis credetis?« Et alibi: »Ego, inquit, non iudico quemquam, sed est qui iudicat. Sermo quem locutus sum uobis, ipse iudicabit eum in nouissimo die« .

»Locutus est ergo Moyses audiente uniuerso cetu Isrel, uerba carminis huius, et ad finem usque compleuit.« Carmen istud quod Moyses in testimonium  Isrel decantauit, non simplicem tantummodo historiam sonat, sed spiritali intelligentia plenissimum est. Partim enim secundum historiam, Isrelitarum pro beneficiis opulentissime sibi a Domino collatis, exprobrat perfidiam. Partim per allegoriam, de mysteriis celestibus sanctam instruit Ecclesiam. Partim autem ad honestatem morum unumquemque fidelium prouocat per tropologiam. Unde sobrium lectorem decet, ut in historia seruet Scripture ueritatem; in allegoria uero consideret mysteriorum celestium rationem; et in tropologia, bonarum disciplinarum ediscat utilitatem: quatenus tripartita hac distinctione edoctus ad illam celestem theoriam, hoc est, ad inspectionem secretarum rerum,  et ad contemplationis diuine prouehatur sublimitatem. Nec non et illud diligenter inspiciendum est, quod dicitur loqui Moyses uerba carminis et ad finem usque complesse, si forte hoc admoneat, ut qui ore Deum laudare studeat, operibus non contradicat. Non est enim pulchra datio in ore peccatoris. Ideo ipse Dominus in Euangelio ait: »Qui soluerit unum de his mandatis meis minimis, minimus uocabitur in regno celorum. Qui autem fecerit et docuerit, hic magnus uocabitur in regno celorum« . Principium autem huius carminis tale est.



CAPUT II. Canticum Moysi presagium futurorum et Christi mysteriis plenissimum.

  »Audite, celi, que loquar; audiat terra uerba oris mei.« Iuxta primordium Isaie prophete, ita scriptum est: »Audi, celum, et auribus percipe, terra, quia Dominus locutus est . Supra ergo in eodem libro quis propheta, cuius filius, quod contra Iudam et Ierusalem, siue per Iudam et Ierusalem, et quo tempore uiderit, titulo demonstratum est. Nunc celum et terram ad audiendum prouocat: in celo supernas significans angelicasque uirtutes; in terra mortalium genus, ab his que continent, ea que continentur ostendens. Nam quia per Moysen testes uocauerat Dominus celum et terram, dans populo Isrel legem suam et dixerat: »Attende, celum, et loquar, audiat terra uerba oris mei,« post preuaricationem populi,  eosdem rursum in testimonium uocat, ut cuncta elementa cognoscant, iuste Deum in ultionem mandatorum suorum ad iracundiam concitatum. Pro celo Hebraicum [Figure: [Hebrew text] 5Kb] celos sonat plurali numero, maxime cum audire, dixerit, id est, [Figure: [Hebrew text] 5Kb] quod plurali effertur numero, non singulari. Sed quidam uolunt pluraliter quidem dici celos, sed singulariter intelligi, iuxta illud quod singulas ciuitates Thebas et Athenas uocamus. Estque Hebraici characteris idioma, ut omnia que in syllaba im finiuntur, in masculina sint et pluralia, ut cherubim et seraphim. Et que in oth, feminina pluralia, ut sabaoth. Et notandum quod celis dicitur per Isaiam, »Audite, terre, auribus percipe.« Ea enim que excelsa sunt, maiorem habent intelligentiam; que humiliora, terrenis  sensibus inuoluuntur. Unde Saluator in Euangelio ait: »Qui habet aures audiendi, audiat« . Si quis igitur est celum et habet municipatum in celestibus, audiat mystice que dicuntur. Si quis terrenus, simplicem sequatur historiam. Quidam celum et terram, quasi animantia ad audiendum prouocare putant, iuxta illud quod de terra in alio loco dicitur: »Qui respicit terram, et facit eam tremere; qui tangit montes et fumigant« : cum hoc potestatis Dei sit, non intelligentie terrene.

»Concrescat in pluuiam doctrina mea, fluat ut ros eloquium meum: quasi imber super herbam, et quasi stille super gramina: quia nomen Domini  inuocabo.« Eloquium legis Dei comparat pluuie attrite ac rori, quia germina spiritalium fructuum a fidelium cordibus expetit. Ipsa enim sunt ager et uinea Domini, unde ille fructum sibi amabilem, hoc est bonorum operum expetit. Huic similem comparationem, et Isaie prophete inuenimus. »Quomodo, inquit, descendit imber et nix de celo, et illuc ultra non reuertitur, sed inebriat terram et infundit eam, et germinare eam facit, et dat semen serenti, et panem comedenti, sic erit uerbum meum, quod egredietur de ore meo. Non reuertetur ad me uacuum, sed faciet quecunque uolui, et prosperabitur in his, ad que misi illud .« uerum quia Moyses doctrinam suam in pluuiam concrescere dixit, ut patenter que hec pluuia esset demonstraret, subiunxit  dicens: »Quia nomen Domini inuocabo.« Nomen ergo Domini inuocare est Euangelium Christi predicare: quod qui audit et facit boni operis fructum, celos sine dubio possidebit. »Date magnificentiam Deo nostro: Dei enim perfecta sunt opera, et omnes uie eius iudicia.« Magnificare Dominum est maiestatem Saluatoris corde credulo, ore pio, simul cum bonis actibus predicare. Unde Maria mater Domini in Cantico ait: »Magnificat anima mea Dominum: et exsultauit spiritus meus in Deo salutari meo .« Dei, inquit, perfecta sunt opera. Que ergo illa sunt opera? audi Moysen in Geneseos libro dicentem: »Igitur perfecti sunt celi et terra, et omnis ornatus eorum. Compleuitque Deus die septimo opus suum, quod fecerat; et  requieuit die septimo ab uniuerso opere suo, quod patrarat .« Opus ergo Dei redemptio est humani generis: quam quando perfecit spiritale sabbatum, in sepulcro requiescens nobis ostendit. Omnes uie eius iudicia, quia omnia mandata eius uera. Unde Psalmista ait: »Lex Domini irreprehensibilis, conuertens animas, testimonium Domini fidele, sapientiam prestans paruulis .« Et item: »Iudicia, inquit, Dei uera, iustificata in semetipsa. Desiderabilia super aurum et lapidem pretiosum multum, et dulciora super mel et fauum. Nam et seruus tuus custodit ea, in custodiendis illis retributio multa.« Et alibi: »In labiis, inquit, meis, pronuntiaui omnia iudicia oris tui. Deus fidelis et absque ulla iniquitate iustus et rectus.« Fidelis,  quia quod promisit procul dubio impleuit. Absque ulla iniquitate, quia equitas summa, iniquitatis consortia nullo modo recepit. Iustus, quia peccantibus non penitentibus pro malis suis retribuet penam. Rectus, quia digne operantibus et bene penitentibus, uitam perpetuam. »Peccauerunt ei, non filii eius in sordibus.« Quomodo non filii Dei, nisi quia non ex fide? »Quotquot autem receperunt eum, dedit eis potestatam filios Dei fieri, his qui credunt in nomine eius .« Unde Dominus Iudeis fidem eius recipere nolentibus, et doctrinam eius spernentibus, ait: »uos ex patre diabolo estis, et desideria patris uestri uultis facere. Ille homicida fuit ab initio et latro .« Et Stephanus ad eosdem  Iudeos ait: »Patres uestri quem prophetarum non sunt persecuti? et occiderunt eos qui prenuntiabant de aduentu iusti huius. Cuius uos nunc proditores et homicide fuistis, qui accepistis legem in dispositione angelorum, et non custodistis .« Qui ergo incorrigibiliter peccat, se filium Dei non esse probat. Illa autem editio quam Septuaginta interpretes ediderunt, ita habet. »Peccauerunt non ei filii uituperabiles,« quod est in Greco, . Quidam interpretati sunt hoc, id est, filii uituperabiles; quidam filii commaculati; quidam filii uitiosi. Unde non magna questio, imo nulla est. Sed illud merito ad querendum mouet, si generaliter dictum est, »peccauerunt non ei,« quoniam qui peccat, non Deo peccat, id est, non Deo nocet,  sed sibi, quomodo intelligendum sit quod in Psalmo legitur. »Tibi soli peccaui .« Et in Ieremia: »Tibi peccauimus, patientia Isrel, Domine.« Et iterum in Psalmo: »Sana animam meam, quia peccaui tibi .« Et utrum hoc sit peccare Deo, quod peccare in Deum. Unde Heli sacerdos, »si in Deum peccauerit, quis orabit pro eo? « Dicam ergo interim, quid in presentia mihi uideatur. Intelligunt fortasse aliquid melius qui melius hec sapiunt; aut etiam nos alio tempore, quando adiuuerit Dominus. Peccare in Deum, est in his, que ad Dei cultum pertinent. Nam hoc quod commemoraui, nichil aliud indicat. Sic enim peccabant filii Heli, quibus hec Pater eorum dixit. Sic enim existimandum est, peccari etiam in homines qui pertinent ad Deum.  Nam hoc Deus legitur dixisse ad Abimelech de Sara: »Propterea peperci tibi ne peccares in me .« Peccare autem Domino, uel potius peccasse Domino, nisi forte alicubi scriptum occurrat, quod huic sensui resistat, hi mihi uidentur non immerito dici, qui penitentiam piam peccati sui non agunt, ut glorificetur ignoscens Dominus. Causam quippe reddens Dauid cui dixerit: »Tibi soli peccaui, et malum coram te feci,« subiecit et ait: »Ut iustificeris in sermonibus tuis, et uincas cum iudicaris .« Siue cum dicit Deus: »Iudicate inter me et uineam meam .« Siue de Domino Iesu Christo intelligatur, qui solus uerissime dicere potuit: »uenit enim princeps mundi huius, et in me non habet quidquam .« Id est, quidquam  peccati quod morte sit dignum. »Sed ut cognoscat mundus, quia diligo patrem; et sicut mandatum dedit mihi Pater, sic facio. Surgite, eamus hinc.« Tanquam diceret: Etiam si leuissima peccata mortis supplicio persequatur, princeps mundi in me non habet quidquam. Sed surgite, eamus hinc, id est ut patiar. Quia in eo quod patior, uoluntatem impleo Patris mei, non penam soluo peccati mei. Et quod Ieremias ait: »Tibi peccauimus, patientia Isrel, Domine :« utique suppliciter dicitur in penitentia cum spe salutis ex uenia, et quod dictum est: »Sana animam meam quoniam peccaui tibi ;« hoc idem agitur, ut Deus ignoscendo glorificetur. Quia magna est eius misericordia,  ut redeant ad eum qui dicit se nolle mortem peccatoris, tantum ut reuertatur et uiuat. Hinc et ipse Dauid non solum in Psalmo, uerum etiam cum Dominus argueret eum per prophetam, non sine spe propitiationis Domini respondit: »Peccaui Domino .« Medico enim uulneratus uidetur quodammodo, qui ut sanetur, subdit se manibus medici, ut in eo opus medicine impleatur. In hoc autem cantico prouidebat propheta futuros quosdam, qui sic erant peccaturi Domino, offendendo magnis iniquitatibus suis, ut nec penitentiam agere uellent, et ad Dominum redire, ut sanarentur. De quibus etiam dicitur: »Quoniam caro sunt, et spiritus ambulans et non reuertens .« Potest etiam sic intelligi, peccauerunt non ei secundum id  quod non nocuerunt peccato suo, sed sibi. »Generatio praua atque peruersa, heccine reddis Domino?« Simili elogio eorum perfidiam Saluator in Euangelio denotauit, qui tentantibus et signum a se querentibus respondit dicens: »Generatio praua atque peruersa signum querit, et signum non dabitur ei, nisi signum Ione prophete .« Sic et Ioannes Baptista turbis Iudeorum ad se uenientibus, ait: »Genimina uiperarum, quis ostendit uobis fugere a uentura ira? Facite ergo fructus dignos penitentie: et ne uelitis dicere, Patrem habemus Abraham. Potest enim Deus de lapidibus istis suscitare filios Abrahe .« Generatio quippe Iudeorum praua atque peruersa semper fuit, que ingrata beneficiis Dei exstitit; e contrario semper transgressiones uarias, idolorum  sordes atque irritationes rependebat. »Popule stulte et insipiens, nunquid non ipse est pater tuus, qui possedit et fecit et creauit te?« Pater uniuersorum et conditor secundum nature potentiam Deus est unus, »quia ab ipso et per ipsum et in ipso sunt omnia.« Creauit ergo Deus hominem quando materiam unde formari posset, condidit. Fecit quando illum ad imaginem et similitudinem suam formauit. Possedit, quando expulsis erroribus per fidem et gratiam suam uindicauit. Populus ergo stultus et insipiens fuit Iudeorum gens, que nec creatorem suum et factorem quem lex manifestissime sibi ostendit, digno cultu uenerabatur: nec eius beneficii memor, quo illum in Aegypto per miracula atque prodigia de manu inimicorum eruens, specialiter possedit, dans  illi de celo manna, et ducatum in mari Rubro atque in deserto per angelicum ministerium prebens, idola sibi fabricauit; atque illis diuinum honorem contulit, et sacrificia stultissime impendit dicens: »Hi sunt dii tui, Isrel, qui eduxerunt te de terra Aegypti. Memento dierum antiquorum, cogita generationes singulas. Interroga patrem tuum, et annuntiabit tibi; maiores tuos, et dicent tibi .« In memoriam eis reducit facta antiqua, iubens eos interrogare patres et ab eis discere qualiter diuina sunt ope liberati, atque sepius ab inimicis protecti, quatenus uel hoc modo ad penitentiam peccatorum prouocarentur, et ab omni errore se exuendo, ad ueritatem appropinquare ocius meditarentur: Patres  hic non quilibet hebetes et stulti, sed doctores legis et predicatores Euangelii intelligendi sunt; quorum doctrinis et exemplis potest homo ad intelligentiam diuinam proficere. Unde Apostolus ad Corinthios scribens ait: »Nam si decem millia pedagogorum habeatis in Christo, sed non multos patres. Nam in Christo Iesu per Euangelium, ipse uos genui .« Et ad Hebreos: »Patres quidem carnis nostre eruditores habuimus, et reuerebamur eos: non multo magis obtemperabimus Patri spirituum et uiuemus? Et illi quidem in tempore paucorum dierum secundum uoluntatem suam erudiebant nos: hic autem ad id quod utile est, in recipiendo sanctificationem eius .«

»Quando diuidebat Altissimus gentes, quando separabat  filios Adam: Constituit terminos populorum iuxta numerum filiorum Isrel: Pars autem Domini, populus eius; Iacob funiculus hereditatis eius.« Historie ordinationem dat de humani generis distributione: quia cum multitudo hominum tanta sit, ut eorum numerositas humana computatione comprehendi non possit, solos filios Isrel de tanta multitudine in suam hereditatem Dominus elegit, ut nomen suum et potentiam suam notam faceret, et uoluntatis sue secreta per legis iudicia et prophetarum scripta manifestaret: sicut superius in presenti libro manifestauit dicens: »Te elegit Dominus Deus tuus, ut sis ei populus peculiaris, de cunctis populis qui sunt super terram .« Non quia cunctas gentes numero uincebatis, uobis  iunctus est Dominus et elegit uos, cum omnibus sitis populis pauciores, sed quia dilexit uos Dominus, et custodiuit iuramentum quod iurauit patribus uestris, et eduxit uos in manu forti, et redemit uos de manu Pharaonis regis Aegypti, et scies quia Dominus Deus tuus, ipse est Deus tuus, fortis et fidelis, custodiens pactum et misericordiam diligentibus se, et his, qui custodiunt preceptum eius, in mille generationes; et reddens odientibus se, statim ut disperdat eos, et ultra non differat, protinus eis restituens quod merentur. Custodi ergo precepta et ceremonias atque iudicia, que ego mando tibi hodie ut facias. Secundum aliam autem editionem ubi legitur: »Statuit ei terminos gentium secundum numerum angelorum Dei.« Et in Danielis uisione, ubi angelus  de principe Persarum sibi resistente narrauit, uidetur aliud nobis insinuare . Angelorum enim ministeria super gentes singulas et super homines singulos ordinata creduntur, quatenus sub eorum regimine atque defensione humana natura iuxta dispositionem omnipotentis Dei subiiciatur, atque ab inimicis tueatur. Unde Dominus de paruulis in Euangelio non scandalizandis docens, mox subiunxit dicens: »Angeli eorum in celis, semper uident faciem Patris mei, qui in celis est .« Quia enim superna illa ciuitas ex angelis et hominibus constat, ad quam tantum credimus hominum genus conscendere, quatenus illic contigit, electos angelos remansisse, sicut scriptum est: »Statuit terminos gentium,  secundum numerum angelorum Dei.« Debemus et nos aliquid ex illis distinctionibus supernorum ciuium ad usum nostre conuersationis trahere, nosque ipsos ad incrementa uirtutum bonis studiis inflammare. Quia enim illuc ascensura tanta creditur multitudo hominum, quanta multitudo remansit angelorum, superest, ut ipsi quoque homines, qui ad celestem patriam redeunt, ex eis agminibus aliquid illuc reuertentes imitentur. Distincte namque conuersationes hominum singulorum agminum ordinibus congruunt, et in eorum sortem per conuersationis deputantur similitudinem. Pars autem Domini spiritualis Iacob, »et funiculus hereditatis eius.« Isrel uerus, Ecclesia uidelicet catholica, de qua per Psalmistam dicitur: »Funes ceciderunt mihi in  preclaris: etenim hereditas mea preclara est mihi .« Per funes Scriptura sacra aliquando dimensionum sortes, aliquando peccata, aliquando autem fidem designare consueuit. Nam propter hereditarias dimensionum sortes, dicitur: »Funes ceciderunt mihi in preclaris: etenim hereditas mea preclara est mihi.« Funes quippe in preclaris cadant dum per humilitatem uite, sortes nos patrie melioris excipiunt. Rursum quia fune peccata signantur, per prophetam dicitur: »ue, qui trahitis uanitates in funiculis iniquitatis .« Iniquitas namque in funiculis uanitatis trahitur, dum per augmentum culpa protelatur. Unde per Psalmistam dicitur: »Funes peccatorum circumplexi sunt me.« Quia enim funis addendo torquetur ut crescat, non  immerito peccatum fune figuratur, quod peruerso corde sepe dum defenditur, multiplicatur. Rursum fune fides exprimitur, Salomone attestante, qui ait; »Funiculus triplex difficile rumpitur .« Quia uidelicet fides, que de cognitione Trinitatis ab ore predicantium texitur, fortis in electis permanens, in solo reproborum corde dissipatur. »Inuenit eum in terra deserta, in loco horroris et uaste solitudinis. Circumduxit eum et docuit, et custodiuit quasi pupillam oculi sui.« Inuenit Dominus Isrel in loco horroris et uaste solitudinis, et in monte Sina legem dans, pactum cum eo iniit, manna de celo illis tribuit, et aquam de petra produxit, coturnicum carnes dedit et in eadem eremo, quadraginta annis eos circumducendo, precepta docuit  sua. Sed illud querit merito, quomodo dicit eos protexisse sicut pupillam oculi sui, cum plurimi eorum prostrati sunt in solitudine? Nisi forte dicamus eos tandiu protectos ac custoditos esse quandiu mandata seruauerunt Dei. Cum autem ea transgressi sunt statim plagis percussit, atque ab inimicis deuastati sunt. Mystice autem Dominus Isrel in terra deserta inuenit, cum Ecclesiam de mundi errore tulit, ubi horror idololatrie, et nulla mentio Dei fuit. Circumducit ergo Ecclesiam Dominus, cum in uniuersis mundi partibus eam dilatando, in uiam mandaterum suorum dirigit, et per Spiritum sanctum uoluntatem suam ei indicans, ubique eam plena custodia, quod per pupillam oculi designatur,  contra hereticos atque persecutores seruat. Sequitur alia comparatio. »Sicut aquila, prouocans ad uolandum pullos suos, et si per eos uolitans, expandit alas suas, et assumpsit eos, atque portauit in humeris suis.« Narrant physici quod aquila, que ab acumine est oculorum dicta, tam acuti intuitus sit, ut cum super maria immobili penna feratur, nec ab humanis obtutibus uideatur, de tanta sublimitate pisciculos natare in aqua uideat, et tormenti instar descendens raptam predam, pennis ad littus pertrahat. Nam et contra radium solis, fertur obtutum suum flectere. Unde et pullos suos ungue suspensos radiis solis obiicit, et quos uiderit immobilem tenere aciem, ut dignos genere conseruat. Si quos uero obtutum inflectere uidet, quasi degeneres abiicit. Dicuntur  et aquile pullos suos, cum uident in nidis plumescere, alis percutere, et ad uolandum eos de nido prouocare. Nidificant autem in petris et arboribus in quarum nido lapis etites inuenitur, quem aliqui uocauerunt gagatem: qui ad multa remedia utilis est, nichil igne deperdens. Narrant autem inde nature inquisitores, quod aquile non tam obeant senio quam fame, in tantum superiore crescente rostro, ut aduncitas aperiri non queat. Sed cum inde uiderit sibi periculum imminere, obtundit rostrum in petra durissima, donec iterum in pristinum usum reuertatur: et inde mystico sermone in Psalmo scriptum est dicente propheta ad animam fidelem: »Renouabitur sicut aquile iuuentus tua .« Per aquile similitudinem secundum litteram ostenditur,  quod Dominus populum suum prouocando ad terram Chanaan bellis possidendam, iuuit; et adiuuando, ab inimicis protexit. Secundum mysticum uero sensum, aquila hec Dominum Saluatorem significat, qui aquile similitudinem in eo tenet, quod predam ab hoste maligno morte sua eripuit, et post resurrectionem suam carnem, quam pro humani generis redemptione suscepit, ad alta celorum prouexit: nos dictis atque exemplis exhortans, quatenus illuc sequamur fide tendamusque deuotione, ubi ipse ascendit in corpore. Unde et in Euangelio ait: »Ubi fuerit corpus, illuc congregabuntur et aquile .« Alia etiam exempla, que de aquila diximus, possunt similiter ad ipsum et ad filios eius, figuraliter transferri. Nam sicut aquila acuti intuitus  est, ita ut super maria immobili penna sublata, nec humanis apparens aspectibus pisciculos de tanta sublimitate natantes uidens in pelago, predando rapit et ad littus pertrahit; sic Redemptor noster super omnes celos exaltatus, et ab humanis aspectibus corporaliter sublatus, in pelago tamen istius mundi, maiestatis sue intuitu uidet quos per predam salutiferam eruat, atque ad littus eterne beatitudinis, amoris sui fune attrahat. Unde et ipse in Euangelio ait: »Et ego si exaltatus fuero a terra, omnia ad me ipsum traham .« Pullos suos, hoc est, filios per gratiam baptismatis sibi renatos, radiis solis eterni per contemplationem obiicit, et quos uiderit constantem intuendo habere aciem mentis,  seu dignos suo genere perpetualiter seruat. Si quos uero ad ima et carnalia desideria obtutum mentis reflectere conspicit, hos quasi degeneres abiicit. In petris autem et arboribus hec aquila nidificat, quia quos firmos fide et fructificantes uirtutis aspicit, in eis spiritalis germinis fecunditatem parit, ibique gemma illa atque margarita pretiosissima nascitur, quam sacer Euangelii textus narrat, negotiatorem spiritalem omnibus pecuniis suis uenditis, sibimet comparare . Quod autem aliqua superfluum rostrum in petra tundit, atque ita ad priorem modum reducit, significat quod sancti uiri quidquid in conuersatione sua superfluum ac sibi noxium conspiciunt, allidendo ad petram Christum, confringunt, atque semet per gratiam Dei et per studium bonum  renouantes, ad pristinum officium habiles reddunt. Dominus solus dux fuit eius, et non erat cum eo Deus alienus. Manifestum est quod unus et solus Deus, Isrel de Aegypto liberauit, et non idola falsa, que coluerunt Aegyptii. Sic et in ereptione nostra de spiritali Aegypto, non alius est quam idem Deus, qui olim Isrelitas eripuit: Pater uidelicet et Filius et Spiritus sanctus, unus et trinus, magnus et omnipotens Deus, qui per incarnationem Domini nostri Iesu Christi, salutis nostre effecit mysterium. Unde agnoscant heretici quam miserabiliter a uera fide errent deuiantes, cum se per schisma ab Ecclesia catholica sequestrant, qui quot erroribus, tot idolis obnoxii sunt. »Constituit eum super excelsam terram, ut comedat fructus agrorum.« Excelsam  terram Palestinam uocat: quia ad comparationem terre Aegypti, que plana et irrigua est, montosa et aspera uidetur. Aliter, excelsa terra, Ecclesia sancta, que uirtutibus et scientia sublimis est ualde. Ibi fideles quique constituti, comedunt fructus agrorum spiritalium, quia ibi germinat bonum semen uerbum Dei, aliud tricesimum, aliud sexagesimum, aliud centesimum fructum: ut unusquisque pro capacitate sua, cibum sufficientem sibi inueniat. »Ut sugeret mel de petra, oleumque de saxo durissimo.« Alia autem editio sic habet: »Suxerunt mel de petra, et oleum de firma petra.« Sed nusquam tale aliquid iuxta historiam legitur, si tota Testamenti series ueteris recenseatur. Nusquam de petra mel, nusquam oleum populus ille suxit. Sed quia iuxta  Pauli uocem, petra erat Christus, mel de petra suxerunt, qui eiusdem Redemptoris nostri facta et miracula uiderunt. Oleum uero de firma petra suxerunt, qui effusione sancti Spiritus post resurrectionem eius ungi meruerunt. Quasi ergo in firma petra mel dedit, quando adhuc mortalis Dominus miraculorum suorum dulcedinem discipulis ostendit. Sed firma petra oleum fudit, quia post resurrectionem suam factus iam impassibilis, per afflationem Spiritus, donum sancte unctionis emanauit. De hoc oleo per prophetam dicitur: »Computrescet iugum a facie olei .« Sub iugo quippe tenebamur demoniace dominationis; sed uncti sumus oleo Spiritus sancti, et quia nos gratia libertatis unxit,  dominationis iugum putruit. »Butyrum de armento, et lac de ouibus cum adipe agnorum et arietum, filiorum Basan, et hircos cum medulla tritici, et sanguinem uue.« Hec licet iuxta historiam fertilitatem terre Chanaan insinuent, tamen altiori sensu gratie demonstrat abundantiam, quam sancta Ecclesia munere largitoris sui accepit. Butyrum de armento tulerunt, qui plenitudinem fidei de exemplis patriarcharum didicerunt. Lac de ouibus ceperunt, qui simplicitatem mentis siue facultatem doctrine, de innocenti uita patrum, ad edificationem sui sumpserunt, et hec cum adipe agnorum et arietum, hoc est, cum pinguedine apostolorum caritatis, et eorum quos ipsi ad fidem imbuerant, ad refectionem mentis sue perceperunt. Arietum enim nomine apostoli  et apostolice dignitatis uiri designantur quia ipsi duces sunt gregis Dei. Unde dicitur in Psalmo: »Afferte Domino, filii Dei, afferte Domino filios arietum .« Quod autem subiungitur, »filiorum Basan,« ad eumdem pertinet sensum: quia Basan pinguedo interpretatur; filii enim pinguedinis sunt, qui disciplinis Noui Testamenti sunt instituti, ubi scientie multitudo et uirtutum magnitudo consistit. Nec sufficiebant hec dona, nisi adderentur et hirci. Hirci enim figuram penitentium habent, quia pro peccato in lege offerebantur. Non enim satis est dona uirtutum habere fidelibus, nisi penitentiam habeant pro suis excessibus. Unde ille qui rex simul et propheta fuit, et cui de incarnatione Christi promissum est, quod ex eius semine nasceretur, pro  suis delictis Dominum deprecatur dicens: »Amplius laua me, Domine, ab iniustitia mea, et a delicto meo munda me. Quoniam iniquitatem meam ego cognosco, et delictum meum contra me est semper ;« et ut hec omnia beneficia que predicta sunt, eminentiore dono accumularentur, addidit, »medullam tritici et sanguinem uue.« Quid enim per medullam tritici, nisi corpus Christi? Et quid per sanguinem uue, nisi calix Noui Testamenti, in sanguine Christi figuratur? Plurimis enim donis ex pietate Dei ecclesiastico populo concessis, hoc inter omnia excellit, quod corporis et sanguinis sui sacramenta, in panis et uini confectione, ad salutem eternam illi ministrauit. Sequitur: »Biberent meracissimum.« Quia uniuersa dona Dei sine fece  alicuius nequitie seu improperii credentibus et digne de eis sentientibus, conferuntur. Sed sicut carnales quondam Isrelite donis Dei abusi sunt, et ex beneficiis largissimis peiores facti, ad idololatriam prolapsi sunt, ita proh dolor! non pauci populi ingrati beneficiis Dei, ad uitia relabuntur; et hoc quod sibi ad salutem collatum est, in perditionem suam conuertunt. Unde subiungitur: »Incrassatus est et recalcitrauit dilectus. Incrassatus, impinguatus, dilatatus. Dereliquit Dominum factorem suum, et recessit a Deo salutari suo. Prouocauerunt eum in diis alienis, et in abominationibus suis ad iracundiam concitauerunt. Immolauerunt demoniis et non Deo, diis quos ignorabant. Noui recentesque  uenerunt, quos non coluerunt patres eorum.« Hoc ueteres Isrelite historialiter fecerunt, sicut in eorum libris sufficienter expressum est. Sed et nunc spiritales Isrelite, quando dona Dei in scientia et uirtutibus, sibi ad diuinum obsequium concessa, ad heresim siue hypocrisim conuertunt, idolis et non Deo seruire probantur, demoniis utique cultum exhibendo et non Deo: quod Patres nostri, hoc est, patriarche, et prophete, et apostoli atque euangeliste, nequaquam fecerunt. Inde euenit istis idololatris, quod clementissimum Dominum malis suis irritantes, quem propitium habere possent, seuerum atque destrictum perpensuri sunt: »Deum, qui te genuit dereliquisti, et oblitus es Domini creatoris tui.« Genuit Dominus quodammodo Isrelitas per legem  et circumcisionem. Genuit et Isreliticum populum per baptismi gratiam et sanctificationem Spiritus sancti. Sed qui obliuisci non timet, iuste sibi iratum Dominum per uindictam sentiet. Unde subiungitur: uidit Dominus et ad iracundiam concitatus est: quia prouocauerunt eum filii sui et filie. Et ait: Abscondam faciem meam ab eis, et considerabo nouissima eorum.« Nihil grauius est in penis quam presentia et uisione Dei priuari. Unde psalmista Dominum deprecatur dicens: »Ne proiicias me a facie tua .« Et item: Ne auertas, inquit, faciem tuam a me. Hinc et Iob ad Dominum loquitur dicens: »A facie tua non abscondar .« Quia ergo filii et filie, hoc est, utriusque sexus homines irritantes eum pro malis suis, que  faciunt, eius misericordiam non merentur, sed ab illo deserti, in nouissimis eorum probabitur, quando penas sustinent, quod Deum habent iratum, hoc est enim considerare nouissima eorum, manifestari tormenta illorum.

»Generatio enim peruersa est et infideles filii. Ipsi prouocauerunt me in eo, qui non est populus, et in gente stulta irritabo illos.« Quia ergo Isrelite derelicto Deo idola coluerunt, deserentes uerum et unum Deum, deseruierunt uanitati, gentibus, qui populi Dei nomine necdum eo tempore uocari meruerunt, in direptionem traditi sunt. Similiter ecclesiastici, qui deserta ueritate ad errorem declinauerunt, si pro malis suis non penituerint, malignis spiritibus, qui superbiendo perdiderunt angelicam  dignitatem, ad puniendum, inferni carceribus tradentur. Bene ergo demones gens stulta dici possunt, quia odiunt iustitiam, et amant iniquitatem. »Ignis succensus est in furore meo, et ardebit usque ad inferni nouissima.« De his quos damnant flagella et non liberant, scriptum est: »Percussisti eos, et non doluerunt: attriuisti eos, et non renuerunt accipere disciplinam .« His flagella ab hac uita inchoant, et in eterna percussione perdurant. Hinc enim per Moysen dicitur: »Ignis exarsit ab ira mea, et ardebit usque ad inferos deorsum.« Quantum ad presentem etenim percussionem spectat, recte dicitur: »Ignis exarsit ab ira mea.« Quantum uero ad eternam damnationem,  apte hoc subditur. »Et ardebit usque ad inferos deorsum.« Licet a quibusdam solet dici illud quod scriptum est: »Non uindicabit Deus bis in idipsum , qui tamen hoc, quod ad prophetam dicitur de iniquis, non attendunt. Et, »duplici contritione contere eos,« et id quod alias scriptum est: »iehsu populum de terra saluans Aegypti, secundo eos qui non crediderunt perdidit. Quibus tamen si consensum prebeamus, quamlibet culpam bis ferre non posse hoc peccato percussis, atque in peccato suo morientibus, debet estimari, quia eorum percussio hic cepta, illic finitur: ut in incorrectis unum flagellum sit, quod temporaliter incipit, sed in eternis suppliciis consumatur, quatenus eis qui omnino corrigi renuunt, iam presentium flagellorum  percussio, sequentium sit initium tormentorum. Sequitur: »Comedit terram et nascentia eius.« Terram comedit et nascentia eius, cum carnem peccatricem propter opera libidinis, flamma eterne ultionis comburit. Nascentia enim carnis, proprie opera sunt concupiscentie carnalis, »que sunt fornicationes, immunditie, impudicitie, luxuria, idolorum seruitus, ueneficia, inimicitie, contentiones, emulationes, ire, rixe, dissensiones, secte, inuidie, homicidia, ebrietates, comessationes, et his similia. Que qui agunt, ut Paulus testatur, regnum Dei non consequentur .« »Et montium fundamenta comburet.« Cum superborum iniqua consilia quibus se impune posse peccare credebant, eternis cruciatibus consument. »Congregabo super eos  mala.« Quando non solum mala opera, sed et cogitationes atque praua pro quibus puniantur in memoriam adducet uerba. Sagittas suas in eis complebit, quando iram indignationis sue per uaria tormenta ostendit: »Consumuntur fame.« Hoc est, nec cibi, nec potus, sed perpetua bonorum operum sterilitate, »et deuorabunt eos aues morsu amarissimo:« maligni uidelicet spiritus peccata preterita improperantes, ore lacerant seuissimo. »Dentes bestiarum immittam in eos, cum furore trahentium super terram atque serpentium.« Bestie atque serpentes, maligni spiritus sunt. Qui bestie dicuntur propter ferocitatem, serpentes propter calliditatem. Trahunt bestie atque serpentes reprobos dentibus super terram cum furore, quando hoc quod prius  blandiendo carnalibus persuaserant ut seducerent, postmodum furibundo animo a peccatoribus expetunt, ut crucient. »Foris uastabit eos gladius, et intus pauor.« Foris uastabit impios gladius, et intus pauor, quando in extrema ultione, undique corpus, ignis eterni torquet exustio, et intus mentem angustie opprimit magnitudo. Unde scriptum est: »uermis eorum non morietur, et ignis non exstinguetur. Iuuenem simul ac uirginem, lactentem cum homine sene .« Enumeratis uniuersis etatibus, ostendit nulli etati in exerta ultione esse parcendum, quos idem idololatrie fedauerat cultus. Allegorice autem in iuuene, lasciuum et libidinosum; in uirgine, a bonis operibus sterilem; in  lactente, hebetem; in sene pigrum et inutilem ostendit. Hos ergo omnes iuxta uindictam Dei in extrema ultione consumet, quos nunc admonitio et correptio a peccatis non cohibet. »Et dixit: Ubinam sunt? Cessare faciam ex hominibus memoriam eorum.« Interrogatio Dei non est ignorantia, sed correptio. Huius sententie expletionem facile dignoscere potest, qui Iudeos uidet a terra repromissionis eiectos et per totum orbem dispersos. Generaliter autem omnibus peccatoribus, et impenitentibus, hoc futurum imminet, quod de sanctorum terra tollentur, et memoria eorum in cetu electorum non numeretur. Unde per Psalmistam in quinquagesimo primo psalmo, capiti omnium iniquorum, simul cum toto corpore pena predicitur futura, cum supputatis  singulis speciebus uitiorum subinfertur: »Propter ea destruet te Deus in finem; euellet te, et emigrabit te de tabernaculo tuo, et radicem tuam de terra uiuentium.«

»Sed propter iram inimicorum distuli, ne forte superbirent hostes eorum et dicerent: Manus nostra excelsa, et non Deus fecit hec omnia.« Ideo enim Dominus sepe priorem populum tolerando sustinuit, ne gentes eis confines, nomen et potentiam eius blasphemarent. Unde et Moyses ad Dominum pro peccato Isrel indignantem, et eos disperdere uolentem ait: »Ne, queso, Domine, dicant Aegyptii: Callide eduxit eos, ut interficeret in montibus, et deleret e terra. Requiescat ira tua, et esto placabilis super nequitiam populi tui. Recordare  Abraham, Isaac et Isrel, seruorum tuorum, quibus iurasti per temetipsum dicens: Multiplicabo semen uestrum sicut stellas celi; et uniuersam terram hanc de qua locutus sum dabo semini uestro, et possidebitis eam semper. Placatusque est Dominus ne faceret malum, quod locutus fuerat ad uniuersum populum suum .« Similiter et nos quando peccauerimus, propter magnam potentiam suam et longanimitatem sustinet, nolens perire quemquam; sed omnes saluos fieri, et ad agnitionem ueritatis peruenire. Iuxta illud Apostoli, quod ad Romanos scribens ait: »Existimas autem, o homo, qui iudicas eos qui talia agunt, et facis ea, quia tu effugies iudicium Dei? An diuitias bonitatis eius et patientie et longanimitatis contemnis, ignorans quoniam  benignitas Dei ad penitentiam te adducit? Secundum duritiam autem tuam et impenitens cor, thesaurizas tibi iram in die ire et reuelationis iusti iudicii Dei, et cetera . Ac ne forte maligni spiritus glorietur in perditione nostra de fortitudine sua, quasi uictoriam uiribus suis percepissent, cum hoc semper certent, ut sententiam Altissimi peruertant, qui homines decreuit locum perditorum spirituum in celis possidere. »Gens Iudeorum absque consilio est et sine prudentia: utinam saperent ac nouissima prouiderent.« Gens Iudeorum nec non et impiorum sine consilio salutis est, quia in futurum sibi prouidere nesciunt, quatenus imminentem pro peccatis suis euadant uindictam, et infernalium penarum  eternum effugiant cruciatum. »Quomodo persequebatur unus mille, et duo fugarent decem millia. Nonne ideo, quia Deus suus uendidit eos, et Dominus conclusit illos?« Quicunque magnitudinem Dei ueraciter agnoscit, interitum suum non ex infirmitate potentie ipsius, ex permissione iusti iudicii eius euenire manifeste probabit: quia nullo modo fieri posset, quod unus persequeretur mille, et duo fugarent decem millia, nisi Dominus eos tradidisset, et exosos proiiciendo in manus inimicorum concluderet. »Non est enim Deus noster ut Deus eorum: et inimici nostri sunt iudices.« Dominus enim Deus noster uerax et iustus est, idola autem gentium, falsa et inutilia. Quod etiam non solum nostri, uerum etiam nostrorum approbant aduersarii.  Unde sepius legitur, quod hostibus Iudei traditi pro infidelitate atque iniustitia sua merito ab eis arguerentur, sicut Ieremias in Lamentationibus suis dicit: »uiderunt eam hostes, et deriserunt sabbata eius .« Hinc enim nobis summopere cauendum est, ne hostes nostris malis nostris prouocati, in blasphemiam contra Deum erumpant, cum uiderint nos superatos, et ad nichilum propter peccata nostra redactos, hoc uirtuti sue asserant, quod non sua potentia, sed iudicio Domini redactum est. »De uinea enim Sodomorum, uinea eorum, et de suburbanis Gomorrhe. Uue eorum uua fellis, et botrus amarissimus.« Sepe in Scripturis sacris Synagoga uel Ierusalem Sodome et Gomorrhe comparantur, quia sicut male ille abuse sunt donis Dei, sic et iste  beneficiis semper exstiterunt ingrate. Unde Isaias de illis ait: »Nisi Dominus exercituum reliquisset nobis semen, quasi Sodoma fuissemus: et quasi Gomorrha similes fuissemus. Audite uerbum Domini principes Sodomorum, auribus percipe legem Domini nostri populus Gomorrhe, etc. .« uinea enim Domini, sicut in eodem propheta scriptum est, domus Isrel fuit: que tunc in fellis amaritudinem conuersa est, quando mortem Christi meditabatur. Unde et ipsi in cruce pendenti, acetum felle mistum, arundine porrexerunt, ut in eo demonstraretur scientia legis, quam ipsi rectam acceperunt, felle malitie sue habere corruptam, cum datorem legis ad se uenientem recipere noluerunt, insuper irritauerunt et afflixerunt. Aliter, hac sententia et hereticorum  nequitia percutitur, qui licet gratie spiritalis a sanctis predicatoribus purum dogma primitus acceperint, ipsi tamen erroribus suis illud maculare non pertimescebant, et ideo doctrina eorum tota in fellis et absinthii amaritudinem conuersa est. »Fel draconum uinum eorum, et uenenum aspidum insanabile.« Aperte Iudeorum perfidia et hereticorum uersutia draconum felli et aspidum ueneno comparantur, quia sicut serpentes amaritudinem et uenenum in se occultant, quatenus incautos improuise ledant, sic et Iudei et heretici malitiam suam dolo et fraudibus uelant, quatenus imprudentes, facilius exstinguant. Bene ergo dicitur uenenum aspidum insanabile, quia hereticorum error, quecunque inuaserit,  nisi se inde liberauerit, sine dubio in eternum perimit. »Nonne hec condita sunt apud me, et signata in thesauris meis?« Moris est humani generis, ut preterita cito obliuiscantur, et que aliquando grandia uidebantur, spatio temporis labente, simul ipsa in recordatione deficiant. Sed non ita est apud Deum, ubi preteritum et futurum non est, sed presens semper adest. Que enim nobis pretereunt ibi reseruantur, nec obliuioni tradentur. Inde necesse est, ut peccata, que dudum commisimus, instanti penitentia delere coram oculis Dei studeamus: ne forte in futuro quando tempus uindicte erit, reputet nobis debita nostra et dicat. »Hec fecisti et tacui. Existimasti inique quod essem tibi similis; arguam te et statuam illa contra faciem tuam.  Mea est ultio et ego retribuam eis in tempore, ut »labatur pes eorum.« Certa sunt apud Dominum, et tempus et modus uindicte. Sed quia multe miserationes eius sunt, »preoccupemus faciem eius in confessione, et in psalmis iubilemus ei. Humiliemus in ieiunio animas nostras;« uigilemus et oremus, »quoniam quis scit, si conuertatur et ignoscat Deus, et relinquat post se benedictionem? Iuxta est dies perditionis, et adesse festinant tempora.« Iuxta est unicuique dies ultionis, quia certus est, nec diuturnum esse potest quod aliquando finitur. Quidquid enim temporale ut est hominis etas, uel mundi cursus, ad eternitatem comparatur, paruum fit in eius comparatione. Ideo dicitur, »et adesse festinant tempora,« quia cito finiuntur temporalia. Secundum  historiam autem, Isrelitarum uindicta appropiauit; quia ex quo rebellare ceperunt, nunquam perfecte destiterunt, donec regni locum et uite prosperitatem, pariter perdiderunt. Nam postquam prophetas occiderunt, et Saluatorem crucifixerunt, seditionibus antiquis noua superadiicientes, Romanos rebellando in se prouocauerunt, qui urbe destructa, templo succenso, populo fame et gladio necato, reliquias eorum per totum orbem disperserunt, ubi incertis sedibus uagando, spe futurorum manent incerti. »Iudicabit Dominus populum suum, et in seruis suis miserebitur.« Iudicabit ergo Dominus populum suum, quando electos suos a reprobis secernit. Nam iudicare aliquando pro discernere, aliquando uero pro damnare accipitur. Unde in psalmo Propheta ad  Dominum dixit: »Iudica me, Deus, et discerne causam meam de gente non sancta, ab homine iniquo et doloso eripe .« Hic iudicare pro discretione ponitur. Alibi autem Propheta ad Dominum clamans ait: »Iudica, Domine, nocentes me, expugna impugnantes me .« Sed hic iudicium pro damnatione positum est. Iudicabit Dominus sanctos suos, quando eos in die iudicii segregans a peccatoribus collocabit in dextera sua. Hostem autem eorum et persecutores a sinistris statuet, ut damnationem certam cum diabolo et angelis eius, in inferno recipiant, et ibunt hi in supplicium eternum, iusti autem in uitam eternam. Tunc perfectum erit, quod in predicto uersu subsequitur: »Et in  seruis suis miserebitur.« Quia in celesti beatitudine fidelibus suis misericordiam prestabit eternam. Potest et iste uersus ad Iudeorum conuersationem ultimam referri, quando miserante Deo populum suum, post plenitudinem gentium subintrantem ad fidem, omnis Isrel per gratiam diuinam ad eamdem fidem conuersus, saluus fiet.

»uidebit quod infirmata sit manus, et clausi quoque defecerunt: residuique consumpti sunt. Et dicet: Ubi sunt dii eorum, in quibus habebant fiduciam? Ex quorum uictimis comedebant adipes, et bibebant uinum libaminum. Surgant et opitulentur uobis, et in necessitatibus uos protegant.« uidebit, inquit, quod infirmata sit manus, cum uideri fecerit quod opera malorum, que fecerunt in  idololatria uel ceteris transgressionibus, infirma fuerint, quando ad nichilum redacta, nichil eis, qui ea fecerant, profuerint. Et clausi quoque defecerunt. Hoc est, siue Iudei ad captiuitatem ab inimicis ducti, ibidem consumpti sunt, uel omnes impii in potestatem demonum traditi, ultra non preualebunt. Residuique consumpti sunt, quia ab hac uita exeuntes, non habebunt ulterius potestatem atque facultatem aliquid faciendi. Idcirco in Ecclesiaste scriptum est: »Quodcunque potest manus tua facere, instanter operare, quia nec opus, nec ratio, nec sapientia, nec scientia, erunt apud inferos, quo tu properas .« Quod autem subiungitur, »ubi sunt dii eorum in quibus habebant fiduciam,« et reliqua, significat, quod idololatre nullum adiutorium  in die necessitatis habeant ab idolis, quibus antea cultum exhibuerant. Sed nec mundi amatores, qui per auaritiam, que est idolorum seruitus, pecunias in mundo congregabant, qui deliciis atque luxurie deseruiebant, quorum Deus uenter erat, et gloria in confusione eorum qui terrena sapiebant, nichil secum conferunt de uniuerso labore suo, quando pro peccatis suis ad tartarum a malignis spiritibus pertrahuntur.

»uidete quod ego sim solus, et non sit alius Deus preter me.« Hec admonitio generaliter ad omnes homines pertinet, ut relicta falsitate idolorum, atque deceptione hereticorum, nec non et omnium iniquitatum sordibus, ad unum et solum Deum Patrem et Spiritum sanctum, per fidem catholicam  colendum conuertantur, eumque ex toto corde, tota anima, totaque uirtute diligant, et mandata eius atque iudicia diligenter conseruent, quatenus regni celestis heredes effici mereantur. »Ego occidam et ego uiuere faciam; percutiam et ego sanabo, et non est, qui de manu mea possit eruere.« Duobus modis omnipotens Deus uulnerat, quos reducere ad salutem curat. Aliquando enim carnem percutit, et mentis duritia in suo pauore tabescit. uulnerando ergo ad salutem reuocat, cum electos suos affligit exterius et interius uiuificat. Recte per Moysen loquitur: »Ego occidam et uiuere faciam; percutiam et ego sanabo.« Occidit enim ut uiuificet, percutit ut sanct; quia idcirco foras admonet, ut intus uulnera  non infligat. Quia mentis nostre duritiam suo desiderio percutit, sed percutiendo sanat, quia terroris sui iaculo transfixos ad sensum nos rectitudinis reuocat. Corda enim malesana sunt cum nullo Dei amore satiantur; cum peregrinationis sue erumnam non sentiunt; cum erga infirmitatem proximi sui nec quolibet minimo affectu languescunt, sed uulnerantur; cum amoris sui spiculis mentes Deus insensibiles percutit, moxque has sensibiles per amorem caritatis reddit. »Leuabo ad celum manum meam: dicam, uiuo ego in eternum.« Alia autem editio sic habet: »Quia tollam in celum manum meam, et iurabo per dexteram meam, et dicam: uiuo ego in eternum.« In celum manum leuare siue attollere, est potentiam eternitatis sue super  omnia excellentem ostendere. Iurare per dexteram, est per Filium, qui dextera Dei nominatur, promissa ipsius in conspectu hominum confirmare, et eternitatem suam credentibus sibi per Euangelium reuelare: quia potestas eius potestas est eterna, et regnum eius quod non corrumpetur. »Si exacuero ut fulgur gladium meum, et arripuerit iudicium manus mea, reddam ultionem hostibus meis, et qui oderunt me retribuam.« Exacuere ut fulgur gladium Dei est repentinam uindictam in hostibus exercere. Et arripere iudicium manus diuine, est per iustam retributionem singulis secundum propria merita reddere, sicut scriptum est: »Filius enim hominis est in gloria Patris sui cum angelis suis; et tunc reddet unicuique secundum opera eius .« Et Apostolus: »Omnes, inquit, stabimus ante tribunal Christi, ut recipiat unusquisque propria corporis prout gessit, siue bonum siue malum .« Inebriabo sagittas meas sanguine, et gladius meus deuorabit carnes. Sagitta enim hominem dum non attendit, percutit; et dum illa non preuidetur, subito interimit. Sagitte Domini sunt celeres uindicte: que licet modo occulte sunt coram oculis iniquorum, subito tamen manifestabuntur in damnatione perditorum, et Dei gladius carnes comedit, quia in extremo iudicio eius sententia eos, qui carnaliter sapiunt. occidit.

»De cruore occisorum, et de captiuitate nudati inimicorum capitis.« Ad hoc quod dicit, de cruore inimicorum, subauditur illud quod premissum est,  »Inebriabo sagittas meas sanguine.« Inebriat Dominus sagittas suas in cruore occisorum quando ultionem exercet in turba inimicorum. Tuncque nudabuntur consilia iniquarum mentium, quibus se impune peccare confidebant. Possunt et capita iniquorum magistri accipi errantium, in quos ultio nouissima redundat, quia qui fuerunt causa peccatorum, sentient damna in retributione penarum. Unde in Apocalypsi scriptum est: »Et exiit sanguis de lacu, usque ad frenos equorum .« Hoc est, processit ultio tormentorum, usque ad rectores populorum. Usque enim ad diabolum et eius angelos, nouissimo certamine exiet ultio sanguinis sanctorum effusi, sicut scriptum est: In  sanguine peccasti, et sanguis te persequetur. »Laudate, gentes, populum eius, quia sanguinem seruorum suorum ulciscetur, et uindictam retribuet in hostes eorum.« Laudabunt omnes gentes populum Dei, quando uiderint gloriosam apparere in conspectu conditoris sui Ecclesiam Dei, et persecutores eius pro effuso sanguine a se martyrum, et malis omnibus que in hac uita gesserunt, per malignorum spirituum ministerium recludi, in gehennam ignis eterni. Tunc enim et boni bonum quod uident laudabunt, quia premium placet quod habent; et impii in penis constituti, dicent intra se penitentiam agentes: »Hi sunt quos aliquando habuimus in derisum, et in similitudinem improperii. Nos insensati uitam illorum estimabamus insaniam,  et finem illorum sine honore. Quomodo ergo computati sunt inter filios Dei et inter sanctos sors illorum est? Et propitius erit Dominus terre populi sui .« Quando Ecclesiam sanctam, quam hactenus regebat in aduersis, perpetualiter collocabit in prosperis, in regno uidelicet celesti, ubi sine fine gaudebit, et laudes Domino simul cum sanctis angelis in eternum cantabit. »Locutusque est Dominus ad Moysen in eadem die dicens: Ascende in montem istum Abarim, , in montem Nebo, qui est in terra Moab contra Iericho; et uide terram Chanaan, quam ego tradam filiis Isrel obediendam, et morere in monte. Quem conscendens, iungeris populis tuis, sicut mortuus est Aaron frater  tuus in monte Hor, et appositus populis suis: quia preuaricati estis contra me in medio filiorum Isrel, et ad aquas contradictionis, et cetera.« Abarim mons est, in quo mortuus est Moyses, et interpretatur transitus; et Nebo interpretatur inclusio. Dicitur autem et mons esse Nebo in terra Moab contra Iericho supra Iordanem, in supercilio Phasga, ostenditurque ascendentibus de Libya de urbe: antiquumque habens uocabulum iuxta montem Phogor, nomen pristinum retinentem, a quo circa eum regio, usque nunc appellatur Phasga. Moyses ergo in Abarim et in monte Nebo contra Iericho contra Iordanem moritur, quia lex et circumcisio usque ad Christi aduentum et baptismi sacramentum processit, ibique conclusa est,  quia finis legis est Christus, ad iustitiam omni credenti. uidit Moyses terram repromissionis, sed non ingressus est in eam, quia preuidit in spiritum, et in lege predixit Christi gratiam futuram, sed non usque ad illam in corpore exspectauit, ut uideret eam presentem, quod apostolis Christi concessum est; et ideo ipsi beati ipsius ueritatis uoce esse testantur, quia quod multi iusti et prophete uidere et audire uoluerunt, hoc ipsis presentialiter cernere gloriosissime concessum est .



CAPUT III. De benedictionibus Moysi super singulas tribus.

 »Hec est benedictio qua benedixit Moyses, homo Dei, filiis Isrel ante mortem suam,  et ait.« Bene et rationabiliter ordo iste dispositionis sibi conuenit, qua Moyses finiens Deuteronomium suum, nouissimam partem illius benedictione conclusit: prefigurans quod Christus post completionem euangelii sui, et passione atque resurrectione illius perpetrata, nouissime quando ascensurus erat in celum, eleuatis manibus suis in discipulos suos benedixit eis: »Et factum est dum benediceret illis, recessit ab eis, et ferebatur in celum .« Nam benedictio ista, qua filii Isrel in Deuteronomio, quod est secunda lex, benedicuntur, manifeste ad gratiam pertinet Noui Testamenti in quo et prisce legis mysteria reserantur, et ueri Isrelite, benedictionem, que per Moysen hominem Dei prophetata est, consequuntur per hominem Dominum Iesum Christum.  Unde ait Apostolus: »Benedictus Deus et pater Domini nostri Iesu Christi, qui benedixit nos in omni benedictione spirituali, in celestibus in Christo .« Et bene imminente Moysi morte, filii Isrel spirituali benedictione ditantur, quia dum legis umbra, que terrestria pollicebatur, destruitur, donorum celestium ueritas aperitur. Preuidet itaque Moyses spiritu prophetico nostri Saluatoris aduentum, et futuram gratiam Noui Testamenti qui preteritam narrans, ex uoce primitiue Ecclesie letabundus prosequitur dicens: »Dominus in Sina ueniet et de Seir ortuslest nobis.« Per nomina locorum demonstrat effectus rerum. Sina interpretatur amphora mea, uel mensura mea, siue mandatum. Seir pilosus, siue hispidus. Pharan ferocitas eorum,  siue frugifer. Sina igitur figuram tenet ueteris Testamenti, quod certam mensuram mandatorum iuxta decalogi decretum tenens, iubere nouit, sed iuuare non nouit, sed sectatores suos per spiritum dilectionis liberat, sed per timorem pene seruili conditione subditos ligat. Unde et doctor gentium scribendo ad Galatas, per duas uxores et per duos filios Abrahe, duorum testamentorum ac duorum populorum per allegoriam expressit figuram dicens: »Scriptum est quoniam Abraham duos filios habuit: unum de ancilla, et unum de libera. Sed qui de ancilla, secundum carnem natus est; qui autem de libera, per repromissionem: que sunt per allegoriam dicta . Hec enim sunt duo Testamenta. Unum quidem a monte Sina in seruitutem generans,  que est Agar , et seruit cum filiis suis, etc. Dominus ergo iehsu Christus de Sina uenit, quia ex lectione legis et prophetarum, credentibus innotuit. Inde enim uenit, cum eum ibi qui intelligit inuenit. »Unde et ipse incipiens a Moyse et omnibus prophetis, interpretabatur discipulis ad quorum cor per fidem uenire cupiebat, in omnibus Scripturis, que de ipso erant .« De Seir etiam ortus: quia ex Iudaico malitie et incredulitatis sue spinetis asperrimo, secundum carnem genitus, noue lucis exortu, mentes credentium illuminauit, tanquam uerus sol iustitie, de quo Dominus per prophetam dicit: »uobis autem timentibus nomen meum,  orietur sol iustitie, et sanitas in pennis eius .« Et de quo per Balaam dicitur: »Orietur stella ex Iacob, et consurget homo de Isrel .« Bene autem de Seir qui aliis nominibus, Edom siue Esau dicitur, Iudeorum populus designatur, quia carnalium oblectamenta sectatus, qui per lentis edulium primatus sui gloriam perdidit, et promisse sibi benedictionis gratiam, fide populi iunioris supplantatus, amisit. De monte Pharan Dominus Christus apparuit, quia quo magis contra eum ferocitas populi infidelis seuiit, eo eminentius ac largius diuinitatis eius notitia excreuit. Tradendo quippe eum ad mortem, et crucem eius uiolentis uocibus flagitando, nomen eius delere uoluit. Sed unde humiliter inter passionum contumelias latuit, inde excellentius  per uirtutem resurrectionis effulsit, et ipsos etiam ferocissimos interfectores suos edomita incredulitatis duritia, fidei sue iugo subegit, quorum una die tria millia, et inde quinque millia, et deinceps innumera crediderunt. Et quem prius quasi Samaritanum et demonia habentem auersati fuerant, ei postmodum inseparabili fidei et caritatis glutino adheserunt. De quibus hic dicitur: »Et cum eo sanctorum millia.« Sequitur: »In dextera eius ignea lex.« Dextera autem Dei appellantur electi. In dextera ergo Dei lex ignea est, quia electi mandata celestia nequaquam frigido corde audiunt; sed ad hec amoris intimi facibus inardescunt. Sermo ad aurem ducitur, et mens sibimet irata, ex interne dulcedinis flamma concrematur. Aliter: Dextera Domini nostri  Iesu Christi euangelica predicatio est, per quam non temporalis felicitas, que in leua designari solet, sicut in lege, sed eterna beatitudo promittitur. De qua sponsa loquitur in Cantico canticorum. »Et dextera illius amplexabitur me « In hac uero dextera, lex ignea est, dilectio uidelicet per donum Spiritus sancti, in electorum cordibus diffusa. De qua Apostolus ait: »Plenitudo ergo legis est dilectio .« Hec namque in Euangelio singulariter commendatur, dicente Domino: »Mandatum nouum do uobis, ut diligatis inuicem sicut dilexi uos. In hoc cognoscent omnes, quia mei estis discipuli, si dilectionem habueritis ad inuicem .« Que per Spiritum sanctum in igne apparentem, decima post ascensionem die, in apostolos effusa, omnem  legis plenitudinem tanquam digito Dei in eorum mente descripsit, cunctosque electos feruente Spiritu, lucentes operatione facit. uerum quia hec lex non uni populo ut lex Moysi, sed uniuersis per Christum gentibus promulgata est, mox adiungitur: »Dilexit populos.« Legem igitur caritatis, quam nos seruare iussit, primus ipse impleuit, diligendo uidelicet populos utrosque, circumcisionis et preputii; et ueniens euangelizando pacem nobis qui longe eramus, et pacem his qui prope, quoniam per ipsum habemus accessum ambo in uno Spiritu ad Patrem. Hanc autem dilectionem commendat misericordissima eius passio, quam pro totius mundi salute suscepit, de qua ipse ait: »Maiorem hac dilectionem nemo habet,  quam ut animam suam quis ponat pro amicis suis .« Ad huius nos caritatis imitationem, quando ad perfectam scilicet legis obseruantiam, apostolus accendit dicens: »Estote imitatores Dei, sicut filii karissimi, et ambulate in dilectione, sicut et Christus dilexit nos, et tradidit semetipsum pro nobis oblationem et hostiam Deo in odorem suauitatis. Omnes sancti in manu illius sunt .« Non est personarum acceptio apud Deum, sed in omni gente, que timet Deum et operatur iustitiam, acceptus est illi. »Omnes sancti in manu illius sunt.« Quia, quicunque iustificati sunt in nomine Domini nostri Iesu Christi, et in Spiritu Dei nostri, et audiunt iubentem Dominum: »Sancti estote, quia et ego sanctus sum,« ab omni malo ipsius potentia  proteguntur. De quibus ipse sub figura omnium loquitur in Euangelio: »Et ego uitam eternam do eis, et non peribunt in eternum, et non rapiet eas quisquam in eternum de manu mea .« Ex omnium itaque concordissima multitudine sanctorum unum Christi gloriosissimum efficitur regnum. Cui per Isaiam dicitur: »Et erit corona glorie in manu Domini, et diadema regni in manu Dei tui. Et qui appropinquant pedibus eius, accipient doctrinam illius .« Pedes Domini Iesu Christi, sancti apostoli et euangeliste sunt, quorum doctrina in uniuerso orbe discurrit de quibus scriptum est: »Quam pulchri super montes pedes euangelizantium pacem, euangelizantium bona .« Quicunque ergo his pedibus fidei, pietatis et obedientie deuotione reuerenter  appropiant, non contristentur, quod ipsum Christum docentem in carne non uiderunt; non metuant, ne forte ab hominibus quasi homines decipiantur. Per eorum namque os loquitur Christus, et per pedes doctrina capitis auditur. Unde ipse ait: »Qui uos audit, me audit .« Et Paulus clamat: »An experimentum queritis eius, qui in me loquitur Christus?«  Ab illo igitur omnes docentur, etiam per ora sanctorum predicatorum, cuius manu Ecclesia regitur omnium electorum. uel certe, qui appropinquant pedibus eius accipient doctrinam illius, quia illis pre ceteris scientie Christi arcana reuelantur, qui spiritali desiderio flagrantes, in euangelicis atque apostolicis scriptis die noctuque meditantur. uerum, quia hec de  lege euangelica dicta sunt, sequuntur hi, ex quorum uoce Moyses loquitur, de lege Mosaica, et dicunt: »Legem precepit nobis Moyses, hereditatem multitudinis Iacob.« Hec enim fuit tota legis utilitas, ut iuberet iuste uiuere, iniustitiam declinare, et hereditatem semini Abrahe repromissam, fideliter exspectare; sed iubendo non etiam adiuuando, nequaquam a peccatis iustificauit; sed peccatores etiam preuaricatores fecit. Unde Apostolus ait: »Ubi autem non est lex, nec preuaricatio;« et iterum: »Lex autem subintrauit, ut abundaret delictum .« uidelicet ut agnoscentibus hominibus infirmitatem suam, et ob hoc mediatoris auxilium ardentius desiderantibus, ueniente Christo superabundaret  gratia, per quam multitudo illa Iacob, de qua scriptum est: »Multitudinis autem credentium erat cor unum et anima una, in semine Abrahe, quod est Christus ,« hereditatem regni celestis acciperet. Que quoniam de maledicto legis redempta, benedictionem gratie consecuta est, pulchre sub Iacob nomine designatur, cui de Christo manifeste promittitur. »Erit apud rectissimum, congregatis principibus populi, cum tribubus Isrel.« Iacob namque postquam ab angelo cui preualuit benedictus est, continuo Isrelis nomen accepit: quod proprie iuxta Hebreos, rectus Dei dicitur. uir autem uidens Deum, non in elementis, sed in sono uocis est. Sic ergo et Iudaicus populus ad fidem Christi conuersus, et ab eo post resurrectionem benedictus, cui in passione  preualuisse iussum est, nouam nominis accepit dignitatem, ut ob iustitie perfectionem Isrel, id est, rectissimus appelletur: cui etiam per Isaiam Deus loquitur: »Audi, Iacob, serue meus, et rectissime quem elegi .« Apud hunc itaque rectissimum rex Christus, qui in Psalmo loquitur; »Ego autem constitutus sum rex ab eo super Sion montem sanctum eius,« futurus esse promittitur, habitans uidelicet per fidem in corde eius, eumque sibi regnum inclytum efficiens, sicut per Moysen ante promiserat. »uos autem, inquiens, eritis mihi regnum sacerdotale, et gens sancta .« Et Micheas predixerat: »Et ueniet potestas prima regnum filie Sion .« Cuius regni concors plenitudo ostenditur uerbis subsequentibus, cum infertur:  »Congregatis uidelicet in unitatem fidei principibus populi,« id est, sanctis apostolis, de quibus scriptum est: »Constitues eos principes super omnem terram ,« cum tribubus Isrel, ex quibus omnibus innumera multitudo in Christum Dominum credidit. Unde et Iacob duodecim tribubus, que erant in dispersione, scribit Epistolam. Pulchreque principes populi prius, et deinde tribus congregande prophetantur, quia uidelicet primi apostoli ad fidem uocati sunt, et postea per eos uniuerse tribus collecte Quod ut supra diximus, ex parte in primo Saluatoris aduentu impletum est. Perfecte autem implebitur, cum iuxta apostolum, »subintrante gentium plenitudine, omnis Isrel saluus fiet « uerum quia pater Augustinus  de hac eadem benedictione in libro questionum Deuteronomii, unde multa supra posuimus, aliqua protulit, hec in hoc loco ponenda esse censuimus. Et quia Septuaginta interpretum editionem secutus est, ita incipit. »Hec est benedicto qua benedixit Moyses homo Dei filios Isrel, priusquam defungeretur. Et dixit: Dominus ex Sina uenit, et illuxit ex Seir nobis; festinauit ex monte Pharan cum multis millibus Cades. Ad dexteram eius angeli cum eo, et pepercit populo suo; et omnes sanctificasti sub manus tuas, et hi sub te sunt; et accepit de uerbis ipsius legem, quam mandauit nobis Moyses hereditatem congregationibus Iacob; et erit in dilecto princeps congregatis principibus  populorum, simul tribus Isrel.« Non negligenda est ista prophetia. Apparet quippe ista benedictio ad nouum populum pertinere, quem Dominus Christus sanctificauit, ex cuius persona ista dicuntur a Moyse, non ex persona ipsius Moysi, quod in sequentibus euidenter apparet. Nam si propterea dictum est, »Dominus ex Sina uenit,« quia in monte Sina lex data est, quid sibi uult, quod sequitur: »Et alluxit ex Seir nobis,« cum Seir mons Idumee sit, ubi regnauit Esau? Deinde Moyses filios Isrel benedicat his uerbis, sicut Scriptura predixit, quomodo idem dicit. »Et accepit de uerbis ipsius legem, quam mandauit nobis Moyses.« Nimirum ergo prophetia est, ut diximus, populum nouum Christi gratia sanctificatum prenuntians, ideo sub nomine filiorum  Isrel, quia semen est Abraham, hoc est, filii sunt promissionis, et interpretatio eius est, uidens Deum. Dominus ergo, quia ex Sina uenit, Christus intelligendus est, quoniam Sina interpretatur tentatio. uenit ergo ex tentatione passionis, crucis, mortis. »Et alluxit ex Seir.« Seir interpretatur pilosus, quod significat peccatorem. Sic enim natus est Esau odio habitus. Sed quoniam, qui sedebant in tenebris et in umbra mortis, lux orta est eis, ideo alluxit ex Seir. Simul etiam non absurde intelligitur esse predictum ex gentibus, que significantur per nomen Seir, quia mons est pertinens ad Esau, uenturam gratiam Christi populo Isrel. Unde dicit Apostolus: »Ita et hi nunc non crediderunt in uestra misericordia, ut et ipsi misericordiam consequantur.« Ipsi  ergo dicunt, »Alluxit ex Seir nobis, et festinauit ex monte Pharan,« id est, ex monte fructifero: id enim interpretatur Pharan, quod significat Ecclesia. Cum multis millibus Cades. Et mutata interpretatur Cades et sanctitudo. Mutata sunt ergo multa millia et sanctificata per gratiam, cum quibus uenit Christus ad Isrelitas postea colligendos. Sequitur et dicit: »Ad dexteram eius angeli cum eo:« hoc non indiget expositione. »Et pepercit, inquit, populo suo,« donans remissionem peccatorum. Inde ad ipsum conuertit sermonem, et ait »Et omnes sanctificati sub manus tuas, et hi sub te sunt.« Non utique superbientes et suam iustitiam uolentes constituere, agnoscentes gratiam, et iustitie Dei subiiciuntur. »Et accepit, inquit, de uerbis eius«: accepit legem  quam mandauit, inquit, nobis Moyses, hoc est populus eius. De uerbis eius accepit legem, quia de doctrina eius intellexerunt legem meam, ipsam quan mandauit nobis Moyses. Ipse quoque ait in Euangelio: »Si crederetis Moysi, crederetis et mihi; de me enim ille scripsit « Non enim accepit legem ille populus, quam non intellexit; sed tunc accepit, quando intellexit, de uerbis eius, carens uelamine ueteri. Conuersus ad Dominum, hanc dicit hereditatem congregationis Iacob, que intelligenda est non terrena, sed celestis; non temporalis, sed eterna. »Et erit, inquit, in dilecto princeps.« Ipse utique in dilecto populo erit princeps Dominus iehsu, congregatis principibus populorum, id est,  gentium simul cum tribubus Isrel, ut impleatur quod supra dictum est: »Letamini, gentes, simul cum populo eius.« Quia cecitas ex parte in Isrel facta est, donec plenitudo gentium intraret, et sic omnis Isrel saluus fieret: »uiuat Ruben et non moriatur, et sit paruus in numero.« Precedenti sermone salutem primitiue Ecclesie, que ex Iudeis electa est, specialiter prophetauerat; nunc singulis tribubus proprias benedictiones tribuens, ueros Isrelitas ex utroque populo designat: et nunc de Christo, nunc de apostolis, nunc de primitiua Ecclesia ex Iudeis, nunc generaliter de cuncta simul Ecclesia uaticinatur. Quod autem populus electorum ex duodecim spiritalibus constet tribubus, Ioannes dilectus Domini in mystica Apocalypsi describit:  »uiuat, inquit, Ruben, et non moriatur.« Ruben interpretatur uisionis filius, dicente matre: »uidit Deus humilitatem meam.« Et est primogenitus patriarche Iacob. Significat itaque electum populum ex Iudeis, cui diuina miseratio contulit ut qui Deum negando et crucifigendo eterne morti seipsum addixerat, compunctus ad predicationem sanctorum apostolorum, erroris sui penitentiam ageret: et credens in Christum ex fide uiueret, qui ipsa iam infidelitate mortuus erat. Unde et uisionis filius recte dicitur, quia respectu misericordie diuine saluatur. De qua Psalmista exorat: »uide humilitatem et laborem meum, et dimitte omnia peccata mea . Et ad Ezechiam Dominus loquitur: »Audiui orationem tuam, uidi lacrymas tuas.« Hic autem  populus, quantum ad comparationem infidelium gentis sue, exstitit paruus numero, tantum fide maximus et gloriosus fuit. Quod Propheta non maledicentis uoto, sed futuram populi illius cecitatem preuidens, cum sententia diuini iudicii predicit: »Hec est Iude benedictio. Audi, Domine, uocem Iude, et ad populum suum introduc eum.« Per Iudam, qui interpretatur confessio, uniuersalis Ecclesia designatur, in qua uere fidei et laudis Dei confessio est. Confessio enim hic pro laude et gratiarum actione accipitur, dicente matre: »Modo confitebor Domino.« Illa ergo est uera Christi sponsa que de cunctis uirtutibus quibus adornatur in omnibus, non se extollit, sed sponso suo laudes et gratias agit. Pro hac Propheta exorat ut uox fidei et sancti desiderii eius  a Domino exaudiatur; de qua alibi eadem loquitur: »uoce mea ad Dominum clamaui et exaudiuit me de monte sancto suo .« Et ut ad apostolum suum, id est ad patriarchas, et prophetas, et apostolos, per quos in Christo genita est, introducatur in regnum celeste, impleto hoc quod in Euangelio predictum est: »Quoniam multi ab Oriente et ab Occidente uenient, et recumbent cum Abraham, Isaac et Iacob in regno celorum .« De hac introductione fideli seruo dicitur: »Intra in gaudium Domini tui.«

»Manus eius pugnabunt pro eo, et adiutor illius »contra aduersarios eius erit.« Supra ad Dominum precem fuderat, nunc ipsi Iude Domini auxilium  pollicetur. Non ergo presumat Iudas de uiribus suis, ne ipsa elatione cadat coram inimicis suis, sicut de superbis scriptum est: »Expulsi sunt, nec potuerunt stare ;« sed in illius semper uirtute confidat qui ait: »Confidite, ego uici mundum .« Huius enim manus pro eo in crucis patibulo contra spiritales nequitias pugnauerunt ut per mortem destrueret eum qui habebat mortis imperium; et contra omnes aduersarios et persecutores ei adiutor existit, ut adepta de hostibus uictoria, exsultet et dicat: »Et super excelsa mea deducet me uictor in psalmis canentem .« Et aliud: »Domine, ut scuto bone uoluntatis tue coronasti nos .« Ipse enim uicit in nobis, et pro uictoria sua nos in misericordia et miserationibus  coronat. »Leui quoque ait: Perfectio tua et doctrina tua uiro sancto tuo.« Choro apostolico, et uniuersorum martyrum exercitui, omnique ordini perfectorum ista dicuntur, qui perfectionem caritatis morientes pro Domino impleuerunt, et abrenuntiantes omnibus culmen doctrine euangelice assecuti sunt, tanquam ueri Leuite non habentes partem in terra, sed cum Propheta dicentes: »Dominus pars hereditatis mee ;« et item: »Portio mea, Domine, dixi custodire legem tuam .« Hanc uero admirabilem perfectionem Leui ab illo didicit et accepit qui in Euangelio ait: »Si quis uult post me uenire, abneget semetipsum et tollat crucem suam, et sequatur me .« Et iterum: »Qui perdiderit  animam suam propter me, in uitam eternam inueniet eam .« Ipse est enim uir sanctus qui hec uniuersa fecit et docuit, sicut Euangelista de illo ait: »Que cepit iehsu facere et docere.« Unde et uir sanctus ipsius Leui dicitur, ut pote singulari et diuine sanctitati ex nimio amore adheserit, imitans illum usque ad sanguinem pro ueritate certando. Unde et de passione eius mox subditur: »Quem probasti in tentatione, et iudicasti ad aquas contradictionis.« Quod uidelicet per apostropham ad Patrem dicitur. »Tentatus est enim iste uir sanctus, ut Apostolus ait, per omnia secundum similitudinem excepto peccato .« Sed maximam tentationem et tunc diabolus intulit, cum in eius necem Iudeorum animas tanta obstinatione excitauit, ut  omnes una uoce dicerent: »Sanguis eius super nos et super filios nostros .« Consummata quippe omni tentatione quam post ieiunium quadraginta dierum protulit, sicut euangelista scribit, »discessit ab eo diabolus ad tempus .« Instante autem passione, Christus Dominus et illius imminentem tentationem, et suam probatissimam dilectionem atque obedientiam exponens, ait: »uenit enim princeps huius mundi, et in me non habet quidquam. Sed ut cognoscat mundus quia diligo Patrem, et sicut mandatum dedit mihi Pater, sic facio. Surgite, eamus hinc .« Et surrexit ad passionem, in qua contradicentium turbas populorum, quasi aquarum inundantium impetum, tolerauit; et  arbitrio Dei Patris, qui Filio suo non pepercit, sed pro nobis omnibus tradidit illum, morti adiudicatus, passionem crucis excepit. Unde et iudici suo ipse dicebat: »Non haberes potestatem aduersum me ullam, nisi tibi data esset desuper .« Et nota quod qui probatur et iudicatur uir sit, quia Dominus maiestatis hec omnia in uera humilitate sustinuit, sed diuinitate impassibilis mansit Sequitur adhuc de perfectione Leui spiritalis: »Qui dixerunt patri suo et matri sue, Nescio uos; et fratribus suis, Ignoro illos, et nescierunt filios suos: hi custodierunt eloquium tuum, et pactum tuum seruauerunt. Iudicia tua, o Iacob, et legem tuam, o Isrel.« Hec enim omnia sancti apostoli et martyres et perfecti quique impleuerunt, qui nulli  cedentes affectui, patres et matres, fratres et filios, propositum suum impedire cupientes quia animo ab eis disiuncti erant, quasi alienos et extraneos despexerunt: atque ideo pre cunctis fidelibus specialis uirtutis priuilegio, eloquium et pactum Christi seruasse et iudicia legemque ueri Iacob et Isrel custodisse, laudantur. Populus quippe electus merito Iacob et Isrel appellatur, quia et in hoc seculo supplantatorum uitiorum et in futuro Dei uisione perfruetur. Cuius iudicia et lex specialiter precepta Christi et doctrina Euangelii est. Ille scire Deum familiarius appetit, qui pre amore pietatis eius nescire se desiderat quos carnaliter sciuit. Graui etenim damno scientia diuina minuetur, si cum carnis notitia partitur. Extra cognatos ergo quisque ac proximos debet  fieri, si uult parenti omnium uerius iungi: quatenus eosdem quos propter Deum utiliter negligit, tanto solidius diligat, quanto in eis affectum solubilem copule carnalis ignorat. Debemus quidem et temporaliter his quibus uicinius iungimur plus ceteris prodesse, quia et flamma admotis rebus incendium porrigit, sed hoc ipsum prius ubi nascitur incendit. Debemus copulam terrene cognationis agnoscere, sed tamen hanc, cum cursum mentis prepedit, ignorare: quatenus fidelis animus in diuino studio accensus, nec ea que sibi sunt in infimis coniuncta despiciat, et hec apud semetipsum recte ordinans, summo cum amore transcendat. Solerti ergo cura studendum est ne carnis gratia subrepat, atque a recto itinere cordis gressum, deflectat, ne donum  superni amoris impediat et surgentem mentem superimposito pondere deorsum premat. Sic enim quisque propinquorum debet necessitatibus compati ut tamen per compassionem non sinat uim sue intentionis impedire, ut affectus quidem mentis uiscera repleat, sed tamen a spiritali proposito non auertat. Neque enim sancti uiri ad impendenda necessaria propinquos carnis non diligunt, sed amore spiritalium ipsam in se dilectionem uincunt, quatenus sic eam discretionis moderamine temperent ut per hanc in paruo saltem ac minimo a recto itinere non declinent. Quos bene nobis per significationem uacce innuunt, que sub arca Domini ad montana tendentes, affectu simul et rigido sensu gradiuntur. Quorum  dum uitulos clausissent domi, ut scriptum est, pergentes et mugientes, dantes quidem ab intimis mugitibus, sed tamen accepto itinere non deflectentes gressus. »Ponent thymiama in furore tuo, et holocaustum super altare tuum.« Sicut Aaron historialiter in libro Numerorum fecisse legitur, quando propter seditionem factam in populo propter Core, Dathan et Abiron, currens ad mediam multitudinem quam iam uastabat incendium, obtulit thymiama; et stans inter mortuos ac uiuentes, pro populo deprecatus est, et plaga cessauit. Aliter, per sanctorum orationes, quod est incensum suauissimum Domino, uindicta iuste imminens populo peccanti mitigatur. Quo enim purius talium mens omni terrene cupiditatis contactu defecata est et solis celestis desideriis  ignita, eo efficacius eorum oratio iram Dei mitigat: que more thymiamatis in conspectu Dei flagrat, et instar mundissimi holocausti, ab ara pii cordis flamma sancte deuotionis in celum subuolat. Hoc autem precipue sanctis apostolis et martyribus congruit, quorum orationibus sepe propitiatur Deus peccatis populi sui; quique semetipsos super altare Dei, id est, pro fide Christi, totos holocaustum Domino obtulerunt. Unde et de ipsis Scriptura dicit: »Tanquam aurum in fornace probauit illos, et sicut holocausti hostiam accepit illos .« Istud est altare Dei sub quo animas interfectorum propter uerbum Dei et testimonium Iesu, Ioannes clamantes in Apocalypsi uidit , de quibus subditur: »Benedic, Domine. fortitudini eius: et  opera manuum illius suscipe.« Fortitudini quippe sanctorum martyrum benedicitur, cum eorum inuicta patientia celesti gloria remuneratur. Quod uerbis aliis repetisse uidetur addendo, »et opera manuum illius suscipe.« Dantur eis nunc singule stole albe, sicut in Apocalypsi legimus, beata scilicet animarum letitia; et in iudicio futuro, receptis immortalibus ac preclaris ex resurrectione corporibus fulgebunt, ut Scriptura dicit, »et tanquam scintille in arundineto discurrent .« Exurentes uidelicet uacuos mente et infructuosos opere aduersarios suos, de quorum pena mox sequitur: »Percute dorsa inimicorum eius, et qui oderunt eum, non consurgant.« uidebantur enim sibi impune tot sanctorum martyrum sanguinem fundere; sed eis  quasi per dorsum pena, quam preuidere non nouerant, parabatur, damnatio uidelicet sempiterna, in quam ruentes ultra surgere non ualerent. Tali percussione feriuntur, de quibus Salomon ait: »Et uirga in dorso imprudentium.« Que tunc percussorum oculis presentabitur cum iuxta librum Sapientie, in inferno positi, et sanctorum martyrum, quos hic exosos habuerant, gloriam contuentes, sera atque infructuosa penitudine dicturi sunt: Hi sunt quos habuimus aliquando in derisum et similitudinem improperii; nos, insensati, uitam illorum putabamus insaniam, et finem illorum sine honore: quomodo computati sunt inter filios Dei, et inter sanctos sors illorum est? et cetera. »Et Beniamin  ait: Amantissimus Domini habitabit confidenter in eo.« Legitur enim in Geneseos libro dixisse Iudam ad Ioseph in Aegypto de Beniamin: Pater tenere diligit eum. Igitur si intrauero ad seruum tuum patrem nostrum, et ille defuerit, cum anima illius ex huius anima pendeat, uideritque eum non esse nobiscum, morietur. uidetur quidem secundum historiam tangere quod Beniamin a patriarcha simul et propheta spiritu Dei pleno, uidelicet patre suo Iacob, amaretur; et quod per dispensationem Dei locus ille, in quo cultus eius maxime futurus erat, tribui eiusdem decerneretur, hoc est Ierusalem, ubi templum et altare Dei construebatur. Atque ideo subiungitur: »Quasi in thalamo tota die morabitur.« Quia Ierusalem fuit eo  tempore locus quem elegit Dominus ut esset nomen eius ibi. Allegorice autem Dominus noster iehsu Christus ipse amantissimus est Dei Patris, de quo dixit: »Hic est Filius meus dilectus, in quo mihi bene complacui .« Hic in uirtute Patris manet, quia in dextera uirtutis sedet, et regnat in excelsis. Sed et de humanitate eius intelligi potest, quia in ea diuinitas habitat confidenter, quam sibi coniunxit in unitate persone. Quod autem dicit, »in thalamo morabitur, et inter humeros illius requiescet,« significat quod in utero uirginis celestis sponso coniuncta est Ecclesia, que in fortitudine potentie Christi et in operibus eius maximam fiduciam ac requiem mentis habet. Aliter: per Beniamin, qui ex filio doloris in filium dextere uersus est, beatus Paulus  designatur, qui de persecutore in apostolum repente mutatus, uas electionis Christo effectus est. Ipse enim se ex hac tribu fuisse testatur, de qua hic spiritu prophetali nasciturus esse prenoscitur. Dignum quippe fuit ut quemadmodum Ioannis Baptiste precursoria, imo angelica dignitas ante predicta est, ita et magistri gentium in fide et ueritate uniuerso mundo pro futura gratia inter magna Ecclesie mysteria prophetaretur, quia Domino insigni amore dilectus, subito ex persecutore predicator effectus est: Euangelium per reuelationem Christi didicit; ad celum usque tertium raptus est: in paradiso arcana uerba, que nequaquam hominibus loqui licet, audiuit. In cuius mente tanta fidei confidentia Christus habitauit, ut ipse inter innumera pericula coram  gentibus et regibus et filiis Isrel constanter eum predicans, clamet: »Mihi uiuere Christus est, et mori lucrum .« Et iterum: »In omni fiducia sicut semper, ita et nunc glorificatur Christus in corpore meo, siue per uitam, siue per mortem .« De cuius adhuc omni uirtutum flore, speciosissima et dilectissima Christo anima, dicitur: »Quasi in thalamo tota die morabitur.« uel ipsius scilicet spirituali connubio mira semper oblectatione perfruens, eamque diuinorum sensuum prole fecundans, et nullius uitii inquietudine secretum placidissimi pectoris derelinquens. uel certe in eo quasi in pulcherrimo thalamo residens, et uirgineas credentium mentes, imo diuersorum populorum Ecclesias  tanquam sponsus speciosus forma pre filiis hominum per predicationem eius suis iungens amplexibus. De quibus Psalmista canit: »Adducentur regi uirgines post eam, proxime eius afferentur tibi .« Et quarum uni ipse loquebatur: »Despondi enim uos uni uiro, uirginem castam exhibere Christo .« Cuius gloriosissimi labores quibus in doctrina euangelica desudauit, quantum Christo accepti essent, uerbis sequentibus declaratur, dum de ipso adhuc subditur: »Et inter humeros illius requiescet.« Per humeros quippe, quibus onera baiulamus, robustissima eius patientia designatur, per quam tanto libentius Christus in illo requieuit, quanto ipse inter durissimos etiam labores se pro Christo pati omnia gloriabatur. Tanto ab  illo arctius complecti meruit, quanto a complexu eius nullus hunc labor, nulla tribulatio separabat. Qui enumerans diuersa pericula aiebat: »Sed in his omnibus superamus propter eum qui dilexit nos ;« ac si diceret: Idcirco cuncta aduersantia pro Christo uincimus, quia mens nostra a dilectionis eius brachio non recedit.

»Ioseph quoque ait: De benedictione Domini terra eius, de pomis celi, et rore atque abysso subiacente De pomis fructuum solis ac lune, de uertice antiquorum montium, de pomis collium eternorum, et de frugibus terre, et de plenitudine eius. Benedictio illius qui apparuit in rubo, ueniat super caput Ioseph, et super uerticem Nazarei, inter fratres suos. Quasi primogeniti tauri pulchritudo  eius: cornua rhinocerotis, cornua illius. In ipsis uentilabit gentes usque ad terminos terre,« etc. Secundum historiam, in benedictione terre Ioseph significat fertilitatem terre, quam due tribus ex Ioseph genite, hoc est, Ephraim et Manasses, habuere: siue in ubertate frugum atque pomorum, siue in pastu pecorum. Quod autem comparat cornua Ioseph cornibus rhinocerotis, significat futurum quod tribus Ephraim principatum habitura sit inter decem tribus que separate sunt a domo Dauid temporibus Roboam filii Salomonis, et regnauerunt in Samaria. Spiritaliter autem, terra Ioseph, qui interpretatur auctus, Ecclesia est Domini Iesu Christi, de qua Psalmista canit: »Benedixisti, Domine, terram tuam .« Que in fide eius  stabili firmitate fundata, non propria uirtute, sed benedictione Domini uirtutum diuitiis adimpletur, dicente Paulo: »Benedictus Deus et Pater Domini nostri Iesu Christi qui benedixit nos in omni benedictione spiritali in celestibus in Christo.« Hec in Euangelio accepta semente uerbi Dei, centesimum in uirginibus, sexagesimum in continentibus, trigesimum in castitate coniugii fructum offerre monstratur. Ioseph enim Christum significat, qui a Iudeis quasi fratribus suis abiectus, in tota Aegypto huius seculi princeps factus est, et uniuersum genus humanum ab eterna famis penuria, euangelici frumenti erogatione liberauit. Nomenque illud, quod Ioseph fuerat immutatum in se probauit  ueraciter adimpletum, ut ab omnibus agnoscatur quia hic est uere Saluator mundi. »De pomis celi et rore atque abysso subiacente.« Celum propter unitatem fidei atque doctrine, de qua dicit Apostolus: »Siue enim ego, siue illi, hoc est sancti apostoli et euangeliste, sic predicamus, et sic credidistis. De quibus alibi pluraliter dicitur: »Celi enarrant gloriam Dei, et opera manuum eius annuntiat firmamentum .« In ipsis enim sublimi uita et contemplatione fulgentibus, tanquam in celo suo habitans Deus, tonat terrores, pluit consolationes, coruscat miraculis. Et de hoc celo scriptum est: »Celum celi Domino ;« quia non humano magisterio, sed solo Dei spiritu, claritate superne sapientie illustratur. Cuius poma sunt odoriferi  ac suauissimi uirtutum fructus, quibus copiosissime terra sancte Ecclesie, dum eorum contemplatione proficit, locupletatur. De quibus pomis et fructibus, eis a Domino dictum est: »Non uos me elegistis, sed ego elegi uos, et posui uos, ut eatis et fructum afferatis, et fructus uester maneat .« Ros uero ex hoc celo descendens, celestis est predicatio mire subtilitatis et gratie, qua credentium corda, ne tentationum estu arescant, sed immarcescibili uirtutum uiriditate polleant, medullitus irrorantur. De hoc rore mystice in benedictione Iacob dicitur: »Det tibi Deus de rore celi, et de pinguedine terre abundantiam frumenti, uini et olei .« Sed terra Ioseph nostri in pinguiori fertilitate uiget, cum interne gratie nobis date,  quasi de abysso subiacente, humorem uitalem trahit, et fonte uite inde ascendente, sicut paradisus Domini irrigatur, dicente Scriptura: »Fons ascendebat e terra irrigans uniuersam superficiem terre .« De hac abysso super Saluatore in Ecclesiastico dicitur: »A mari enim abundauit sensus eius, et cogitatus illius de abysso magna .« Frustra enim quemlibet exterius sermo doctoris irrorat, nisi interius adsit irrigans gratia conditoris. Unde adhuc subditur: »De pomis fructuum solis ac lune.« Sol etenim iustitie Dominus iehsu Christus est, qui in Euangelio de seipso ait: »Tunc iusti fulgebunt sicut sol in regno Patris eorum .« Quod exponens Ioannes, ait: »Scimus quoniam cum apparuerit, similes ei erimus, quoniam uidebimus  eum, sicuti est .« Huius igitur solis fructus dona sunt spiritualium carismatum, quos enumerans Apostolus ait: »Fructus autem Spiritus, caritas est, gaudium, pax, longanimitas, benignitas, bonitas, mansuetudo, fides, modestia, patientia, castitas . Fructibus autem solis sui luna declaratur, cum per subministrationem Spiritus Iesu Christi, sancta Ecclesia donorum spiritualium dote ditatur. Unde ait Apostolus: »Unicuique autem nostrum data est gratia secundum mensuram donationis Christi ,« id est, ita sunt fructus solis ac lune: illius dando, huius accipiendo. Semper ergo luna solem suum plena deuotione respiciat, ne si ab illo per superbiam auertatur, eius radiis illustrari  non mereatur. De hac luna in Cantico canticorum dicitur: »Que est ista, que progreditur sicut aurora consurgens, pulchra ut luna, etc. .« »De uertice montium antiquorum, de pomis eternorum collium.« Montes, antiqui sunt patriarche; sunt et prophete uita celsi, et ad contemplanda Dei mysteria sublimiter erecti. Colles eterni, ceteri iusti ueteris Testamenti, tanquam pii et humiles filii, in eorum fide, immobili firmitate fundati. De his montibus et collibus Isaias excellentiam Domini contemplatus ait: »Erit in nouissimis diebus preparatus mons domus Domini in uertice montium, et eleuabitur super colles .« Quorum pomis terra Ioseph benedicitur, cum Ecclesia Christi doctrina prophetie, et exemplo uirtutis eorum in fide Christi,  promptiori pietate fructificat. Et intuendum quia supra in pomis et rore celi doctrina euangelica, hic in uirtute antiquorum montium, et pomis eternorum collium, doctrina legalis et prophetia designatur, et utrisque terra Ioseph locupletatur, quia sancta Ecclesia utriusque Testamenti paginis instruitur, et nouorum et ueterum patrum uirtutibus, ad sancte conuersationis studia informatur. Unde eidem sponso in Cantico canticorum dicitur: »Omnia poma, dilecte mi, noua et uetera seruaui tibi .« Et ipse in Euangelio: »Omnis scriba doctus in regno celorum, similis est homini patrifamilias, qui profert de thesauro suo noua et uetera .« Merito itaque Manichei et Iudei, dum illi uetus recipiunt, isti uetus non recipiunt testamentum, in  terra hac opulentissima hereditatem accipere nequiuerunt; de cuius opulentia adhuc subditur: »Et de frugibus terre et de plenitudine eius.« In quibus uerbis satis ostenditur, quod hec terra, cui tanta rerum copia promittitur, non in illa possessionis sorte, quam in terra Chanaan filii Ioseph acceperunt, carnaliter cogitari, sed in uniuerso orbe spiritaliter intelligi debeat. Profecto ergo ipsa est Ecclesia Christi, in toto mundo multiplici iustitie fruge fecunda, et spiritualium carismatum largitate a Ioseph suo repleta, qui in Euangelio legitur, »plenus gratie et ueritatis: et de cuius plenitudine nos omnes accepimus .« Unde et sequitur: »Benedictio illius, qui apparuit in rubo, ueniat super uerticem Nazarei inter fratres suos.« Totus  enim Ioseph, hoc est caput et corpus eius, benedictione repletus est. Unde ait Apostolus: »Qui est caput corporis Ecclesie ;« et iterum: »Multi enim unum corpus sumus in Christo: singuli autem alter alterius membra .« Sed totius benedictionis plenitudo tribuitur capiti ut ab ipso in totum corpus et in membra singula iuxta mensuram donationis eius descendat. Unde sub specie Aaron sacerdotis, de ipso in Psalmo canitur: »Sicut unguentum in capite, quod descendit in oram uestimenti eius, etc. .« Qui incomparabilis gratie prerogatiua cunctis fratribus, id est fidelibus, supereminens septiformis Spiritus gratia, quasi uerus  Samson ex utero genitricis Nazareus, id est Deo consecratus, uelut septem intactis crinibus, insignis effulget. Quod autem benedictio illius qui apparens in rubo, Moysi ait: »Ego sum Deus Abraham, et Deus Iacob, et Deus Isaac ,« in caput Ioseph uentura predicitur illud profecto ostendit, quod promissio Dei ad eosdem patriarchas facta, in Christo esset explenda: uidelicet ut in semine ipsorum demonstraretur, id est, ut in eo benedicerentur omnes gentes terre de cuius futura passione et mox sequente resurrectionis gloria, subinfertur: »Quasi primogenita tauri pulchritudo eius.« Ipse est enim taurus et uitulus saginatus quem uelut ex electis bobus patriarcharum stirpe secundum carnem progenitum, filio penitenti pater clementissimus  immolauit. Sed die tertia a mortuis resuscitatus, discipulis suis gloriosus apparuit; de quo Ioannes in Apocalypsi loquitur: »Primogenitus mortuorum, et princeps regum terre .« Et Paulus dicit: »Nunc autem Christus resurrexit a mortuis, primitie dormientium .« Premissa uero resurrectionis gloria, confestim de uirtute passionis adiungit: »Cornua rhinocerotis cornua illius. Crucis quippe cornua significantur: de quibus et Habacuc dicit: »Cornua in manibus eius; ibi abscondita est fortitudo eius .« Quod exponens Apostolus ait: »Si enim cognouissent, nunquam Dominum glorie crucifixissent .« Quamuis ergo per infirmitatem carnis, uelut aries, illudentium spinis ac sentibus coronatus, his cornibus heserit,  ipsius tamen passionis incomparabili fortitudine unicornis exstitit, uictor scilicet mortis, et per mortem destruens eum, qui habebat mortis imperium. Unde et Paulus dicit: »Et quod infirmum est Dei, fortius est hominibus .« Et iterum: »Delens quod aduersum nos erat chirographum decreti, quod erat contrarium nobis; et ipsum tulit de medio, affigens illud cruci, spolians principatus et potestates, traduxit palam, triumphans eos in semetipso . Sequitur ergo adhuc de uictoriosissime crucis cornibus. In ipsis uentilabit gentes, usque ad terminos terre. Nam per predicationem crucis, uniuersum orbem, et omnes mundi terminos, fidei sue subiecit occulto iudicio, discernens paleas a frumento, incredulos a credentibus, dum passionis  eius preconium, aliis damnatio, aliis salus est dicente Apostolo: »Christi bonus odor sumus Domino; et in his qui salui fiunt, et in his qui pereunt: aliis quidem odor uite, in uitam; aliis uero odor mortis, in mortem .« Et iterum: »uerbum enim crucis, pereuntibus quidem stultitia est: his autem, qui saluantur, id est nobis uirtus Domini est .« Et alibi: »Nos autem predicamus Christum crucifixum, Iudeis quidem scandalum, gentibus autem stultitiam. Ipsis autem uocatis Iudeis atque Grecis, Christum Dei uirtutem et Dei sapientiam .





BEATI RABANI MAURI ABBATIS FULDENSIS ET MOGUNTINI ARCHIEPISCOPI IN LIBRUM IOSUE LIBRI TRES.






OBSERuATIO PRAEuIA.

 In librum Iesu Naue scripsisse Rabanum libros quatuor, ait Rudolfus presbyter, eius discipulus, in ipsius Rabani uita, cap. 9. Duos tantum Trithemius, Rabani eiusdem uite libro III, cap. 3. Tres habet uetustus ac bone note codex noster, solidum opus complexos. Hos autem libros conscripsit Rabanus, adhuc abbas Fuldensis, ad Fridericum, quem episcopum fuisse Traiectensem  testatur idem Rabanus in prefationibus ad libros Iudicum et Ruth. Interim Fridericus episcopus pro Christi fide martyrium subiit, relatus postmodum in sanctorum canonem ad diem mensis Iulii 18. Porro eosdem libros suos in Iosue, post aliquot annos a cede Friderici obtulit Rabanus Lothario  imperatori, ut hic imperator testatur in epistola ad Rabanum, huius Expositioni in Ezechielem adiuncta. Inter alia preclara, que plurima huic operi inspersit, disces, lector, commorationem eius nonnullam in Orientis partibus, cuius nec Rudolfus, nec Trithemius meminere. Sic enim habet in illa uerba capitis XI, uersu 8: »Usque ad Sidonem magnam. Ego quidem cum in locis Sidonis aliquoties demoratus sim, nunquam comperi duas esse Sidonas, unam magnam, et aliam paruam, quantum ad terrenum pertinet locum.« Atque hec Rabani peregrinatio referenda uidetur in iuueniles eius annos, cum necdum esset Fulde magister, fortasse nec monachus, nedum abbas Fuldensis aut archiepiscopus Moguntinus.





EPISTOLA DEDICATORIA. AD FRIDURICHUM EPISCOPUM TRAIECTENSEM.

 Domino beatissimo uereque caritatis officio plurimum uenerando, Friduricho episcopo, Rabanus uilissimus seruorum Dei famulus in Christo salutem.

Studium tuum ac diligentiam in sacrarum Scripturarum meditatione, plures qui sanctitatem tuam nouerunt, laudant, et merito, quia assiduus es in lectione et frequens in doctrina, prout ratio ordinis tui postulat; quem lucem mundi cum apostolis Saluator nuncupat, ac de uero lumine illustratam lucernam super candelabrum posuit, ut luceas omnibus qui in domo Dei sunt. Unde plurimi fratrum uenerationem  tuam colunt, atque colendo diligunt: nobisque inde ualde amabilis es quod non tantum presentes, sed etiam absentes fraterno prouocas amore, ac salubri incitas exhortatione, ut legis Dei commune tecum exerceamus negotium. Nec absurdum est quod facis, licet nos ad hoc officium impares atque indigni simus, cum ibi queris sacre legis confirmationem, unde accepisti Christiane religionis exordium. Sanctissimus ergo antistes et beatissimus Christi martyr Bonifacius gentem Fresonum, cui tua dilectio preest, non solum uerbo, sed etiam sanguinis sui effusione ad fidem Christi conuertit. Unde rationabiliter agis quod ab illo ministerii tui patrocinium queris a quo ordinis tui ac sedis primam accepisti functionem. Ideo quoque  memoratus martyr per famulum suum dignanter impendit quod ab illo querebas solatium. Porro quia lectionis diuine a nobis petisti solamen, direximus tibi codicem, quem ex sanctorum Patrum dictis in historiam Iesu Naue sensu allegorico prolatis collegeram. In quo opere, in aliquantis locis, pro paruitate sensus nostri, ubi necesse fuit, diuina concedente gratia, aliqua inserueram; petens ut fratrum qui tecum sunt utilitatibus illum accommodes, ut discant ex typo Iesu historici, mysterium ueri Iesu, Domini uidelicet Saluatoris, qui sanguine suo nos  redemit, ac de infirmitate qua peccatis nostris exigentibus grauabamur, saluauit. Ante annos ergo aliquot, tractatum in Euangelio Matthei, quem rogante bone memorie Haistulfo archiepiscopo confeceram, tibi ad rescribendum accommodaui. Sed quia illum necdum recipere potui, remunerationis uice presens opus transmisi, ut saltem hoc beneficio admonitus, remittas fenus quod acceperas. Lege diligenter Iesum Naue, qui non solum nomine, uerum etiam gestis Iesum Christum typice prefigurauit. Transiit Iordanem, hostium regna subuertit, diuisit terram uictori populo, et per singulas urbes, uiculos, montes atque confinia, Ecclesie celestisque Ierusalem spiritalia regna descripsit. Sicque cognoscis ipsius libri textum euangelice lectioni concordare,  que Domini Saluatoris ostendit aduentum, predicationem, passionem, triumphum atque uictoriam, qua mortem uincendo, celestium, terrestrium atque infernorum acquisiuit sibi dominationem: qui ascendens in celum, sedensque ad dexteram Patris, iudex est uenturus uiuorum atque mortuorum, et secundum Iude apostoli attestationem non solum homines, sed et angelos iudicaturus est; qui in Epistola sua ita scripsit, dicens: »Commonere autem uos uolo, scientes semel omnia, quoniam iehsu populum de terra Aegypti saluans, secundo eos qui non crediderunt perdidit; angelos uero qui non seruauerunt suum principatum, sed dereliquerunt suum domicilium, in iudicium diei magni uinculis eternis sub caligine reseruauit .« De cuius diei  certitudine primus apostolorum Petrus nos in sua Epistola instruit, dicens: »Unum uero hoc non lateat uos, karissimi, quia unus dies apud Deum sicut mille anni, et mille anni sicut dies unus. Non tardat Dominus promissis, sed patienter agit propter uos, nolens aliquem perire, sed omnes ad penitentiam reuerti. Adueniet autem dies Domini ut fur, in quo celi magno impetu transient, elementa uero calore soluentur. Cum hec igitur dissoluenda sint omnia, quales oportet uos esse in  sanctis conuersationibus et pietatibus, exspectantes et properantes in aduentum diei Domini, per quam celi ardentes soluentur, et elementa ignis ardore tabescent. Nouos uero celos, et nouam terram, et promissa ipsius exspectamus, in quibus iustitia habitat. Propter quod, karissimi, hec exspectantes, satagite immaculati et inuiolati ei inueniri in pace, et Domini nostri longanimitatem salutem arbitremini .« Huius ergo sacratissimi aduentus diem, sancte Pater, ante oculos semper habe, tuosque letum in occursum superni Iudicis prepara cum lampadibus bonorum operum lucentibus, quatenus eius gratiam inueniens, cum his qui a dextris eius stabunt audire merearis: »uenite, benedicti Patris mei, percipite regnum quod  uobis paratum est ab origine mundi ;« quod nos promissum letum audire, donumque illud simul percipere ipse concedat qui nos a potestate tenebrarum eruere et in regnum suum conuocare dignatus est iehsu Christus Dominus noster. Bene ualere te cupimus, sancte Pater, nostrique memorem in sacris orationibus fieri. Diuinitas Domini nostri Iesu Christi uitam tuam conseruet in euum.





INCIPIUNT COMMENTARIA IN IESU NAuE.



LIBER PRIMUS.



CAPUT PRIMUM. Sermo Domini ad Iosue de ducatus sui ministerio.

 »Et factum est post mortem Moysi serui Domini, ut loqueretur Dominus ad Iosue filium Nun, ministrum Moysi, et diceret,« etc. Donauit Deus nomen quod est super omne nomen Domino et Saluatori nostro Iesu Christo. Est autem nomen quod est super omne nomen, iehsu. Et quia est istud nomen super omne nomen iehsu, idcirco »in nomine Iesu omne genu flectitur, celestium, terrestrium et infernorum.« Et quia est hoc nomen super omne nomen, idcirco in multis generationibus  a nullo cognominatum est. Scripsit Moyses librum Genesis, in quo legimus Abraham et eos qui ex eo generati sunt, in quibus sunt isti quamplurimi, sed nullus ex ipsis iehsu meruit nominari. Neque Abel dictus est iehsu, neque ille qui cepit inuocare nomen Domini Dei, neque ille qui placuit Deo et translatus est, cuius unquam non est inuenta mors: neque ille qui in generatione sua solus iustus inuentus est apud Deum Ne. Sed nec ipse quidem qui repromissiones acceperat testamenti Abraham, nec ille qui de eo natus est Isaac; sed nec supplantator Iacob, nec quisquam ex filiis eius. Moyses fidelis erat in omni domo sua, necdum tamen uocatus iehsu. Sed Iesum nomen primum inuenio in Exodo; et uolo intueri quando primum nomen Iesu  cognominatur. »uenit, inquit, Amalec, et expugnabat Isrel: et dixit Moyses ad Iesum in Raphidim .« Hec est prima appellatio nominis Iesu. »Elige, inquit, tibi uiros potentes ex omnibus filiis Isrel, et egredere, et conflige cum Amalec crastino« . Moyses confitetur non posse se exercitum ducere, confitetur se non posse obtinere, quamuis eum de terra Aegypti eduxerit; et ideo, inquit, uocauit Iesum, et dixit, »elige tibi uiros fortes, inquit, et egredere.« uides cui cesserit bellum agere aduersus Amalec. In hoc primo nomen discimus Iesu, ubi eum uidemus ducem  exercitus. Non cui Moyses iniunxerit principatum, sed cui successerit in primatum. Non potest Moyses eligere uiros potentes. »Tu, inquit, elige tibi uiros potentes ex omnibus filiis Isrel.« Hic ergo ubi primum disco nomen Iesu, ibi continuo etiam mysterii uideo sacramentum: ducit enim exercitum iehsu. »Et factum est cum extolleret Moyses manus suas, inualescebat Isrel; cum autem deiiceret manus suas, inualescebat Amalec .« Tunc ergo inualescit iehsu magis, et tunc uincit, quando Moyses erigit manus suas. uictus est autem populus ille ab Amalec, quando non erigebat manus suas Moyses, sed erant demisse deorsum. Illi sunt enim quibus dicitur: »Si crederetis Moysi, crederetis utique et mihi, et ecce me uultis occidere,  qui legem non facitis .« Hic est iehsu cui per Moysen dicitur: »Prophetam uobis suscitabit Dominus Deus uester: tanquam me, ipsum audietis. Omnis anima que non audierit prophetam illum, exterminabitur de plebe, etc. Et ecce me uultis occidere, qui legem non facitis .« In isto loco dimissa est lex, dimisse sunt manus Moysi, inualuit incredulitas Iudeorum, uincit Amalec, hoc est diabolus, qui uicit Iudeos, quando Christum crucifixerunt, et non crediderunt cum signa uiderunt, quia dictum erat de illis in lege. »uidebitis uitam uestram pendentem in ligno, et non credetis ei .« Cessante namque apud illos lege et operibus legis, qui dum suam iustitiam querunt statuere, iustitie Dei non sunt  subiecti; demisse sunt manus Moysi, inualuit incredulitas, uincitur populus. Sed et Nadab, et Abiud, et Eleazar et Ithamar relinquuntur in castris, ut iudicent populum. Derelinquitur etiam et Iethro, ut iudicet et ipse populum cum eis. iehsu uero non derelinquitur, sed sequitur Moysen in montem. Ubi adiectio est uerbi mirabilis: »Non ueni legem soluere, sed adimplere .« iehsu secutus Moysen, cum legem adimpleuit in eo quod dicitur quia assistebat Moysi. Quomodo assistebat? Non ut secundus, non ut inferior, sed ut adiutor et protegens. Sed et illud quale est, quod cum primum nominatus est iehsu, non est indicatum nomen patris eius, neque in secundo, neque in tertio; cum uero pater eius nominatur Naue, tunc ipse non iehsu, sed  Auses dictus est?  Inter eos enim qui exploratores missi sunt, nomen eius Auses scribitur. Sed fortassis mihi uidetur pro exploratoris officio non iehsu, sed Auses dictus est, et Naue filius nominatur. Cum uero redit opere expleto, et perterritis omnibus, solus subleuat lapsos desperationemque populi solus erigit, tunc a Moyse iehsu nominatur, nec Naue filius dicitur, sed ille ad quem dicit Moyses: »Educ exercitum et conflige cum Amalec.« Illud enim intuens, magnitudinem eius peruideamus. Quod cum transfigurationem uultus Moysi omnis filiorum Isrel hebetaret aspectus, nec aliquis posset intueri faciem uultus eius, iehsu non solum faciem contuetur, uerum etiam in interioribus tabernaculi mysteriorum conscius perseuerat. Quo igitur nutu  hec cuncta perspiciunt? Nempe eo quod liber hic non tam gesta filii Naue indicet quam Domini Iesu nobis sacramenta depingat. Ipse enim qui post mortem Moysis suscepit imperium, ipse est qui ducet exercitum et confliget aduersus Amalec. Et quod ibi adumbrabatur in monte manibus extensis, affigit cruci sue, triumphans principatus et potestates in semetipso. Defunctus est Moyses, cessauit enim lex, quoniam »lex et prophete usque ad Ioannem .« uis autem de Scripturis proferam documenta quod lex Moyses appellatur? Audi quid dicit in Euangelio: »Habent Moysen et prophetas, audiant illos .« Moysen utique legem nominans. Defunctus est ergo Moyses famulus  Dei, defuncta enim est lex, et legalia precepta iam cessant. Si ergo consideres Ierusalem subuersam, altare destructum, nusquam sacrificia, nusquam nec hostias nec libamina, nusquam sacerdotes, nusquam pontifices, nusquam ministeria Leuitarum. Cum hec omnia uides cessare, dicito quia Moyses famulus Dei defunctus est. Si uideris neminem ter in anno uenire ad conspectum Domini, nec offerre munera in templo, nec iugulare hostias, pascha nec azyma edere, nec offerre primitias, nec primogenita conseruare: cum hec omnia non uides celebrari, dicito quia Moyses famulus Domini defunctus est. Cum uero uideris introire gentes ad fidem, ecclesias instrui, altaria non cruore pecudum respergi, sed pretioso sanguine Christi conseruari;  cum uideris sacerdotes et leuitas non sanguinem taurorum et hircorum, sed uerbum Dei per sancti Spiritus gratiam ministrantes, tunc dicito quia iehsu post Moysen suscepit et obtinuit principatum: sed non ille iehsu filius Naue, iehsu Filius Dei. Cum uideris quia pascha nostrum immolatus est Christus, et azyma edimus sinceritatis et ueritatis; cum uideris fructus iustitie terre bone in Ecclesia trigesimos, sexagesimos, et centesimos, iustas coniuges, uiduas, uirgines et martyres; cum uideris multiplicari semen Isrel in his qui non in sanguinibus, neque ex uoluntate uiri, neque ex uoluntate carnis, sed ex Deo nati sunt; et cum uideris filios Dei qui dispersi erant, congregari in unum cum sua uoluntate, baptizari populum Dei, non otium gerentem a conuersatione  communi, sed otium gerentem ab operatione peccati: cum hec omnia uides, dicito quia Moyses famulus Dei defunctus est, et iehsu Filius Dei obtinet principatum. Sed uideamus quid Dominus dixerit ad Iesum: »Moyses seruus meus mortuus est. Surge, et transi Iordanem istum, tu et omnis populus tecum, in terram quam ego dabo filiis Isrel. Omnem locum quem calcauerit uestigium pedis uestri, uobis tradam, sicut locutus sum Moysi, a deserto et Libano usque ad flumen magnum Euphratem.« Requiris fortasse quomodo minister Moysi fuerit etiam Dominus noster iehsu Christus Filius Dei. Quia cum uenisset »plenitudo temporum, misit Deus Filium suum, factum ex muliere, factum sub lege .« Per hoc quod  factus est sub lege, minister Moysi factus est. Dixit autem Deus ut transeant in terram, non quam dedit Moyses, sed quam, inquit, ego do uobis. uides ergo quia, Moyse mortuo, Deus dat terram repromissionis populo Isrel per Iesum. Quam terram? Illam sine dubio de qua dicit Dominus. »Beati mansueti, quia ipsi hereditate possidebunt terram .« Omnem, inquit, locum quemcunque ascenderitis uestigiis pedum uestrorum, uobis dabo eum. Que sunt loca que ascendimus uestigiis pedum nostrorum, nisi legis litteram humi positam et deorsum iacentem? Nusquam ergo ascendit qui legis litteram sequitur. Si a littera uero poteris ascendere ad spiritum, et ab historia ad intellectum conscendere celsiorem,  tunc uere ascendisti locum editum et excelsum, quem a Deo in hereditate percipies. Si ergo in his que in Scripturis typicis legis intelligas formas esse celestium, et mente ac sensu que sursum sunt queras, ubi Christus est in dextera Dei sedens; tunc et illum locum in hereditate percipies, dicente Domino Saluatore, quia »ubi ego sum, ibi erit et minister meus .« Si ergo usque ad Christum sedentem in dextera Dei perueneris, fide, puritate, uita, uirtute, et illis uestigiis pedum tuorum que lauit iehsu illum locum incesseris, dabit eum tibi Deus: tu non solum efficeris heres Dei, sed et coheres Christi. »Sicut fui cum Moyse, ero tecum: non dimittam, nec derelinquam te: confortare et esto robustus: tu enim sorte diuides  populo huic terram, pro qua iuraui patribus tuis, ut traderem eam illis. Confortare igitur et esto robustus ualde, ut custodias et facias omnem legem, quam precepit tibi Moyses seruus meus. Ne declines ab ea ad dexteram uel ad sinistram, ut intelligas cuncta que agis,« etc.  Dominus dicit ad Iesum Naue: Et sicut eram cum Moyse, ita ero et tecum. Non solum autem hoc testimonio, sed etiam in Deuteronomio  multis documentis probatur Moyses ita defunctus, ut Dei famulus et Deo placens. Quamuis in eo illa uindicta completa sit, ne terram repromissionis intraret. Ex qua datur intelligi Dominum etiam bonis seruis suis in aliquo succensentem, et temporaliter uindicare, et tamen in eorum habere numero que  sunt in domo eius uasa in honorem, utilia Domino, quibus daturus est promissa sanctorum.



CAPUT II. Preceptum Iosue ad filios Isrel de preparandis cibariis in itinere, et responsio populi ad eum.

 »Precepitque Iosue principibus populi, dicens: Transite per medium castrorum, et imperate populo, ac dicite: Preparate uobis cibaria, quoniam post diem tertium transibitis Iordanem, et intrabitis ad possidendam terram quam Dominus Deus uester daturus est uobis.«  Questio est quomodo posteaquam locutus est Dominus ad Iesum Naue, exhortans et confirmans eum, seque promittens cum illo futurum, mandauerit idem iehsu populo per scribas ut prepararent  cibaria, quod post tres dies Iordanem fuerant transituri, cum inueniantur post multo plures dies transisse Iordanem. Cum enim hec populo mandasset, misit exploratores in Iericho, quoniam Iordane traiecto, ipsa proxima ciuitas occurrebat. Illi autem diuertebant ad Raab mulierem fornicariam, et ab illa occultati, atque a rege quesiti et minime inuenti, eadem dimittente illos per fenestram et monente ut triduo laterent in montanis, quatuor dies uidentur esse consumpti. Inde posteaquam nuntiauerunt que circa illos gesta fuerint, promouit iehsu cum uniuerso populo de loco ubi erat diluculo. Qui cum uenisset ad Iordanem, diuertit et mansit. Tunc rursus populus admonetur ut per triduum se  prepararet transire Iordanem, arca Domini precedente. Hinc ergo intelligitur humanam fuisse dispositionem, quam fecit populo nuntiari, ut cibaria prepararent, tanquam post tres dies memoratum fluuium transituri. Potuit enim hoc sicut homo sperare fieri posse, si exploratores celeriter reuertissent: quibus tardantibus intelligitur  ex diuina dispositione cetera impleta, ut iam inciperet apud populum glorificari iehsu, et ostendi quod cum illo Dominus esset sicut fuerat cum Moyse. Nam et hoc illi dicitur fluuium transituro, sicut scriptum est; et dixit Dominus ad Iesum: »In die isto incipiam exaltare te coram omnibus filiis Isrel, ut sciant quoniam sicut eram cum Moyse, ero et tecum.« Nec incredibile  debet uideri, etiam illos cum quibus Deus loquebatur, aliquid ex humana dispositione agere uoluisse, in qua sibi Deum tamen uiderent esse rectorem, eorumque ex illius a quo regebantur prouidentia consilia fuisse mutata. Nam et Moyses ipse, utique tanquam homo, putauerat esse faciendum, ut causas populi sic audiret quemadmodum et sibi et illis onus intolerabile subeundo prodesse non posset, eiusque dispositio diuinitus et hoc ipsum socero eius suggerente et monente, atque hanc admonitionem Deo approbante mutata est.  »Rubenitis quoque et Gaditis, et dimidie tribui Manasse ait: Mementote sermonis quem precepit uobis Moyses famulus Domini, dicens: Dominus Deus uester dedit uobis requiem et omnem terram. Uxores  uestre ac filii et iumenta manebunt in terra quam tradidit uobis Moyses trans Iordanem. uos autem transite armati ante fratres uestros, omnes fortes manu, et pugnate pro eis, donec det requiem Dominus fratribus uestris, sicut et uobis dedit: et possideant ipsi quoque terram quam Dominus Deus uester daturus est eis: et sic reuertimini in terram possessionis uestre, et habitabitis in ea quam dedit uobis Moyses famulus Domini trans Iordanem, contra solis ortum,« et reliqua.  Consideremus ergo quam formam teneant iste due semis tribus que per Moysen terram hereditatis accipiunt; et quam formam teneant relique nouem semis tribus que per Iesum repromissionem terre sancte suscipiunt.  Et primo omnium puto quod impossibile fuerit fortuitu accidisse ut hi qui per Moysen accipiunt portionem, primogeniti essent. Ruben namque primogenitus est ex Lia, Gad primogenitus est ex Zelfa, et Manasses primogenitus est ex Ascenez filia Aegyptia Petefre sacerdotis Heliopoleos, quam accepit Ioseph. Nunquam ergo mihi persuadeo ut fortuitu acciderit primogenitos esse omnes quibus per Moysen discernebatur hereditas; sed magis hec arbitror quod iam in his tunc adumbrabatur forma populorum: unius quidem, qui primogenitus per nature ordinem uideretur; alterius, qui per fidei gratiam benedictionem hereditatis acciperet. Nec prius illis qui per Moysen accipiunt hereditatem, id est,  qui per legem placuerunt Deo, requies non datur, nisi adiuuent in preliis fratres suos. Mulieres tantum et infantes accipiunt quietem per Moysen, ceteri autem non requiescunt, sed exeunt ad auxilium fratrum suorum. uide laboranti mihi hodie in agone uite huius, et habenti certamen aduersus inimicos, id est, contrarias potestates, quomodo in auxilium ueniunt illi qui ante aduentum Iesu Christi Domini mei in lege iustificati sunt. uide quomodo Isaias prestet auxilium, ac me sermonibus sue lectionis illuminet. uide accinctum et expeditum iuuantem Ieremiam ad auxilium nostrum, et uoluminis sui iaculis hostes acerrimos, id est, tenebras cordis mei, effugantem. Accingitur et Daniel ad auxilium cum nos de Christi presentia et regno, et Antichristi futura  fraude instruit et admonet. Adest et Ezechiel sacramenta nobis celestia in quadriformibus rotarum circulis signans, et rotam in rota concludens. Ducit et Osee bis senas prophetici agminis turmas: et procedunt omnes succincti lumbos in ueritate quam predicant in auxilium fratrum suorum, ut eorum uoluminibus instructi, diabolicas non ignoremus astutias. Isti ergo qui uiri fortes sunt, armati et precincti lumbos in ueritate, exeunt in auxilium nostrum: numerus adimpletur, et pugnant nobiscum. Infantes autem et mulieres non exeunt ad prelium nostrum. Nec mirum, non enim dicitur uir esse qui non loquitur. Quid me ergo iuuare potuit qui nichil locutus est; cuius nichil inuenio quod legam, cuius me responsum non instruit? Mulierem uero dixit  apostolus infirmum uas esse . Inde et consequenter infirmum uas ad conflictum non ueniat, ne confringatur et pereat. Sic namque et de Iesu Domino in Euangeliis dicitur: »Quia calamum quassatum non confringet .« Quia ergo mulieres a uiris suis domi doceri iubentur, et magis in discipulorum quam in docentium persona ponuntur, in auxilium meum non conueniat qui me docere non potest. Ergo quid dicunt ad Iesum isti qui ueniunt ex ista terra quam distribuit Moyses? »Sicut audiuimus,« aiunt, »Moysen, ita audiemus et te.« Nihil tam uerum quam quod omnis qui audit Moysen, audiat et Iesum Dominum nostrum; de Iesu enim ille scripsit. Unde et Dominus in Euangelio arguens eos qui ex eo quod sibi non credunt, nec Moysi credant,  dicit: »Si Moysi crederetis, crederetis utique et mihi: de me enim ille scripsit .« Mihi tamen nec hoc otiosum uidetur quod non tres integre tribus sint iste que per Moysen dispensantur, nec ille integre nouem que per Iesum hereditatem potiuntur; sed due et semis hic, et ibi nouem et semis: et ita una diuiditur tribus in duas partes, per quam neque hic tertius numerus adimpletur, neque ibi decem perfecte et integre consummantur. In quo arbitror illud indicari, quia illis prioribus qui legem agebant contigerit quidem scientia Trinitatis, nec tamen integre et perfecte, sed ex parte. Deerat enim illis in Trinitate, etiam de Unigeniti incarnatione cognoscere. Nam licet de aduentu eius non tantum  crederent, sed etiam predicarent, non tamen etiam uidere et adipisci ea que crediderant potuerunt, sicut et Dominus discipulis suis dixit de his: »Quia multi iusti et prophete cupierunt uidere que uos uidetis, et non uiderunt; et audire que uos auditis, et non audierunt .« Non enim erat fides eorum integra, pro eo quod nondum in Christo fuerat dispensatio carnis impleta. Et quod nunc nos iam factum credimus et impletum, illi tantummodo futurum credebant. Propterea ergo tribus ille neque due sunt, neque extra fidem sunt Trinitatis; neque tres integre et perfecte, ne beate Trinitatis in illis iam sacramentum uideretur impletum, sed contingerent quidem tertium numerum. Et sicut dixit Dominus, cupierant uidere que uidimus, et audire que  audiuimus; sed minime potuerunt, quia nondum Filius hominis fuerat exaltatus, nec temporum iam uenerat plenitudo. Hic me etiam aliquid amplius permouet. Ego puto quod fortasse nec in aduentu Iesu et incarnatione eius id quod perfectum est et integrum diximus. Sed nec si ad crucem ducatur, et consummetur in omnibus, nec si a mortuis resurrexerit, cuncta nobis per semetipsum que perfecta sunt pandit. Aliud adhuc opus habemus, quod nobis aperiat et reuelet uniuersa. Audi ipsum Dominum dicentem: »Multa adhuc habeo que uobis loquar, dixit, sed non potestis illa modo audire. ueniet autem Spiritus ueritatis qui a Patre procedit, et de meo accipiet, et ille uobis indicabit omnia .« uides quia non solum apud Moysen  iste tertius numerus non demonstratur impletus, sed adhuc et iehsu dicit discipulis suis: »Nondum potestis audire, nisi ille Paracletus ueniat, Spiritus ueritatis;« quia per ipsum et in ipso adimpletur perfectio Trinitatis. Nam quod nouem et semis tribus sunt que sub Iesu duce aguntur, et non integre decem, qui numerus in omnibus consummatus dicitur et perfectus; eadem sine dubio ratio inuenitur, ut hoc quod a Domino nostro Iesu reseruari dicitur, Spiritui sancto semiplenum uideatur ac medium. Quamuis enim per Dominum et Saluatorem penitentia predicetur, et conuersio a malis ad bona, et detur omnibus credentibus remissio peccatorum, et omnia que ad perfectionem de eodem uidentur tendere compleantur: tamen perfectio et summa cunctorum  bonorum in hoc consistit, si post hec omnia sancti Spiritus quis gratiam mereatur accipere. Alioquin nichil in eo perfectum putabitur, cui Spiritus sanctus deest, per quem mysterium beate Trinitatis impletur. uis ut adhuc tibi euidentius probem, apud priorem populum, illum quem Moyses in duabus et semis tribubus adumbrabat, non fuisse omnia integra et perfecta? Declarat etiam illa historia que in hoc libro Iesu Naue scripta est: quia altare quidem uerum erat in illa terra quam iehsu dispensabat; isti tamen qui erant trans Iordanem, id est, Ruben et Gad, et dimidia tribus Manasse, fecerunt sibi altare, sed non uerum altare, sed quod typum haberet et formam ueri altaris, quod erat apud Iesum.  Nihil ergo mireris si non integram scientiam Trinitatis acceperant illi qui nec uerum nec integrum altare construxerant. Ideo denique nec multi hostes, neque plures reges contrariarum uirtutum ab illis dicuntur esse deiecti. »Seon, inquit, tantummodo regem Amorrheorum, et Og regem Basan, et Amalecitas deuicerint trans Iordanem.« iehsu uero ubi ducit exercitum, tunc quinque reges cadunt simul, qui confugerunt in speluncas: et non solum cadunt, sed et suspenduntur in ligno. Nunc uiginti et nouem pariter iugulantur, et immense multitudines aduersi exercitus prosternuntur, et exterminantur omnes qui sanctam terram in immunditiis possident, qui terram fluentem lac et mel in amaritudine malitie detinent. »Sicut obediuimus in cunctis Moysi, ita obediemus  et tibi; tantum sit Dominus Deus tecum, sicut fuit cum Moyse. Qui contradixerit ori tuo, et non obedierit cunctis sermonibus quos preceperit ei, moriatur,« etc. Condemnant ergo Rubenite atque Gaddite, nec non et dimidia tribus Manasse, populum Iudeorum pro inobedientia, dicentes: »Sicut obediuimus in cunctis Moysi, ita obediemus et tibi,« cum similia legislatoris precepto sponsione sua proferunt testimonia. Ait enim Moyses: »Prophetam uobis suscitabit Dominus de fratribus uestris. Tanquam meipsum audietis; quicunque autem non audierit prophetam illum, exterminabitur anima eius de populis suis .« Sed ueniente Domino Saluatore, atque Euangelium predicante, non deuoti atque obedientes, sed ingrati atque contrarii semper  illi existebant, maledicentes ceco nato per eum illuminato, atque dicentes: »Tu discipulus eius sis; nos autem discipuli Moysi sumus .« Et Pilato dicente: »Regem uestrum crucifigam?« responderunt: »Non habemus regem nisi Cesarem .« Et ideo eis uenerunt que parentes sui eis imprecabantur, ut morte morerentur: cum non solum in anima eternam damnationem, sed etiam corporis sui detrimenta sentiebant, usquequaque, fame necati, pestilentia percussi, gladio occisi, ac captiuitate crudelissima per totum orbem dispersi.



CAPUT III. De exploratoribus missis ex Sethim ad urbem Iericho,  et per mulierem meretricem saluatis.

»Misit ergo Iosue filius Nun de Sethim duos uiros exploratores abscondite, et dixit eis: Ite et considerate terram urbemque Iericho; et pergentes ingressi sunt domum mulieris meretricis nomine Raab, et quieuerunt apud illam,« et reliqua. Iste iehsu mittit duos exploratores ad Iericho urbem, qui suscipiuntur a meretrice Raab. iehsu ille dux populi a semetipso Dominum Christum et uocabulo ostendit et facto. Iericho autem ciuitas mundus est, ad quem Dominus iehsu Christus ad perscrutandos mores hominum duo Testamenta direxit. Nam in eo ut credentium fidem aut rebellium peruicaciam plenius comprobaret, ante aduentum iudicii sui quasi exploratores  duos, Legem et Euangelium destinauit. Raab uero typum tenet Ecclesie, que de extraneis atque alienis gentibus congregata est; que antea uiuens in desideriis carnis, fornicabatur in idolis. De talibus ait Dominus, »quod precedent uos in regno celorum .« Hec igitur testamenta Domini sola suscipit, et ea fideliter conseruat. Inimicis omnino non tradit ipsa: potius periclitari optans, dummodo illesa ac salua seruaretur Hec casurum mundum sicut illa ciuitatem firmiter credidit; hec pro se ac suorum omnium salutare pactum cum testamentis Domini fecit, hec in domo sua coccum, id est, signum sanguinis posuit: extra hanc si quis fuerit inuentus, ruinam seculi atque incendium mundi nulla ratione uitabit.  Mittuntur  exploratores ab Iesu in Iericho, et suscipiuntur a meretrice Raab. Exploratores isti qui mittuntur ante faciem Iesu possunt et angeli Dei putari, sicut scriptum est: »Ecce mitto angelum meum ante faciem tuam, qui preparat uias tuas ante te :« quod per alios quidem inuisibiliter, in Ioanne uero uisibiliter comprobatur, de quo et hoc scriptum est. Denique de Ioannis baptismo dicitur a Domino, quia »et Scribe et Pharisei non crediderunt ei, meretrices autem et publicani credentes baptizati sunt .« Sic ergo etiam in hoc completur quod meretrix Iesu exploratores susceperit, per quos de interitu totius inimice gentis refertur erepta. Sed uideamus tandem que sit ista meretrix. Raab dicitur. Raab uero interpretatur latitudo. Que est ergo latitudo  hec, nisi Ecclesia Christi, que ex peccatoribus uelut ex meretrice collecta est. Et dicit: »Augustus mihi est locus, fac mihi locum ubi habitem. Hos autem mihi quis enutriuit?«  Et iterum ad quam dicitur: »Dilata palos tuos et extende tentoria tua .« Ista ergo est latitudo que suscepit exploratores Iesu. Scio me aliquando in quadam ecclesia disputantem de duabus meretricibus de quibus scriptum est in tertio libro Regum , que ad iudicium uenerant Salomonis: quarum una uiuum habebat infantem, discussisse diligentius et dixisse quia illa meretrix hec esset cui Salomon  reddi uiuum iussit infantem, illa uero alia que mortuam habebat infantem,  uel illius esset prioris populi Synagoge, uel eorum qui in heresim declinauerunt. Et alia meretrix quam Osee propheta iubetur accipere , in figura sine dubio huius que ex gentibus consecrata est. Talis ergo et hec mulier meretrix esse dicitur, que exploratores Iesu suscipit: sed hec susceptos in superioribus collocat, atque in editis et excelsis fidei constituit sacramentis. Nemo enim qui ab Iesu mittitur, inuenitur deorsum et humi iacens, sed in superioribus permanens et excelsis. Sed ista meretrix que eos suscipit, ex meretrice efficitur iam propheta; dicit enim: »Scio quod Dominus Deus uester tradidit uobis terram hanc.« uides quomodo illa aliquando erat meretrix, et impia et immunda: nunc  Spiritu sancto repleta est; et de preteritis quidem confitetur, de presentibus uero credidit, prophetat autem et prenuntiat de futuris. Sic ergo Raab, que latitudo interpretatur, dilatatur et proficit, usque in omnem terram exeat sonus eius. Sed et Iaphet simili modo dilatatio interpretatur. Sed uideamus quid egit cum exploratoribus ista sapiens meretrix. Consilium eis dat mysticum et celeste, nichil habens terrenum. »Per montana,« inquit, »abite.« Nolite per ualles incedere, humilia et deiecta refugite: que excelsa sunt et sublimia predicate. Ipsa autem accepit signum coceineum, quod sanguinis formam gerebat Sciebat enim quia in nullis esset salus, nisi in sanguine Christi. Datur etiam hoc mandatum huic que quondam fuerat meretrix: Omnes, inquiunt,  qui in domo tua fuerint inuenti, saluabuntur; qui autem exierit de domo tua, impunes sumus nos ab hoc iuramento tuo. Si quis ergo saluari uult, ueniat in hanc domum huius, que quondam meretrix fuit. Etiam si de illo populo uult aliquis saluari, ad hanc ueniat domum, in qua Christi sanguis in signo redemptionis est. Nam super illos qui dixerunt: »Sanguis eius super nos et super filios nostros ,« Christi sanguis in condemnatione est: positus enim fuerat iehsu in ruinam et in resurrectionem multorum; et ideo contradicentibus signo eius efficitur sanguis eius ad penam, credentibus uero ad salutem. Nemo ergo sibi persuadeat, nemo semetipsum decipiat. Extra hanc domum, id est extra Ecclesiam, nemo saluabitur. Si quis foras  exierit, mortis sue ipse reus sit, hoc est per sanguinis signum, quia hec est purificatio que per sanguinem constat. Quod autem in fenestra dependet hoc signum, arbitror illud indicari quia fenestra est que illuminat domum et per quam illuminatur aspectus noster, sed tantum quantum oculis et usui nostro sufficiat luminis capiamus. Quia ergo incarnatio Saluatoris non nobis uerum ingerit et integrum deitatis aspectum, sed tanquam per fenestram fecit nos per incarnationem suam lumen deitatis aspicere: idcirco mihi uidetur signum salutis per fenestram datum, quo signo salutem consequantur omnes qui in domo eius, que aliquando erat meretrix, fuerint inuenti, in aqua et Spiritu sancto, in sanguine Domini et Saluatoris nostri Iesu Christi.



CAPUT Iu. De transitu filiorum Isrel per Iordanis alueum, et aquis diuisis ad introitum arce Domini.

 »Igitur Iosue de nocte consurgens mouit castra: egredientesque de Sethim uenerunt ad Iordanem, ipse et omnes filii Isrel, et morati sunt ibi per tres dies.« Omnis ergo locus suscipit iustum, et omnis creatura exhibet ei debitum famulatum. Peccatoribus quidem omnis creatura hostis est: terra eos impugnabat, er ipse impugnabat, celum eos impugnabat. Iustis uero, etiam que inaccessibilia uidentur, plana efficiuntur et procliuia. Mare Rubrum iustus tanquam per aridam transit, Aegyptius  uero, si pertransire uoluerit, submergitur, nec fiet ei murus dextra leuaque. Et ne forte offendaris quod hec que in prioribus gesta sunt, in te uero qui nunc auditor horum es, nichil tale geratur, omnia complentur in te secundum mysticam rationem. Etenim tu, qui, nuper idololatrie tenebris derelictis, cupis ad audientiam diuine legis accedere, nunc primum Aegyptum derelinquis, cum catechumenorum aggregatus es numero, et preceptis ecclesiasticis parere cepisti. Unde tibi, secundum morem Isrelitarum, ante ingressum Iordanis triduo morandum est, ut discas sancte Trinitatis fidem, qualiter in nomine Patris, et Filii, et Spiritus sancti baptizatus, remissionem percipias omnium peccatorum: et quomodo tibi deinceps uiuendum est, ut in nouitate uite ambulans,  celestis regni merearis introitum.

 »Quibus euolutis transierunt precones per medium castrorum, et clamare ceperunt: Quando uideritis arcam federis Domini Dei uestri, et sacerdotes stirpis Leuitice portantes eam, uos quoque consurgite, et sequimini precedentes.« Digressus mare Rubrum, et in desertis stationibus positus, ad audiendam legem Dei, et intuendum Moysi uultum per gloriam Dei reuelatum, quotidie uacas. Si uero etiam ad baptismi mysticum ueneris fontem, et consistente sacerdotali et Leuitico ordine, initiatus fueris et uenerandis illis magnificisque sacramentis , tunc cum sacerdotum ministeriis, Iordane digresso, terram repromissionis intrabis: in qua te post Moysen suscipit  iehsu, et ipse tibi efficitur noui itineris dux. Sequitur:

 »Sitque inter uos et arcam spatium cubitorum duorum millium, ut procul uidere possitis, et nosse per quam uiam ingrediamini; quia prius non ambulastis per eam: et cauete ne appropinquetis ad arcam«, et cetera.  Longe iussum est arcam precedere, ut posset a populo uideri. Tam grande quippe agmen, si post eam proximum pergeret, non eam uideret preire, nec nosset qua sequeretur. Ex hoc facto intelligendum est quod columna illa nubis, que solebat mouendis castris signum dare et iter ostendere, iam recesserat, nec apparebat eis. Hinc factum est ut etiam triduum illud ex humana dispositione prediceretur. Nunc  ergo, duce Iesu, arcam Domini sequuntur, nube subtracta, tanquam uelamine ablato. uide denique quid dicitur de eis: Populus, inquit, ab arca testamenti duo millia cubita, sacerdotes uero et leuite proximi, et satis proximi; ita ut in humeris eorum arca Domini et legislatio diuina portetur. Beati qui merentur proximi esse Deo. Sed memento quod scriptum est: »Qui approximauerint mihi, approximant igni .« Si aurum aut argentum fueris, et igni approximaueris, multo per ignem splendidior et rutilantior refulges. Si uero super fundamentum tante fidei positum, conscius tibi es superedificasse te ligna, fenum, stipulam ; cum tali edificatione si igni approximaueris, consumeris. Beati  igitur qui proximi sunt, ut ignis eos illuminet et non adurat. Saluabitur tamen et Isrel, sed longe positus saluabitur; et iter agit, non sua uirtute, sed adminiculis et prouidentia sacerdotum.

 »Dixitque Dominus ad Iosue: Hodie incipiam te exaltare coram omni populo Isrel; ut sciant quod sicut fui cum Moyse, ita et tecum sim,« et reliqua. Quanta ante gesta sunt! Mare Rubrum transitum est pedibus, manna de celo data est, fontes in eremo disrupti sunt, lex per Moysen data est, signa et prodigia multa in eremo gesta sunt, et nusquam dicitur exaltatus esse iehsu. Ubi uero Iordanis transitur, ibi dicitur ad Iesum: In hac die incipio te exaltare in conspectu populi. Neque enim ante mysterium baptismi exaltatur iehsu, sed exaltationis  eius in conspectu populi inde sumit exordium. Si enim omnes qui baptizantur in Christo Iesu, in morte ipsius baptizantur; mors autem Iesu in crucis exaltatione completur, merito unicuique fidelium tunc primum iehsu exaltatur, cum ad mysterium baptismi peruenitur, quia scriptum est »quod exaltauit illum Deus, et donauit illi nomen quod est super omne nomen, ut in nomine Iesu omne genu flectatur, celestium, terrestrium et infernorum .«

 »Dixitque Iosue ad filios Isrel: Ecce arca federis Domini omnis terre, antecedet uos per Iordanem: parate duodecim uiros de tribubus Isrel, singulos per singulas tribus; et cum posuerint uestigia pedum suorum sacerdotes qui portant  arcam Domini uniuerse terre in aquis Iordanis, aque que inferiores sunt, decurrent atque deficient; que autem desuper ueniunt, in una mole consistent.« Per sacerdotes deducitur populus, et iter agit ad terram repromissionis. Magisterio sacerdotum tantus ac talis est populus, qui in illo ordine mereatur ascribi. Si enim sit aliquis talis, ut quiescant ei fluenta Iordanis, et ipsa elementa uerebuntur: pars aquarum fluminum retrorsum resiliet, et post tergum frenabitur: pars uero in mare salsum rapido lapsu deficiet. Quod tamen nec ipsum absque mysterii ratione arbitror scriptum, quod pars aquarum Iordanis demergatur in mare, atque in amaritudine profluat, pars uero in dulcedine perseueret. Si omnes qui baptizantur acceptam celestis gratie  dulcedinem custodirent, et nullus in peccatorum amaritudinem uerteretur, non utique esset scriptum quia pars fluminis salsi maris gurgitibus fuisset immersa. Et ideo illa mihi uidetur in his uerbis baptizatorum uarietas designari, quam ipsi nos  sepe uideamus accidere, ut hi qui sanctum baptisma consequuntur, cum seipsos rursus ad negotia secularia et illecebras libidinum tradunt, et cum auaritie salsum poculum bibunt, in ea aquarum parte formantur que in mare profluit, atque in salsis fluctibus deperit; pars uero illa que cum stabilitate pormanet, et dulcedinem suam seruat, designat eos qui acceptum Dei munus indeclinabiliter tenent. Et recte una pars est eorum  qui saluantur, quia et panis unus est qui de celo descendit, et dat huic mundo uitam; et fides una est, unum baptismum, et unus spiritus quo omnes potantur in baptismo, et unus Deus Pater omnium.

 »Igitur egressus est populus de tabernaculis suis, ut transiret Iordanem: et sacerdotes qui portabant arcam federis pergebant ante eum,« etc. Interea sacerdotalis ordo et leuiticus, qui iter ostendebat populo Dei qui exiit de terra Aegypti, ipsi enim sunt qui docent populum exire de Aegypto; de erroribus scilicet mundi transire per eremum uastam, id est, tentationum genera diuersa transcurrere: et neque noceri a serpentibus, qui sunt morsus demonum et malarum suggestionum  uenena uitare. Quod si forte aliquis percussus fuerit in eremo a serpente, ut ostendat ei ereum serpentem in cruce suspensum, quem qui uiderit, id est, qui crediderit in eum cuius figuram ille serpens monstrabat, diabolica per hoc uenena diffugiet; sacerdotalis et leuiticus ordo est qui assistit arce testamenti Domini, in qua lex Domini portatur, sine dubio ut ipsi illuminent populum de mandatis Dei, sicut Propheta dicit: »Lucerna pedibus meis uerbum tuum, Domine, et lumen semitis meis ;« hoc lumen per sacerdotes accenditur et Leuitas. Quod si forte aliquis ex hoc ordine accensam lucernam posuerit sub modio, et non super candelabrum, ut luceat omnibus qui in domo sunt, uideat quid sibi agendum sit, cum Dominus lucis ceperit reddere  rationem pro his qui nichil illuminationis a sacerdotibus capientes, in tenebris ambulant et peccatorum obscuritate cecantur.

 »Iordanis autem ripas aluei sui tempore messis impleuerat.«  Iordanis autem plenus erat per totam crepidinem suam, sicut in diebus messis tritici. Hoc incredibile uidetur regionibus nostris: ibi autem  initio ueris est messis tritici. Tunc autem ille fluuius repletur amplius quam per hiemem.

 »Sacerdotes autem qui portabant arcam, stabant in Iordani medio, donec omnia complerentur que Iosue ut loqueretur ad populum preceperat Dominus, et dixerat ei Moyses. Festinauitque populus et transiit. Cumque transissent  omnes, transiit et arca Domini. Sacerdotes quoque pergebant ante populum. « De his quidem qui mare Rubrum transierunt et Apostolus dixit, »quia omnes in Moyse baptizati sunt, et in nube, et in mari .« De his uero qui Iordanem transierunt, possumus etiam et nos simili modo pronuntiare, omnes in Iesu baptizati sunt in Iordane; ita ut ea que in Iordane gesta referuntur, formam teneant sacramenti quod per baptismum celebratur. Illud uero quod scriptum est: »Et festinauit populus, et transiuit Iordanem; et arca testamenti Domini,« non mihi otiose additum uidetur a Spiritu sancto quod dixit, »quia festinauit populus transire.« Unde et ego arbitror  quia nobis quoque uenientibus ad baptismum salutare, et suscipientibus sacramenta uerbi Dei, non otiose nec segniter res gerenda est, sed festinandum est et perurgendum usquequo omnia transeamus. Transire enim omnia, implere est omnia que mandantur. Festinemus ergo transire, hoc est, adimplere primum quod scriptum est, »Beati pauperes spiritu ;« ut deposita omni arrogantia, et Christi humilitate suscepta, peruenire ad promissam beatitudinem mereamur; sed cum hoc impleuerimus, non nobis standum est, neque cessandum, sed transeunda sunt et cetera que sequuntur, ut esuriamus et sitiamus iustitiam. Transeundum nobis est et quod sequitur, ut in hoc mundo lugeamus: cito etiam reliqua transeunda sunt, ut mansueti  efficiamur, et ut pacifici maneamus, et per hoc possimus filii Dei esse. Festinandum quoque, ut persecutionum pondus uirtute patientie transeamus. Cumque hec singula que ad uirtutis gloriam spectant, non segniter, nec remisse, sed cum omni instantia et celeritate conquirimus, hoc mihi uidetur esse cum festinatione transire Iordanem. Cum uero transierimus et obtinere potuerimus que obtinere debemus, rursum nobis diligentie et cautele cura succedit; ne forte negligentius incedentes, improuiso aliquo lapsu effundantur gressus nostri. Sicut et Propheta dicit: »Paulo minus effusi sunt gressus mei .«



CAPUT u. De filiis Ruben et Gad, et dimidia tribu Manasse, et  duodecim lapidibus quos de Iordanis alueo translatos posuit Iosue in Galgalis.

 »Filii quoque Ruben et Gad, et dimidia tribus Manasse, armati precedebant filios Isrel, sicut eis preceperat Moyses. Et quadraginta pugnatorum millia, per turmas et cuneos incedebant per plana atque campestria urbis Iericho.« Nec remissior nobis sollicitudo in conseruandis debet esse, quam in conquirendis uirtutibus. Aut non hec tibi designari uidentur in eo cum dicitur quia quadraginta millia uirorum accincti et expediti transierunt ad pugnam in conspectu Domini ad expugnandam Iericho ciuitatem? Requiramus qui isti sunt quos Scriptura dicit accinctos uel expeditos. Ego ex memetipso presumere aliquid et pronuntiare  non audeo. Apostoli magis litteris doceamur in talibus. Qui sunt isti accincti Paulo exponente discamus. Audi ipse quid dicit: »Estote ergo accincti lumbos uestros in ueritate .« uides ergo quia Paulus accinctus nouit eos qui precincti sunt cingulo ueritatis. Igitur etiam nostrum esse cingulum ueritas debet, si tamen seruauerimus militie huius et cinguli sacramentum. Si enim ueritas est cingulum nostrum quo Christi militia cingimur, si quando falsum loquimur et mendacium de ore nostro procedit, discingimur a militia Christi, et balteo caritatis exsoluimur. Simus ergo in ueritate cincti, ne simus in falsitate discincti; sed nos imitemur potius istos quadragesies mille uiros accinctos, precedentes  in conspectu Domini, et semper simus in ueritate succincti. uis igitur discere que nos pugne post baptismum, que bella suscipiant, noli a me, sed ab ipso rursus disce Apostolo. Ipse te docet, dicens: »Non enim nobis est pugna aduersus carnem et sanguinem, sed aduersus principes et potestates, aduersus mundi huius rectores tenebrarum harum, aduersus spiritalia nequitie in celestibus « Forme sunt et figure que scripta sunt. Ita enim dicit Apostolus: »Hec enim omnia in figura contingebant illis: scripta sunt autem ad correptionem nostram, in quos fines seculorum deuenerunt .« Si ergo propter nos scripta sunt, age, quid cessas? Exeamus ad bellum, ut expugnetur a nobis ciuitas prima huius mundi, et malitie, et peccati  superba menia destruantur. Circumspicis fortasse quo tibi itinere progrediendum sit, qui campus certaminis expetendus , preter temetipsum et extrinsecus requiras? Prelium intra te est; quod gesturus es, intrinsecus est. Mala illa edificatio que subruenda est, hostis tuus de tuo corde procedit. Non mea uox ista, sed Christi est. Audiuimus ipsum dicentem: »De corde enim procedunt cogitationes male, homicidia, adulteria, fornicationes, furta, falsa testimonia, blasphemie, auaritia, nequitia, doli .« uides quantus et qualis exercitus hostium tuorum aduersum te de tuo corde procedit? Isti nobis prima strage confodiendi sunt, isti prima acie prosternendi sunt. Horum si  subruerimus menia, ipsos quoque ad internecionem cedere poterimus; ita ut non relinquamus qui renuntiet uel respiret. Si iam nullus ex his prorsus in nostris cogitationibus rediuiuus eruperit, tunc nobis per Iesum dabitur illa requies, ut unusquisque requiescat sub uite sua, et sub ficu sua, cum iam non sit qui exterreat filios Isrel. uerumtamen transeunt Iordanem quadraginta millia uirorum armatorum, accincti in conspectu Domini ab bellum; et tunc dicit Scriptura: »In die illo magnificauit Dominus Iosue coram omni Isrel, ut timerent eum sicut et timuerant Moysen, dum adhuc uiueret,« et reliqua. Fuerat quidem ista exsultatio filio Naue, ut dux populi illius apud eos quos regebat esset magnificus. Noster uero iehsu, Dominus meus,  dux et rector populi huius, quomodo exaltatur in conspectu omnis generis filiorum Isrel uideamus: ego arbitror quod ipse semper apud Patrem exaltatus est et excelsus, sed hoc opus est ut in conspectu nostro exaltet illum Deus Pater. Exaltatur autem in conspectu meo, cum mihi sublimitas et celsitudo diuinitatis eius aperitur. Quando ergo mihi excelsa eius diuinitatis reuelata sunt? Tunc profecto cum Iordanem transirem, uariis sacramentis futura arma tenerem ad prelia. »Et timuerunt, »inquit, Iesum sicut timuerant Moysen.« Omnis qui sub lege est, timet Moysen; cum uero ad Euangelium ex lege transierit, mutata obseruantia mutatur et timor, sicut Apostolus dicit: »Ego autem per  legem, legi mortuus sum, ut Deo uiuam, et cum Christo crucifixus sum cruci: uiuo autem iam non ego, uiuit uero in me Christus .«

 »Duodecim quoque lapides, quos de Iordanis alueo sumpserant, posuit Iosue in Galgalis,« etc. Transeuntes itaque filii Isrel Iordanem, sustulerunt de medio fluminis duodecim lapides, quos pro testimonio posuerunt in loco secunde circumcisionis, ad significandum nobis ut dum de lauacro consurgimus, apostolice uite exempla firmissima nobiscum gestare debeamus: quorum semper testimonium ad imitamenta uirtutum contueamur.

 »Alios quoque duodecim lapides posuit Iosue in medio Iordanis alueo, ubi steterunt sacerdotes qui portabant arcam federis Domini, et  sunt ibi usque in presentem diem.« Isti enim duodecim lapides qui positi sunt in medio Iordanis alueo, similiter significant apostolicum ordinem, sicut et illi qui de Iordane translati sunt, et in Galgalis constituti: quia necesse est ut quisquis gratiam baptismi suscipere desiderauerit, hanc secundum apostolicam traditionem percipiat, et sic exspoliatus ueterem hominem, nouoque indutus, per omne tempus uite sue in castris Ecclesie manens, apostolice doctrine normam fide et opere seruare contendat.



CAPUT uI. De secunda circumcisione filiorum Isrel, que fuit cultris lapideis facta in Galgalis, et quod fecerunt Phase in quarto decimo die mensis ad uesperum in campestribus Iericho, ubi comederunt de frugibus terre, die altera azymos panes, quia defecerat eis  manna.

 »Eodem tempore ait Dominus ad Iosue: Fac tibi cultros lapideos, et circumcide secundo filios Isrel. Fecit quod iusserat Dominus, et circumcidit filios Isrel in colle preputiorum. Hec autem causa est secunde circumcisionis. Omnis populus qui egressus est ex Aegypto generis masculini, uniuersi bellatores uiri, mortui sunt in deserto per longissimos uie circuitus, qui omnes circumcisi erant. Populus autem qui natus est in deserto per quadraginta annos itineris latissime solitudinis, incircumcisus fuit,« et reliqua. In hoc precepto queritur cur dixerit, iterum: non enim unus homo bis circumcidendus erat; sed quia populus unus in quibusdam circumcisus, in quibusdam  non circumcisus, ideo dictum est, iterum, ut circumcisus iterum circumcideretur, non homo sed populus. Nam et sequentia id etiam ostendunt. Manifestum est ergo non omnes fuisse, sed quosdam. Quidam enim de Aegypto exeuntium filii in illo populo incircumcisi erant, quos potuit circumcidere iehsu: illorum scilicet filios qui genuerunt in deserto, et contempserunt eos circumcidere, quod inobedientes erant legi Dei. Nulla itaque causa est cur hi qui putant rebaptizandos eos qui habent Christiani baptismi sacramentum, hoc testimonio legis adiuuari se putent, quia nullus bis numero unus homo est circumcisus; sed populus qui iam fuerat in quibusdam circumcisus, in quibusdam uero  adhuc incircumcisus erat. Et si aliquo modo id fieri posset, ut bis circumcidi hominem Deus iuberet, nunquid posset dicere ideo fuisse preceptum quia illi ab Aegyptiis fuerant circumcisi, aut ab aliquibus hereticis ab Isrelitarum societate segregatis? Cum uero etiam satis appareat quare sit a Deo dictum, nullum hic possunt homines erroris sui patrocinium reperire.  Percunctentur inde Iudei quomodo potest quis secundo circumcidi circumcisione carnali; semel enim circumcisus, ultra non habet quod secundo possit auferre. A nobis autem, quibus lex spiritalis est conuenienter ista soluuntur. Dicimus enim circumcisionem primam fuisse per legem in Aegypto: sed si a lege transeat quis per baptisma Iordanis ad Euangelium, tunc accipit secundam  circumcisionem spiritalem per petram, qui est Christus, sicque tali circumcisione purgatus, caret Aegypti opprobio, id est, illecebra corporalium uitiorum. Nomen autem loci Galgala, quod interpretatur reuelatio, ostendit dum in preputio infidelitatis ambulauerit quisque per huius uite desertum, oculos ei esse cecatos. uideamus tamen quale sit hoc ipsum quod dicit, quia hodie abstulit opprobrium a filiis Isrel. Omnes homines, etiamsi per Moysen eruditi sint, habent tamen opprobrium peccatorum. Quis erit similis etiam secundum legis obseruantiam factorum? Audi denique ipsum dicentem: »Secundum iustitiam que in lege est, conuersatus sine querela ;« ipse tamen pronuntiat, et dicit: »Fuimus enim et nos aliquando insipientes,  increduli, errantes, et seruientes desideriis et uoluptatibus uariis, in malitia et inuidia agentes, odibiles, odientes inuicem .« Non tibi uidentur hec opprobria esse Aegypti? Sed ex quo uenit Christus, et dedit nobis secundam circumcisionem per baptismum regenerationis, et purgauit animas nostras, abiicimus hec omnia, et pro his assumimus conscientie bone astipulationem in Deum. Tunc per secundam circumcisionem ablata a nobis sunt opprobria Aegypti, et purgata sunt uitia peccatorum. Nemo ergo, si integre conuersus est, si ex corde penitus fideliter Iordanis fluenta digressus est, si secunda per Euangelium circumcisione purgatus est, preteritorum metuat opprobia delictorum. Audis quia hodie abstuli a te opprobrium Aegypti. Hoc in  Euangeliis significat Dominus, cum dicit: »Remissa sunt tibi peccata tua, sed iam noli peccare, ne quid tibi deterius accidat .« Si enim post remissionem peccatorum ultra non peccas, uere ablatum est a te opprobrium Aegypti; si uero iterum peccaueris, iterum in te uetera reuoluentur: eo magis quia multo maioris criminis est Filium Dei conculcare, et sanguinem testamenti polluere, quam legem Moysi negligere; multo enim maioris opprobrii est, qui post Euangelium, quam ille qui sub lege positus, fornicatur, quia iste tollens membra Christi, facit ea membra meretricis. uides ergo quam grauiora et cumulatiora in te opprobria, si neglexeris, reuoluentur Denique iam te nemo reum arguet, sed sacrilego  crimine condemnat, quia dicitur: »An nescitis quia corpora uestra templum Dei est? si quis autem templum Dei uiolauerit, disperdet illum Deus .«

 »Postquam autem omnes circumcisi sunt, manserunt in eodem castrorum loco, donec sanarentur,« et reliqua. Non enim sufficit nobis circumcidi, sed post circumcisionem sanari, id est, usquequo etiam cicatricem ipsum circumcisionis uulnus obducat. Quando enim cicatrix in uulnere circumcisionis obducitur? Ego arbitror quod circumcidi per Iesum, hoc est uitiis carere, malas consuetudines et pessima instituta deponere, fedos et inconditos mores, et quidquid ab honestatis et pietatis regula redundat, abscidere. Sed cum hoc in initiis facimus, ipsa nouitatis quodammodo difficultate constringimur, et quasi  cum labore quodam et dolore animi, ueteres consuetudines culpasque nouella institutione mutamus. Et ideo, ut dixi, quedam difficultas est in initiis exuere que amputare possumus, prima et secunda suscipere. Hoc ergo mihi uidetur tempus esse quod uelut in dolore circumcisionis nostre dicimur residere, usquequo obducta cicatrice sanemur. Obducimus autem cicatricem, cum iam noua instituta absque difficultate complemus, et in usum nobis uertitur quod prius quasi insolitum difficile uidebatur. Et tunc uere iam sanati inducimur, cum uitiis carentes, uirtutem nouo usu uertimus in naturam.

 »Manseruntque filii Isrel in Galgalis, et fecerunt phase quarta decima die mensis ad uesperum in campestribus Iericho, et comederunt de  frugibus terre die altero, azymos panes, et polentam eiusdem anni. Defecitque manna postquam comederunt de frugibus terre: nec usi sunt ultra illo cibo filii Isrel, sed comederunt de frugibus presentis anni terre Chanaan.« Et fecerunt filii Isrel pascha decima quarta die mensis. Non enim ante circumcisionem carnes agni comedere debent, id est, antequam sanentur; sed posteaquam sanati sunt, dicitur quia fecerunt pascha filii Isrel decima quarta die mensis. uides ergo quia nemo immundus facit pascha, nemo incircumcisus, sed qui mundus fuerit et circumcisus, sicut Apostolus interpretatur dicens: »Etenim pascha nostrum immolatus est Christus. Itaque diem festum celebremus, non in fermento ueteri, neque in fermento malitie et nequitie, sed in  azymis sinceritatis et ueritatis .« Sed tunc quidem quando exiit populus de terra Aegypti, portauit conspersum: cum panes non haberent, pluit eisdem manna; cum autem uenerunt ad terram sanctam, et fructus ceperunt prouincie palmarum, defecit eis manna, et tunc edere ceperunt de frugibus terre. Itaque tres partes ciborum generaliter describuntur. Unum quo uescimur exeuntes de terra Aegypti, sed hoc ad paruum tempus sufficit. Post hoc succedit manna. Tertio uero iam de terra sancta capimus fructus. In quibus differentiis, ut mee paruitatis intellectus assequitur, illud arbitror indicari, quod primus cibus est quem de Aegypto exeuntes nobiscum portauimus, id est, parua eruditio secularis,  aut etiam si quis forte attigerit aliquid liberalium litterarum, que exiguum in eremo aliquid iuuare nos potest. In eremo uero positi, id est in hac in qua nunc sumus uita, tum et manna uescimur, per hoc quod diuine legis instructionibus erudimur. Qui uero meruit in terram repromissionis intrare, id est, ea que a Saluatore promissa sunt consequi, ille edet fructus de regione palmarum. uere fructum palme inueniet, qui deuicto hoste ad promissa peruenerit. Certum namque est quod quantacunque illa sunt que nunc in lege Dei et diuinis litteris intelligere possumus aut sentire, multo sublimiora et excelsiora erunt illa que cessante enigmate, facie ad faciem sancti quique merebuntur; quia que oculus non uidit, nec auris audiuit, nec in cor hominis ascendit,  hec sunt que preparauit Deus his qui diligunt eum .



CAPUT uII. Ubi princeps exercitus Domini apparuit Iosue, quem ipse adorauit; et sermo Iosue ad populum de expugnatione urbis Iericho.

 »Cum autem esset Iosue in agro urbis Iericho, leuauit oculos, et uidit uirum stantem contra se, et euaginatum tenentem gladium, perrexitque que ad eum, et ait: Noster es, an aduersariorum? Qui respondit: Nequaquam; sed sum princeps exercitus Domini, et nunc uenio. Cecidit Iosue pronus in terram, et adorans ait: Quid Dominus meus loquitur ad seruum suum? Solue, inquit, calceamentum tuum de pedibus tuis; locus enim in quo stas sanctus est. Fecitque Iosue ut sibi  fuerat imperatum.« Respiciens oculis uidit principem militie Domini, tanquam qui prius non respexerit, sed tunc cum principem militie Domini uisurus esset. Quem tamen iehsu cum uidisset, non eum uelut communem hominem uidit, sed intellexit uirtutem esse: nondum tamen intellexit ex diuinis uirtutibus, an ex contrariis una sit que uidetur, et ideo interrogat et perquirit, dicens: »Noster es, an aduersariorum?« At ille ait: »Ego sum princeps militie uirtutis Domini: nunc adueni.« Et cum hoc audisset iehsu, adorauit et dixit: Domine, quid precipis seruo tuo? Quid est quod per hoc nos edocet iehsu? Illud est sine dubio quod dicit apostolus: »Nolite omni spiritui credere, sed probate spiritus si ex Deo sint .« Cognouit ergo iehsu non  solum quia ex Deo est, sed quia Deus est; non enim adorasset, nisi cognouisset Deum. Quis alius est princeps militie uirtutis Domini, nisi Dominus noster iehsu Christus? Omnis namque celi militia, siue angeli, siue archangeli, siue uirtutes, siue dominationes, siue principatus, siue potestates, omnia hec que per ipsum facta sunt, sub ipso principe militant qui est principum princeps, qui largitur principibus principatus. Ipse est enim qui dicit in Euangelio: »Esto tu potestatem habens super decem ciuitates .« Hic est qui accepto regno regressus est. Sed interim uideamus que presens lectio ingerit. In Iericho est iehsu, adhuc hostes obtinent ciuitatem, et nondum ceperat eam iehsu. Iam  tamen dicitur ad Iesum: »Solue calceamentum tuum de pedibus tuis, locus enim in quo stas terra sancta est.« Et quomodo Iericho terra sancta est, que ab hostibus retinetur? Sed ne forte hoc sit quod indicatur, quia quocunque uenerit princeps militie uirtutis Domini, illuc locus erit sanctus; ego etiam aliquid amplius audeo et dico quia etiam et Moyses ubi stabat, per semetipsum non erat locus sanctus, sed quia Domini cum Moyse presentia sanctificauerat locum. Et ideo dicitur ad eum: »Solue corrigiam calceamenti tui, locus enim in quo stas terra sancta est.« Unde et nos si uita et meritis accedamus ad Dominum, et digni efficiamur ut assistat nobis Deus, dicitur etiam ad nos ut soluamus a pedibus anime nostre, si quid in eis uinculi  mortalis annexum est. Isti sunt enim pedes, quos lauit iehsu, quos nisi lauerit non habebimus partem cum eo. Quod si ergo ab anima nostra et sensibus omne uinculum cure mortalis absoluamus, continuo libenter etiam nobis aderit et assistet Deus. Que autem sunt in consequentibus uideamus.

 »Iericho autem clausa erat atque munita a timore filiorum Isrel, et nullus egredi audebat aut ingredi. Dixitque Dominus ad Iosue: Ecce dedi in manu tua Iericho, et regem eius, omnesque fortes uiros. Circuite urbem cuncti bellatores semel per diem. Sic facietis sex diebus; septimo autem die sacerdotes tollant septem buccinas, quarum usus est in iubileo, et precedant arcam federis Domini. Septiesque circuibitis ciuitatem,  et sacerdotes clangent buccinis. Cumque insonuerit uox tube longior atque concisior, et in auribus uestris increpuerit, conclamabit omnis populus uociferatione maxima, et muri funditus corruent ciuitatis, ingredienturque singuli per locum contra quem steterint,« etc.  Circumdatur Iericho, expugnaturque, aduersus quam gladius non conducitur, aries non dirigitur, nec tela uibrantur: tube solummodo sacerdotales septem diebus continuis adhibentur, sicque circumacta arca muri Iericho subruuntur. Iericho autem per interpretationem luna dicitur; luna uero mundi huius speciem tenet, quia sicut luna menstruis completionibus deficit, ita hic mundus ad completionem temporum currens, quotidianis defectibus cadit.  In arca uero Ecclesia figuratur, in tubis autem ereis predicatores fortes accipiuntur. Hanc ergo urbem Iericho diebus septem ferentes arcam Isrelite eneis tubis clangentibus circumeunt, et muri eius per arce presentiam, atque erearum tubarum sonitu cadunt; quia in hoc tempore quod septem dierum uicissitudine uoluitur, dum fertur arca, id est, dum orbem terrarum circumiens mouetur Ecclesia. ueniens uero Dominus noster iehsu Christus, cuius ille prior filius Naue designabat aduentum, mittit sacerdotes apostolos suos, portantes tubas ductiles, predicationis magnificam celestemque doctrinam. Sacerdotali tuba primus in Euangelio Mattheus increpuit: Marcus quoque, Lucas et Ioannes, suis singuli tubis  sacerdotalibus cecinerunt; Petrus etiam duabus Epistolarum suarum personat tubis: Iacobus quoque et Iudas. Addidit nichilominus Ioannes et tuba canere per ecclesias suas, et Lucas apostolorum gesta describens. Nouissimus autem ille ueniens, qui dixit: »Puto autem nos Deus apostolos nouissimos ostendit ,« et in quatuordecim Epistolarum suarum fulminans tubis, muros Iericho et omnes idololatrie machinas et philosophorum dogmata usque ad fundamenta deiecit. Mouet me sane etiam illud quod historia refert, quia non solum sacerdotes tubis cecinerunt ut caderent muri Iericho, sed et audita uoce tube dicitur uniuersus populus ululasse ululatu magno, uel sicut in aliis exemplaribus habetur, iubilasse iubilo magno. Et  quamuis iste sermo improprie translatus uideatur; enim in Greco scribitur, quod neque iubilum, neque ululatum proprie significat, sed illam magis ostendit uocem, qua belli tempore exercitus clamorem consonum tollens, unanimiter se cohortari ad bellum solet, tamen hic sermo in Scripturis iubilatio magis quam ululatio consueuit inscribi, ut ibi: »Iubilate Deo omnis terra ;« Et iterum: »Beatus populus qui scit iubilationem .« Quod etiam me permouet dictum, quid istud tantum sit operis, quod beatum populum faciat. Non dixit, quia beatus populus qui scit mysteria, et qui scit celi ac terre et siderum rationem; sed »beatus,« inquit, »populus qui scit iubilationem.« In aliis timor Dei beatum  facit; sic enim dicit: »Beatus uir qui timet Dominum .« Alibi etiam plures fiunt beati, sicut pauperes spiritu, uel mansueti, uel pacifici, uel mundi corde . Hic beatitudo profusa est, et tanta hic nescio que causa beatitudinis indicatur, ut uniuersum populum faciat beatum, qui tamen scierit iubilationem. Unde mihi uidetur iubilatio ista indicare quemdam concordie et unanimitatis affectum. Qui si incidat in duos uel in tres Christi discipulos, omnia quecunque petierint in nomine Saluatoris prestat eis Pater celestis. Si uero tanta fuerit beatitudo, ut uniuersus populus concors et unanimus maneat, ut eadem dicant omnes, et in eodem sensu, et in eadem sententia permanentes, isto tali populo uocem unanimiter eleuante,  fiet illud quod scriptum est in Actibus apostolorum , quia terremotus factus est ubi tunc unanimes orabant apostoli, cum mulieribus et Maria matre Iesu. Et terremotu facto destruentur et cadent omnia que terrena sunt, et subuertetur mundus. Audi denique Dominum et Saluatorem nostrum, adhuc ipsum suos milites cohortantem, quomodo dicit: »Confidite, ego uici mundum .« Illo ergo duce iam nobis uictus est mundus, et muri eius collapsi sunt, quibus homines seculi nitebantur. Sed et unusquisque nostrum debet in semetipso ista complere. Habes in te Iesum ducem per fidem, fac tibi tubas ductiles, si sacerdotes es; gens enim regalis effecta es, et sacerdotium  sanctum de te dictum est: fac tibi tubas ductiles ex Scripturis, inde duc sensus, inde sermones; propterea enim tube ductiles appellantur. In ipsis cane, et si in talibus cecineris tubis, id est, in psalmis, hymnis et canticis spiritalibus, et septies arcam testamenti circumtuleris, id est, legis Mosaice precepta ab euangelicis non separaueris tubis; sed etiam iubilationis ex temetipso exigas consensum, id est, si cogitationum et sensuum tuorum populus qui intra te est concordem semper et consonam proferat uocem, et non aliquando uerum dicas, aliquando persone potestatis adulantis mendacio maculeris: si non te aliquando blandum remissio faciat, aliquando iracundia truculentum; si non arrogans apud modicos, et apud superbos  humilis inueniris: denique si non pugna intra te geritur, dum concupiscit caro aduersus spiritum, et spiritus aduersus carnem.  Si hec intra te iam consonant et concordant, uocem iubilationis cito emittis, quoniam destructus et deiectus est mundus, qui fuit ante tibi rebellis: et ad predicantium uoces, quasi ad tubarum sonitum muri Iericho, id est, elati mundi ac superba infidelitatis obstacula corruunt, donec in fine temporum mors nouissima inimica destruatur. Et ex impiorum perditione unica domus Raab, tanquam unica Ecclesia liberatur, munda a turbine fornicationis, per fenestram confessionis, in sanguine remissionis. Ista enim meretrix in Iericho tanquam in mortali hoc seculo moratur, que ut saluari possit, per fenestram  domus sue, tanquam per os corporis sui, coccum mittit, quod est sanguinis Christi signum pro remissione peccatorum confiteri ad salutem. Qui inuenti sunt in domo illius, saluati sunt ab interitu urbis, et quicunque intra Ecclesiam reperiuntur, ipsi tantum saluantur; extra hanc autem domum, id est, extra Ecclesiam, nemo saluatur.

 »Dixitque Iosue ad omnem Isrel: uociferamini; tradet enim uobis Dominus ciuitatem. Sitque ciuitas hec anathema, et omnia que in eis sunt, Domino. Sola Raab meretrix uiuat cum uniuersis qui cum ea in domo sunt; abscondit enim nuntios quos direximus. uos autem cauete ne de his que precepta sunt quidpiam contingatis, et sitis preuaricationis rei, et omnia castra  Isrel sub peccato sint atque turbentur,« et reliqua. Tale est quod indicatur in his uerbis: uidete ne quid in uobis seculare habeatis, ne seculares nequitias, ne tergiuersationem de seculo uobiscum ad ecclesiam deferatis, sed anathema uobis sit omnis conuersatio secularis. Nolite diuinis mundana miscere, nolite negotia secularia Ecclesie seruitiis inserere. Hoc est quod Ioannes Epistole sue personat tuba, dicens: »Nolite diligere mundum, neque ea que in mundo sunt .« Et Paulus similiter: »Nolite,« inquit, »conformari huic seculo ;« qui enim hoc faciunt, accipiunt de anathemate. Sed et illi qui  cum Christiani sint, solemnitates gentilium  celebrant, anathema in Ecclesiam introducunt; qui astrorum cursibus uitas hominum et gesta perquirunt, qui uolatus auium, et cetera huiusmodi que in seculo prius obseruabantur inquirunt, de Iericho anathema deferunt in Ecclesiam, et polluunt castra Domini, et uinci faciunt populum Dei. Sed et multa alia peccata sunt, per que anathema de Iericho introducitur in Ecclesiam per que populus Dei uincitur et prosternitur ab inimicis. Aut non Apostolus hec eadem precipit, cum dicit: »Modicum fermentum totam massam corrumpit?« 



CAPUT uIII. De eo quod Raab meretricem et domum ac familiam eius Iosue fecit uiuere et habitare in medio filiorum  Isrel, et de maledicto prolato contra urbem Iericho

 »Raab uero meretricem, et domum patris eius, atque omnia que habebat, fecit Iosue uiuere, et habitauerunt in medio Isrel usque in presentem diem, eo quod absconderit nuntios quos miserat, ut explorarent Iericho.« uelim requirere a Iudeis et ab his qui Christiani quidem dicuntur, sed in Scripturis adhuc sensum Iudaicum seruant, quomodo exponant Raab meretricem adiectam esse domui Isrel usque in hodiernum diem. Quomodo Raab usque in hodiernum diem adiecta esse dicitur? Hoc enim Scripture sancte moris est, dicere de his que usque in finem uel uite uel seculi permanent. uerbi causa, ut ait:  »Hic pater est Moabitarum usque in hodiernum diem ,« quod significat, usque in consummationem seculi. Et iterum in Euangelio dicitur: »Quia diffamatus est hic sermo apud Iudeos usque in hodiernum diem ,« id est, usquequo seculum stat. Raab uero mulier quomodo adiecta esse dicitur domui Isrel usque in hodiernum diem? Nunquid non matri successio posteritatis ascribitur, ut uideatur in sobolis reparatione seruari? an magis intelligendum est quod uere Isreli iuncta est ac sociata usque in hodiernum diem? Et si uis manifestius uidere quomodo Raab iungitur Isreli, intuere quomodo ramus oleastri inseritur in radicem bone oliue; et intelliges quo modo hi qui inserti sunt fide, Abrahe et Isaac et  Iacob, recte appositi dicuntur et adiecti ad Isrel usque in hodiernum diem: quia in illorum radice nos rami oleastri ex gentibus assumpti, qui aliquando meretricabamur, lignum et lapidem pro Deo colentes, appositi sumus usque in hodiernum diem, et facti sumus per fidem Christiani.

 »In tempore illo imprecatus est Iosue dicens: Maledictus uir ille coram Domino qui suscitauerit et edificauerit ciuitatem Iericho. In primogenito suo fundamenta illius iaciat, et in nouissimo liberorum ponat portas eius.« Hanc imprecationem impletam esse temporibus regum manifestum est, cum in libro primo Malachim de temporibus regni Achab ita scriptum est: »In diebus  eius edificauit Ahiel de Bethel Iericho: in Abiram primogenito suo fundauit eam, et in Segub nouissimo suo posuit portas eius .« Patet sensus, quia cum prefate conditor urbis fundamenta illius ponere inciperet, primogenitus eius, qui uocabatur Abiram, mortuus est: et cum urbe edificata portas munire tentaret, nouissimum filiorum cognomento Segub amisit: quod ita futurum Iosue, cum eam destructam anathemati traderet, imprecando predixit, »Maledictus,« inquiens, »uir coram Domino, qui suscitauerit et edificauerit ciuitatem Iericho. In primogenito suo fundamenta illius iaciat, et in nouissimo liberorum ponat portas eius.« Quia uero Ahiel uiuens Deo, Bethel interpretatur domus Domini, Ahiel de Bethel  destructa a Iosue atque anathematizata Iericho menia restaurat, cum quis eorum qui in Ecclesia habitum religionis assumpserant, ad agenda scelera, que ei Dominus iehsu in die baptismatis donauerat, redit: quasque ipse anathematizauerat diaboli pompas, luxuriose uiuendo repetit, cum errorum dogmata, uel gentilium fabulas ueritati ecclesiastice, qua imbutus est, quasi de Bethel egrediens, ruinas Iericho resuscitat. Meritoque talis coram Domino maledictus, et primum filiorum in fundatione nefarie ciuitatis, et nouissimum in portarum positione amittit; quia et fundamenta fidei a quibus bona edificia inchoare, et claustra bone actionis quibus perfici debuerat, perdit.



CAPUT IX.  De eo quod Acham filius Charmi usurpauit sibi de anathemate urbis Iericho, et uindicta in eum prolata.

 »Fuit ergo Dominus cum Iosue, et nomen eius in omni terra uulgatum est: filii autem Isrel preuaricati sunt mandatum, et usurpauerunt de anathemate. Nam Achan filius Charmi, filii Zabdi, filii Zare, de tribu Iuda, tulit aliquid de anathemate. Iratusque Dominus contra filios Isrel,« etc.  In eo quod factum est ut Achan de tribu Iuda furaretur de anathemate ciuitatis Iericho contra preceptum Domini, et propter eius peccatum tria millia que missa fuerant in Hai dederunt terga hostibus, et occisi sunt ex eis triginta sex uiri, et populo grauiter  territo, iehsu cum senioribus se prostrauit ad Dominum, eique responsum est ideo factum esse quod peccauerat populus; minatus est etiam Deus non se cum eis futurum, nisi abstulerint anathema de seipsis; et quod ostensus est qui defecerat, nec solus occisus, sed cum omnibus suis: queri solet quomodo iuste pro alterius peccatis in alios uindicetur; maxime quia in lege Dominus dixit , nec patres pro filiorum, nec filios pro patrum peccatis esse puniendos. An illud iudicantibus hominibus est preceptum, ne quemquam pro altero puniant; Dei autem iudicia non sint eiusmodi, qui alto et inuisibili consilio suo nouit quatenus extendat etiam temporalem hominum  penam salubremque terrorem? Non enim aliquid dirum,  contingit mortalibus, cum moriuntur quandoque morituri; et tamen apud eos qui talia metuunt, disciplina sancitur, ut non se solum quisque curet in populo, sed inuicem sibi adhibeant diligentiam, et tanquam unius corporis et hominis unius alia pro aliis sint membra sollicita. Nec tamen credendum est etiam penis que post mortem irrogantur, alium pro alio posse damnari: sed in his tantum rebus hanc irrogari penam, que finem fuerant habiture, etiamsi non eo modo finirentur. Simul etiam ostenditur quanta connexa sit in populo societate ipsa uniuersitas, ut non in se ipsi singuli sed tanquam partes in toto estimentur.  Per unius igitur peccatum mortemque paucorum admonitus est populus uniuersus, tanquam in corpore uniuerso querere quod commissum est. Simul etiam significatum est quantum mali fieret, si uniuersa illa congregatio peccasset, quando nec unus quidem ita potuit iudicari ut ab eo possent ceteri esse securi. At uero si Achan ab aliquo inuentus atque comprehensus, et illius criminis reus ad iudicium Iesu fuisset adductus, nequaquam putandum est, hominem iudicem, uel pro illo et cum illo quemquam alium qui societate facti eius minime teneretur, fuisse puniturum. Neque enim ei mandatum legis licebat excedere, quod datum est hominibus, ne iudicio suo quod in hominem homini iussum siue permissum est, alterum pro alterius  peccato arbitretur esse plectendum. Longe autem secretiore iustitia iudicat Deus, qui potens est etiam post mortem  uel liberare uel perdere. uisibiles igitur afflictiones hominum, siue mortes, quoniam his quibus ingeruntur et obesse et prodesse possunt, nouit Dominus in occulto prouidentie sue, quemadmodum iuste quibusque dispenset, etiam cum aliorum peccata in aliis uidetur ulcisci. Penas uero inuisibiles, que nonnisi nocent et prodesse non possunt, ita nullus Deo iudice pro alienis peccatis luit, sicut homine iudice luere nullus nisi pro sua culpa istas uisibiles debet. Hoc enim precepit homini iudici Deus in his que ad humanum iudicium pertinent uindicanda, quod in suo iudicio facit ipse,  quo potestas non aspirat humana.

 »Tollens itaque Iosue Achan filium Zare, argentumque, et pallium, et auream regulam, filiosque eius et filias, boues et asinos, et oues, ipsumque tabernaculum, et cunctam supellectilem, et omnis Isrel cum eo, duxerunt eos ad uallem Achor, ubi dixit Iosue: Quia turbasti nos, exturbet te Dominus in die hac: lapidauitque eum omnis Isrel, et cuncta que illius erant igne consumpta sunt. Congregauerunt quoque super eum aceruum magnum lapidum qui permanet usque in presentem diem: et auersus est furor Domini ab eis: uocatumque est nomen loci illius uallis Achor usque hodie.«   Merito queritur, cum Dominus propter illum qui de anathemate furtum faceret, preceperit eum qui fuisset ostensus cremari, cur eum ostensum iehsu lapidari potius a populo fecerit. An ita eum mori oportuit quemadmodum iehsu, qui propius Dominum sequebatur, uerba iubentis intelligere potuit? Unde magis querendum est cur lapidationem ignem appellauerit Dominus, quam credendum Iesum aliud fecisse quam iusserat Dominus. Nam neque ad intelligendum uerba Domini quisquam potuit esse sapientior, nqeue ad facienda quisquam obedientior. Proinde ignis nomine penam potuisse significari, Scriptura testis est in Deuteronomio, ubi dicitur ad filios Isrel: »Et eduxi uos de fornace ferrea ex Aegypto ;« ubi utique  duram tribulationem intelligi uoluit. Due mihi autem cause occurrunt  cur non ille cum suis omnibus euidenti igne crematus sit. Si enim peccatum eius Dominus tale esse iudicauit quod supplicio illo expiatum non puniret in eternum, propter ipsam expiationem et purgationem congruenter illa pena ignis nomen accepit. Neque ad hunc intellectum quisquam tendere admonetur, si eum proprie uisibilis ignis exureret, sed in eo quisque remanere quod aperte uidebat impletum, nec aliquid ultra quereret. Nunc uero cum propter Dei uerba, et factum suum, quo preuaricari illa uerba non possent, rectissime dicitur etiam lapidationem ignem fuisse, eleganter agnoscere illa pena hominem, ne in posterum peccato  illo interiret, fuisse purgatum. Quod significant etiam uasa in libro Numerorum, que iubentur igne purgari . Si autem tale fuit illud peccatum, propter quod eum etiam post istam uitam gehenna susciperet, ideo iehsu uoluit eum lapidari, ut quod a Domino dictum est igni cremabitur: ut illud admoneret intelligi, quod Dominus faceret, non quod ab ipsis esset faciendum. Si enim dixisset Dominus: Igni eum cremabitis et omnia eius, huic sensui locus nullus esset? Cum uero ita positum est ut magis uideatur Deus quod ei futurum esset predixisse, quam quod ei ab hominibus deberet fieri precepisse, melius non potuit facere iehsu qui diuina uerba sicut tantus propheta intellexit, qui etiam hoc ipsum prophetice fecit, quam ut illum  lapidibus potius quam flammis interimeret; ne in illis ignibus uerba Domini uiderentur impleta, que ob aliud dicta uolebat intelligi. Nec mouere debet quod non ipsum tantum, sed etiam omnia que sunt eius, Deus cremanda igni predixerit. Sic enim ait: Igni cremabitur et omnia quecunque sunt ei: omnia enim quecunque sunt ei, opera eius possunt intelligi, que cum illo dixit esse concremanda; nam sicut dicit Apostolus de quibusdam operibus igne consumptis, »ipse autem saluus erit .« Si huius peccatum ita intelligendum est ut etiam eterno igne puniatur, filios eius et filias cum pecoribus et omnibus que habebat, populus quidem cum eum puniret, simul lapidibus obruit: non  tamen hoc iudicio humano, sed prophetico spiritu fecit iehsu; siue ita intelligens »omnia que sunt ei,« ut nec filios censeret exceptos, lapidationis etiam penam pro igne ingerens; siue opera eius que post mortem Deus in illo fecerat crematurus, non solum per cetera que illi erant, uerum etiam per filios eius significans. Nec ideo sane credendum est eos pro peccato patris, a quo innocentes erant, etiam post mortem supplicio inferni ignis incensos. Mors quippe ista, que omnes manet, quamuis de primo peccato ueniat; tamen quia ita nati sumus ut necessario moriendum sit, accelerata quibusdam est utilis. Unde legitur de quodam: »Raptus est ne malitia mutaret intellectum eius .« Quo ergo iudicio Dei uel misericordia fuerit irrogata,  siue filiis eius, siue illis triginta sex uiris, cum omnes ab eius peccato alieni fuerint, latet apud eum apud quem non est iniquitas. uerum illud in promptu est quod et populum terribiliter oportebat querere quod admissum est, et tanto uehementius timuerunt ceteri factum eius imitari, quanto magis humana exhorret infirmitas, et in tam magnum tamque iustum populi odium dari, et eis quos ad spem propagandi generis se relicturum putabat peccato suo secum consumptis suis posteris emori. Sed et illud non otiose transcurrendum est, quod uno peccante ira super omnem populum uenit.  Hoc quomodo accidit? Quando sacerdotes qui populo presunt erga delinquentes benigni uolunt uideri, et uerentes peccantium linguas, ne  forte male de his loquantur, sacerdotalis seueritatis immemores, nolunt quod scriptum est complere: »Peccantem coram omnibus argue, ut et ceteri metum habeant ;« et iterum: »Auferte malum de uobis ipsis ;« nec zelo Dei succensi imitantur Apostolum dicentem: »Tradidi huiusmodi hominem Satane in interitum carnis, ut spiritus saluus fiat .« Neque illud euangelicum implere student, ut si uiderint etiam post correctionem duobus uel tribus arbitris contemnere, et si post Ecclesie correptionem non fuerit emendatus, de Ecclesia expulsum uelut gentilem habeant ac publicanum ; et dum parcunt uni, uniuerse Ecclesie moliuntur interitum. Sed uideamus ne forte interioris intelligentie sit tanta et  tam grauis acerbitas ista peccati.  Multa est in uerbis et multa est in philosophorum et rhetorum sermonibus pulchritudo, qui omnes de ciuitate sunt Iericho, id est, huius mundi homines. Iericho itaque, ut dictum est, mundi gerit figuram. De anathemate ergo eius fraudans, in tabernaculo suo abscondit, qui seculares mores in secretis ecclesie inserit: qui sub cultu Dei manens, solemnitates seculi uel spectacula diligit; qui sortilegos, aruspices et augures inquirit; uel qui ceteros ritus persuadet qui prius in Iericho, id est, in hoc seculo, habebantur. Iste ergo, quia post fidei indumentum, conuersationis secularis cultum inducit, quasi pallium de anathemate tollit. Sed et  ille de anathemate Iericho fraudat, qui in ecclesiam hereticorum infert dogmata, et superstitiosa secularium litterarum studia. Hec enim est regula aurea, luculento sermone aptata: hanc fraudati sunt Arius, Marcion et Basilides; furati sunt enim isti regulas aureas de Iericho, et philosophorum sectam non rectam in Ecclesiam conati sunt introducere et maculare omnem Ecclesiam Domini, ita ut alii multi perderentur per eos: ideoque abiecti pro anathemate, quasi aceruo lapidum, ita multitudine peccatorum suorum oppressi atque exstincti sunt: quorum auctor ac peremptor ex Ahi, hoc est, diabolus, qui per illorum impietatem fidelium quosdam euicerunt, rursus separatus euincitur, atque a populo Dei suspensus ligno, crucis uirtute necatur.



CAPUT X. De expugnatione urbis Ahi et interfectione regis ipsius.

 »Dixit autem Dominus ad Iosue: Ne timeas, neque formides; tolle tecum omnem multitudinem pugnatorum, et consurgens ascende in oppidum Ahi. Ecce tradidi in manu tua regem eius, et populum, urbemque, et terram: faciesque que urbi Ahi, et regi eius, sicut fecisti Iericho et regi illius: predam uero et omnia animantia diripietis uobis. Pone insidias urbi post eam. Surrexitque Iosue, et omnis exercitus bellatorum cum eo, ut ascenderent in Ahi, et electa triginta millia uirorum fortium misit nocte, precepitque eis dicens: Ponite insidias post ciuitatem,  nec longius recedatis, et eritis omnes parati. Ego autem et reliqua multitudo que mecum est, accedemus ex aduerso contra urbem,« etc.  Quod Deus iubet loquens ad Iesum ut constituat sibi retrorsum insidias, id est, insidiantes bellatores ad insidiandum hostibus, hinc admonemur non iniuste fieri ab his qui iustum bellum gerunt, ut nichil homo iustus precipue cogitare debeat in his rebus, nisi ut iustum bellum suscipiat, cui bellare fas est: non enim omnibus fas est. Cum autem iustum bellum susceperit, utrum aperta pugna, utrum insidiis uincat, nichil ad iustitiam interest. Iusta autem bella definiri solent que ulciscuntur iniurias: si qua gens uel ciuitas, que bello petenda est, uel uindicare neglexerit quod a  suis improbe factum est, uel reddere quod per iniurias ablatum est. Sed etiam hoc genus belli sine dubitatione iustum est quod Deus imperat, apud quem non est iniquitas, et nouit quid cuique fieri debeat. In quo bello ductor exercitus, uel ipse populus, non tam auctor belli quam minister iudicandus est. iehsu mittens ad Ahi debellandum triginta millia bellatorum, ait illis: »uos insidiabimini post ciuitatem, et non longe eritis a ciuitate, et eritis omnes parati: et ego, et omnis populus qui mecum est, accedemus« ad ciuitatem: et erit cum exierint qui commorantur in Ahi in obuiam nobis, sicut et antea, fugiemus a facie illorum. Et cum exierint post nos, abducemus illos de ciuitate, et dicent: Fugiunt isti  a facie nostra sicut antea. uos autem exsurgetis ex insidiis, et ibitis in ciuitatem. Secundum uerbum istud facietis: ecce, precipio uobis. Querendum est utrum omnis uoluntas fallendi pro mendacio deputanda sit; et si ita est, utrum possit iustum esse mendacium quo ille fallitur qui dignus est falli: et si nec hoc quidem mendacium iustum reperitur, restat ut secundum aliquam significationem hoc quod de insidiis factum est ad ueritatem referatur. Iubetur a Deo dux populi iehsu in duas partes diuidere populum, ut pars simulet fugam, pars autem subsistat in insidiis, quibus decipiatur Ahi. Quibus ita dispositis, rex Ahi uidens Iesum et filios Isrel eminus, concitatur aduersus eos in prelium: illis uero simulantibus fugam, isti acrius insectantur, et uelut  spolia ducturi de hostibus, omnes simul procedunt, ita ut, ut Scriptura dicit, relinquerent uacuam ciuitatem. Sed posteaquam in constitutum progressi sunt locum, conuersus iehsu signum dedit ut exsurgerent qui in insidiis erant, et dorsa hostium cederent: et ita illi nouissimi et isti primi medios hostes conclusos interimunt uniuersos: et hoc modo uictis his qui habitabant Ahi, regem eorum suspenderunt in ligno. His auditis, uerisimile est auditores dicere: Quid mihi hec? quid mihi confert si cognoscam quod deuicti sunt qui habitabant Ahi? quia si non similia, aut etiam potentiora bella, uel gesta sint uel gerantur, hec fuit cura Spiritus sancti ut, relictis tot tantarum nobilium excidiis urbium, prelium ciuitatis Ahi inscriptum sacris uoluminibus mandaretur. Primo  propter peccata uicti sumus, et hi qui habitabant Ahi quamplurimos ex nobis interfecerunt. Ahi interpretatur chaos, chaos autem locum uel habitaculum esse nouimus contrariarum uirtutum, quarum rex et principes diabolus est. Aduersum hunc ueniens iehsu, in duas partes diuidit populum, et alios quidem in primis statuit, alios in posterioribus, qui ex insperato post tergum ueniant inimicorum. Et uides num prima pars est populi illa de qua dicit: »Non ueni nisi ad oues perditas domus Isrel ,« et de qua dicit Apostolus: »Gratia autem et pax omni homini operanti bonum, Iudeo primum et Greco ,« id est, gentili. Prior ergo iste populus qui in primis statuitur, et quasi fugiens cum Iesu; posterior uero populus, qui ex gentibus congregatur,  quinque ex insperato uenientes  acrius post tergum aduersarios cedunt. Et sic utique populus mediam turbam demonum sternit et uincit. Sed fortasse dicis mihi: Quomodo ergo quasi fugiens ponitur populus prior, et uelut consequentes fugeret? Etenim uersi sunt qui sequuntur Iesum a legalibus oneribus et preceptis, ab obseruatione sabbati, a circumcisione carnis, a iugulatione hostiarum. Sed iterum non fugit, quia secutus est Iesum, perfectionem et plenitudinem legis. Post omnia autem is etiam rex Ahi in ligno gemino dicitur esse suspensus. Hoc in loco mysterium tegitur quamplurimos latens, sed orantibus nobis tentabimus hec omnia, non nostris opinionibus, sed  Scripture diuine testimoniis aperire. In superioribus diximus regem Ahi diabolo posse conferri, hic quomodo gemino ligno crucifixus est, opere pretium est noscere. Crux Domini nostri Iesu Christi gemina fuit. Mirus tibi sermo fortasse et nouus uidetur. Quod dico crux gemina fuit, hoc est, gemina ratione constat et duplici; quia uisibiliter quidem Filius Dei in carne crucifixus est; inuisibiliter uero in hac cruce diabolus cum principatibus et potesta tibus affixus est cruci. Non tibi hoc uidetur uerum, si tibi horum testem produxero apostolum Paulum? Audi ergo de his quid ipse pronuntiat: »Et quod erat, inquit, contrarium nobis, tulit illum e medio, affigens cruci sue, exuens principatus et potestates traduxit libere, triumphans eos in ligno crucis .« Licet et in aliis exemplaribus habeatur, »triumphans eos in semetipso.« Sed apud Grecos habetur, in ligno. In ligno ergo duplex ratio est Dominice crucis: una illa quam dicit apostolus Petrus, quod Christus crucifixus reliquit nobis exemplum. Et hec secunda crux illa tropeum de diabolo fuit, in quo crucifixus est et triumphatus. Ideo denique apostolus Paulus dicebat: »Mihi autem absit gloriari, nisi in cruce Domini nostri Iesu Christi, per quem mihi mundus crucifixus est, et ego mundo .« uides quia et hic Apostolus duplicem crucis prodidit rationem. Duo enim sibi contraria dicit esse crucifixa: sanctum et peccatorem, mundum et illam formam sine dubio quam superius diximus Christi et diaboli. Nos enim crucifigimur mundo tunc, cum ueniens  princeps mundi huius in nobis non inuenit quidquam; et nobis crucifigitur mundus, cum peccati concupiscentiam non recipimus. Sed si quis forte est attentior auditor, potest dicere: Forma quidem rerum uidetur esse conueniens; sed adhuc illud me mouet quod diabolus et exercitus suus, quantum ad historie ostenditur figuram, interemptus est. Et quomodo uidemus adhuc diabolum et contrarias potestates in tantum ualere aduersus seruos Dei, ut etiam apostolus Petrus cum ingenti cautela premoneat et dicat obseruandum esse, »quia aduersarius noster diabolus, sicut leo rugiens, circuit querens quem deuoret .« uideamus ergo si et hic dignum aliquid sancti Spiritus eloquiis possumus inuenire. Aduentus Christi, unus quidem in humilitate  compertus est, alius uero speratur in gloria; et hic primus aduentus in carne, mystico quodam sermone, in Scripturis sanctis umbra eius appellatur, sicut et Ieremias propheta dicit: »Spiritus uultus nostri Christus Dominus, cui nos diximus; in umbra eius uiuemus in gentibus .« Sed et Gabriel, cum euangelizaret Marie de natiuitate eius, dicit: »uirtus Altissimi obumbrabit tibi ;« propter quod intelligimus primo hoc aduentu eius adumbrari, quorum adimpletio et perfectio in secundo consummetur aduentu. Unde Apostolus dicit, »quia resuscitauit nos cum ipso, simulque sedere fecit in celestibus .« Et utique nondum uidemus credentes aut resuscitatos esse iam, aut in  celestibus considere. Sed umbrata sunt quidem hec nunc per fidem, quia mente et spe a terrenis et mortuis operibus eleuamur, et cor nostrum erigimus ad celestia a terra. Implebitur tamen hoc in secundo aduentu eius, ut ea que nunc fide et spe presumimus, tunc etiam rerum effectu corporaliter teneamus. Ita ergo de diabolo intelligendum est, quod uictus est quidem et crucifixus est, sed his qui crucifixi sunt cum Christo; omnibus autem credentibus, et uniuersis populis tunc erit crucifixus. Tunc complebitur illud quod dicit Apostolus; »quia sicut in Adam omnes moriuntur, ita et in Christo omnes uiuificabuntur .« Est ergo et in hoc etiam latens figure mysterium; nam et diuidetur populus in duas partes: erunt et alii primi, et alii postremi;  qui cum ad Iesum unum conspirauerint, iam tunc ultra omnino non erit diabolus, quia iam non erit mors. uis tibi etiam hec diuinis testimoniis comprobemus? Audi Apostolum dicentem: »Hoc enim uobis dicimus in uerbo Domini, quia nos qui uiuimus, qui residui sumus, in aduentu Domini non preueniemus eos qui dormierunt: quoniam ipse Dominus in iussu, et in uoce archangeli, et in tuba Dei descendet de celo: et mortui qui in Christo sunt, resurgent primi; deinde nos qui uiuimus, qui relinquimur, simul rapiemur cum illis in nubibus obuiam Christo in era: et sic semper cum Domino erimus .« De diabolo autem ait: »Nouissimus inimicus destruetur mors ;« qui tunc uere uincitur, cum mortale hoc absorbeatur a  uita.

 »Igitur omnibus interfectis qui Isrelem ad deserta tendentem fuerant persecuti, et in eodem loco gladio corruentibus, reuersi filii Isrel percusserunt ciuitatem,« et reliqua. Quid putas esse quod iehsu fugiens designabat? uideamus ne forte sit aliquid quod fugiendo uincamus: et est aliqua perfecta uirtus in fuga. Paulus nos apostolus docet, dicens: » Fugite fornicationem ;« uides ergo quemdam spiritum fornicationis quem fugere debemus, quicunque caste et pie in Christo et pudice uolumus permanere. Ista fuga beatitudinem confert. Et non solum fornicationis spiritus fugiendus est, sed simili modo, sicut dictum est, »fugite fornicationem,« audiamus quid dicit ad nos. Fugite  iram, fugite auaritiam, fugite inuidiam et liuorem, fugite detractiones et mala colloquia ; que tamen nescio quis euadat. Iste talis erat exercitus Ahi, quem iehsu fugiendum docebat milites suos: et de his fortasse mandat discipulis suis, dicens: »Si uos persequantur in una ciuitate, fugite in aliam .« Quod si in aliam persequuntur, fugiamus in tertiam. uult ergo nos fugere ab huiusmodi hostibus, uult nos longe effici ab huiusmodi malis.

 »Iosue uero non contraxit manum, quam in sublime porrexerat, tenens clypeum, donec interficerent omnes habitatores Ahi,« et cetera. Hec cum legunt Iudei, crudeles efficiuntur, et humanum  sanguinem sitientes, putantes quia et sancti ita percusserunt eos qui habitabant Ahi, ut non relinqueretur ab eis qui saluus fieret et neque qui fugeret: non intelligentes in his uerbis adumbrari mysteria, et hoc a nobis magis indicari, quod ex his quorum chaos est habitaculum, et qui regnauerunt in abysso demonibus, nullum penitus relinquere debeamus, sed omnes interimere. Interimimus autem demones, non ipsam eorum substantiam perimentes: sed quia opus eorum ac studium hoc est ut peccare homines faciant, et hec est illorum uita si nos peccemus, sine dubio interitus eorum est si non peccemus. Interficiuntur ergo habitatores Ahi, sancti quique perimunt, et non dimittunt ex eis ullum: hi sine dubio qui cum omni diligentia seruant cor  suum, ne de eo cogitationes male procedant. Sed et qui obseruant os suum, ut omnis sermo malus ex ore eorum non procedat. Hoc est non ullum relinquere qui effugiat cum eis, nec sermo effugiat malus. Agite ergo et uos: preparemus nos ad huiusmodi prelia, percutiamus Ahi in ore gladii, et exstinguamus omnes habitatores chaos, omnes contrarias uirtutes. Utinam et ego modo dum loquor ad uos uerbum Dei, cor pectoris pulsare possim! quod si fecero, certum est quod gladio oris mei percutiam fornicationem, percutiam malitiam, refrenem furorem, et si qua alia sunt mala, in ore gladii, hoc est, oris mei sermone, restinguam, et non derelinquam ex eis qui saluus fiat, neque qui effugiat. Si enim omnes hostes nostros exstinxerimus, tunc uere diem  festum celebrabimus Deo, et, deuictis aduersariis, leta solemnitate gaudebimus. Tale aliquid mihi etiam uidetur sanctus propheta in psalmis designare, ubi dicit de se, quia »in matutinis interficiebam omnes peccatores terre, ut disperderem de ciuitate Domini omnes qui operantur iniquitatem .« Si enim ciuitas Domini Ecclesia Dei uiuentis accipitur, eiiciunt doctores de Ecclesia et interficiunt eos qui operantur iniquitatem, contrarias demonum aduersariasque uirtutes, que cogunt homines ad peccatum docendo et instituendo, et occulta in diuinis litteris ex locis talibus, in qualibus nunc sumus, mysteria reserando. Siue ciuitatem Domini uniuscuiusque nostrum animam intelligamus, que edificatur a Domino ex lapidibus uiuis, id est, ex uirtutibus  uariis et diuersis. De ipsa quoque ciuitate sanctus quisque et diligens eiiciet peccatores, id est, cogitationes pessimas et cupiditates prauas interficiet in matutino ortus sui. Iustus enim dicit: »In matutinis meditabor in te, quia fuisti adiutor meus .« Quod est istud matutinum, nisi Dominus noster iehsu Christus, qui est lux uera oriens in cordibus nostris, atque illuminans ignorantie nostre tenebras, facit nos in lumine suo lumen uidere? Si quando ergo legas in Scripturis iustorum pugnas, cedes ac strages interemptorum, et quia sancti nullis penitus hostium parcunt; quin imo et si pepercefint, reputari eis in peccatum, sicut reputatum est Sauli, qui uiuum seruauerat Agag regem Amalec;  hoc modo quo supra exposuimus, intellige bella iustorum, quia hec bella ab eis aduersum peccatum geruntur. Quomodo manebunt iusti, si uel paruum aliquid peccati in semetipsis seruauerint? Et ideo dicitur de eis quia non dereliquerunt nec unum qui saluus fieret et qui effugeret.

 »Precepitque Iosue, deposueruntque cadauer eius de cruce, proieceruntque in ipso introitu ciuitatis, congesto super eum magno aceruo lapidum, qui permanet usque in presentem diem,« et reliqua. Quid significat quod cadauer regis Ahi, per preceptum Iosue de cruce depositum, proiicitur in introitu ciuitatis, nisi quod diabolo damnato per passionem Christi, statim ei in ingressu fidei et baptismatis perceptione, a quibusque credentibus, secundum  Saluatoris nostri mandatum, renuntiatur, et eius cultui penitus contradicitur? »Congesto super eum magno aceruo lapidum,« hoc est, multitudine durarum sententiarum, quibus eius perfidia seu nequitia improbatur atque damnatur? Que congeries permanet usque in presentem diem, quia damnationis sue opprobrium ipsi diabolo et angelis eius perseuerat in perpetuum: quia sicut illorum correctio nunquam erit, ita damnationis pena nunquam cessabit.

 »Tunc edificauit Iosue altare Domino Deo Isrel in monte Ebal, sicut preceperat Moyses famulus Domini filiis Isrel,« et reliqua. uideamus quid in his omnibus indicatur, et quid presens lectio nobis edificationis acquirat. Omnes qui in Iesum  Christum credimus, lapides uiui esse dicimur, quod Scriptura prenuntiat dicens: »uos autem estis lapides uiui edificati domus spiritalis, hostias acceptabiles offerentes Deo per Iesum Christum .« Sicut autem in istis terrenis lapidibus obseruari nouimus, et hi quidem lapides qui ualidiores sint et potentiores primi in fundamenta eiiciantur, ut ipsis credi et superponi possit totius edificii domus; alii uero qui sequentes sunt, id est paulo illis inferiores, proximi illis qui in fundamento sunt, ordinantur; qui uero plus inferiores sunt, paulo superius a fundamento; tum deinde in corpore lapidum, qui infirmiores sunt, in superioribus et prope ipsa iam tecti fastigia collocantur: ita nunc etiam intellige de lapidibus uiuis aliquos esse in fundamentis  huius spiritalis edificii. Qui autem sunt isti qui in fundamentis collocantur? Apostoli et prophete. Sic enim dicit Paulus hec ipse docens: »Aedificati, inquit, super fundamentum apostolorum et prophetarum, in ipso angulari lapide Iesu Christo Domino nostro .« Ut autem te promptiorem, o auditor horum, preparares ad huius edificii constructionem, ut lapis aliquis inueniaris uicinior fundamento, disce quia et ipse Christus huius quod nunc descripsimus edificii fundamentum est. Sic enim dicit Apostolus: »Fundamentum enim aliud nemo potest ponere, preter id quod positum est, quod est Christus iehsu .« Beati ergo qui super istud nobile fundamentum edificantes, religiosa et  sancta construxerint opera. Sed in hoc edificio ecclesie esse oportet altare; unde ego arbitror quod quicunque ex uobis lapidibus uiuis apti sunt, in hoc et prompti, ut orationibus uacent, ut diu noctuque obsecrationes offerant Deo, et supplicationum uictimas immolent, ipsi sunt ex quibus edificat iehsu altare. Sed intuere quid laudis ipsis lapidibus altaris ascribitur? Sicut dixit, inquit, legislator Moyses: Aedificate altare ex lapidibus integris, quibus ferrum non est iniectum. Quid putas sunt isti integri lapides? Nouit uniuscuiusque conscientia quis sit integer, et quis sit incorruptus, immaculatus in carne et spiritu. Iacula maligni ignita concupiscentie non recipit, sed scuto ea fidei restrinxit et repulit. uel quis est ille qui ferrum pugne, ferrum belli, ferrum  litium nunquam recepit; sed semper pacificus fuit, semper quietus et mitis, et Christi humilitate fundatus? Isti ergo sunt lapides uiui, ex quibus Dominus  noster altare construxit lapidibus integris, quibus ferrum non est iniectum, ut offerat super eos holocausta et sacrificium salutis. Ego puto quod isti tales lapides integri et incontaminati sancti apostoli esse possint, omnes simul unum altare facientes propter unanimitatem atque concordiam. Sic enim referuntur omnes, simul unanimiter orantes et aperientes es suum, dixisse: »Tu, Domine, qui corda omnium nosti .« Isti ergo qui poterunt unanimes una uoce atque spiritu orare, ipsi fortasse digni sunt qui debeant simul omnes unum altare construere, super quod iehsu sacrificium offerat Patri. Tamen et nos tentemus dare operam, ut eadem dicamus omnes, unanimes, unum sentientes, nichil per contentionem, neque per inanem gloriam gerentes; sed in uno  sensu atque in eadem sententia permanentes; si forte possimus etiam nos apti effici lapides ad altare: non enim deserit nos Dominus Deus noster.



LIBER SECUNDUS.



CAPUT PRIMUM. De eo quod Iosue Deuteronomium legis Moysi scripsit super lapides coram filiis Isrel, et legem benedictionis atque maledictionis coram omni populo recitauit.

. »Et scripsit Iosue super lapides Deuteronomium  legis Moysi, quod ille digesserat coram filiis Isrel.« Scripsit, inquit, iehsu super lapides altaris Deuteronomium legis Moysi, et scripsit in conspectu filiorum Isrel. Quomodo scripsit et quomodo potuit tunc filius Naue super lapides altaris legem totam describere? Ergo prout uoluit typum adumbrauit. Nos interim uideamus quomodo noster iehsu in lapidibus uiuis et integris scripserit Deuteronomium, quod secunde legis latio dicitur. Si ergo uis uidere quomodo, prima lege infirmata, secundam legem scribat iehsu, audi eum in ecclesiis dicentem: »Dictum est antiquis: Non occides; ego autem dico uobis quia omnis qui irascitur fratri suo, homicida est .« Et iterum: »Dictum est antiquis, Non mechaberis; ego autem dico uobis quia qui uiderit  mulierem ad concupiscendum eam, iam mechatus est eam in corde suo . Dictum est antiquis, Non periurabis; ego autem dico uobis, Nolite iurare omnino .« uides Deuteronomium quod scripsit iehsu in lapidibus uiuis et integris, in tabulis cordis carnalibus, non atramento, sed spiritu Dei uiui. Si autem uis euidentius noscere in quibus cordibus iehsu scripserit legem, et in quibus non scripserit, etiam hoc tibi ex Scripturarum auctoritate patefaciam, ut consolationem capias tu qui ex gentibus uocatus es, nec uerearis eorum iactantiam, qui legem Moysi et tabulis et chartulis inscriptam se accepisse gloriantur. In quorum cordibus Dominus iehsu inscripserit legem, Paulus dicit: »Cum enim gentes que legem non  habent, naturaliter ea que legis sunt, faciunt, huiusmodi legem non habentes, ipsi sibi sunt lex, qui ostendunt opus legis scriptum in cordibus suis, testimonium reddente eis conscientia .« Si ergo uideas gentes ad Iesum uenire, et credere ei, et opus legis implere quod illi qui legem acceperant  implere non possunt, non dubites de eis dicere quia iehsu in istis lapidibus integris Deuteronomium scripsit. Mouet me sane quod addidit in consequentibus Scriptura: »Et scripsit, inquit, iehsu super lapides Deuteronomium coram filiis Isrel.« Quomodo potuerit tam magnum librum, uel assistentibus et permanentibus filiis Isrel, describere, ita ut non discederent usquequo scriptura tot uersuum finiretur? uel etiam, quomodo potuerunt lapides altaris ferre tam magni libri continentiam? Dicant mihi assertores littere Iudei, qui spiritum legis ignorant, quomodo hoc in Scriptura historie ueteris demonstratur: sed apud illos usque in hodiernum diem cum legitur Moyses, uelamen est positum super cor eorum: nobis uero conuersis ad Dominum  Iesum, auferetur uelamen, quia »ubi Spiritus Domini, ibi libertas« intelligentie nostre. Ergo Dominus iehsu non indiget multo tempore ut Deuteronomium scribat, ut secundo legem in cordibus credentium figat, atque in eorum mentibus, qui ad altaris constructionem digni sunt, intelligentie spiritu signet. Statim namque ut quis crediderit Iesu Christo, lex Euangelii in eius corde scripta est, et in conspectu filiorum Isrel descripta. Aderant enim tunc, cum tibi fidei sacramentum tradebatur, celestes uirtutes, ministeria angelorum, Ecclesia primitiuorum. Si enim recte intelligamus Isrelem dici mentem Deum uidentem, rectissime hoc de ministris angelis dicitur, secundum Domini sententiam, dicentis de infantibus ,  »quia angeli eorum semper uident faciem Patris mei, qui in celis est .« Coram istis igitur filiis Isrel qui aderant in illo tempore, cum tibi fidei sacramenta tradebatur, uidentibus faciem Dei, iehsu in corde tuo Deuteronomium scripsit.

 »Omnis autem populus, et maiores natu, duces ac iudices stabant ex utraque parte in conspectu sacerdotum qui portabant arcam federis Domini: ut aduena, ita et indigena. Media eorum pars iuxta montem Garizim, et media iuxta montem Ebal, sicut preceperat Moyses famulus Domini. Et primum quidem benedixit populo Isrel,« etc. Circa hanc arcam testamenti, omnis qui uere Isrel est incedit, non enim longe ab ea. Leuite uero et sacerdotes etiam  in humeris suis eam portant. Etenim quicunque sacerdotali religione et sanctitate uiuunt, non solum hi qui sedere uidentur in consessu sacerdotali, sed hi magis qui sacerdotaliter agunt, quorum pars est Dominus, nec ulla eis portio habetur in terris, ipsi sunt uere sacerdotes et Leuite Domini, qui in humeris suis legem Dei portant, agendo uidelicet et implendo opera ea que scribuntur in lege. Et proselytus, inquit, et indigena simul aderant; dimidii iuxta montem Garizim, et dimidii iuxta montem Ebal. Quomodo etiam ista explicabimus? Et adiuto rio Dei opus est ut possimus uerbis nostris uerba diuina disserere et explanare. Qui sunt dimidii qui incedebant iuxta montem Garizim, et qui sunt dimidii qui et ipsi, licet saluentur, tamen non potuerunt  iuxta montem Garizim incedere, sed incedunt iuxta montem Ebal? Mons Garizim benedictiones habet, mons autem Ebal maledictiones que peccatoribus imminent. Statuerunt enim, sicut scriptum est in Deuteronomio , sex tribus ad benedicendum in monte Garizim: et ipse sex tribus que nobiliores sunt et eximie, id est, Simeon, Leui, Iudas, Isachar, Ioseph, Beniamin. Alias uero sex ignobiliores, ad maledicendum; in quibus et Ruben qui ascendit super cubile patris fui, et torum maculauit paternum, et Zabulon, qui est ultimus filius Lie. Hec quidem ueterum historie referunt gesta. Sed quomodo nos hanc historie narrationem ad mysticam intelligentiam referamus, ut ostendamus qui sunt isti qui incedunt iuxta montem Garizim, et  qui sunt qui incedunt iuxta montem Ebal? Ego uideo duas esse species eorum qui promissionum celestium cupiditate succensi, summo studio diligentiaque nituntur, ne saltem minima eos beatitudo pretereat: habentes desiderium, non solum benedictionis capiende, et effici in parte sortis sanctorum, sed etiam assistere in conspectu Dei, et semper esse cum Domino. Alii uero sunt qui et ipsi tendunt ad salutem, et non tam amore benedictionum et promissionum desideriis inflammantur, quam hoc magis habentes in prospectu et dicentes: Sufficit mihi non ire in ignem eternum; sufficit mihi non expelli in tenebras exteriores. Cum ergo in singulis quibusque fidelium talis sit propositi uarietas,  hoc mihi designari uidetur in hoc loco quod dimidii illi qui iuxta montem Garizim incedunt, illum qui ad benedictiones electus est, istos figuraliter indicare qui, non metu pene, sed benedictionum et promissionum desiderio, ueniunt ad salutem. Illi uero dimidii qui iuxta montem Ebal incedunt, in quo maledictiones prolate sunt, istos alios indicant qui malorum metu et suppliciorum timore complentes que in lege sunt scripta, perueniunt ad salutem. Hic etiam Dei solius est nosse, ex omnibus filiis Isrel quis est, qui boni ipsius desiderio succensus facit quod bonum est: qui uero metu gehenne, et eterni ignis terrore tendit ad bonum, et studet ac festinat implere que scripta sunt: certum est enim nobiliores esse illos qui boni ipsius desiderio et benedictionum  amore quod bonum est agunt, quam illos qui pro mali metu bonum sectantur. Solus ergo iehsu qui potest ex omni populo huiusmodi mentes animosque discernere, hos in monte Garizim ad benedictiones, alios uero statuere in montem Ebal, non ut maledictiones accipiant, sed ut intuentes prescriptas maledictiones et penas peccatorum constitutas, incurrere caueant eas.

 »Post hec legit omnia uerba benedictionis et maledictionis, et cuncta que scripta erant in legis uolumine. Nihil ex his que Moyses iusserat reliquit intactum, sed uniuersa replicauit coram omni multitudine Isrel, mulieribus et paruulis, ac aduenis qui inter eos morabantur.« Facilis quidem est historie explanatio, quomodo filius Naue  legerit omnia uerba legis que scripsit Moyses coram omni ecclesia filiorum Isrel: noster uero Dominus iehsu quomodo hoc populo suo faciat, ostendere non mihi uidetur otiosum. Ego quidem arbitror quod si quando legitur nobis Moyses, et per gratiam Domini uelamen littere remouetur, et incipimus intelligere quia lex spiritalis est; et quia, uerbi causa, lex dicit: »Non infrenabis os boui trituranti ,« non de bobus hec, sed de apostolis dixerit. Et rursum cum in lege dicitur quia »Abraham duos filios habuit, unum de ancilla, et unum de libera ,« ego in his intelligo duo esse Testamenta et duos populos. Istam nobis legem que sic intelligitur, quam spiritalem nominat Paulus, iehsu Dominus legit, et ipse est qui hec in auribus  totius populi recitat, precipiens nobis ne sequamur occidentem litteram, sed teneamus spiritum uiuificantem. Legit ergo nobis iehsu legem, cum nobis legis reuelat arcana. Non enim nos, qui de Ecclesia sumus catholica, spernimus legem Moysi, sed suscipimus eam, si tamen eam nobis iehsu legerit: sic enim recte poterimus intelligere legem, si eam nobis iehsu legat, ut ipso legente nos sensum eius intelligentia capiamus. Sed tamen dicendum est, quod scriptum docemur, quia sermo hic arguit nos, quod non omnes qui audimus legem, Ecclesia sumus filiorum Isrel, si non continuo: si est aliqua differentia inter auditores legis et Ecclesiam filiorum Isrel, auditor excluditur a salute. Attendite ergo  diligentius uerbis Scripture dicentis: »Non erat ullum uerbum ex omnibus que mandauit Moyses quod non legerit iehsu in auribus totius Ecclesie filiorum Isrel;« et intendite mulieribus et infantibus et proselytis. Nouit Dominus iehsu esse alias aures preter istas carnales quas ad audientiam legis requirit; unde et in Euangelio posteaquam de singulis que oportebat edocuit, addit et dicit: »Qui habet aures audiendi audiat ;« quod utique si de auribus dixisset carnalibus, superfluum uideretur. Nemo enim non habens aures ad uerba eius audienda conuenerat. Sed quoniam sciebat, in auribus interioris hominis, id est, intellectu cordis, recipi debere que dicta sunt ,  idcirco aures ab auditoribus exposcebat. Dicimus quidem uiris fortibus fortem tradere cibum, illis uidelicet de quibus Apostolus dicit: »Perfectorum autem est cibus solidus, ex quibus ipse sibi preparat Ecclesiam non habentem maculam aut rugam aut aliquid horum .« Eos uero quos in mulierum, uel infantium, uel proselytorum appellatione secernit, intelligamus hos esse aliquos qui adhuc lacte indigent, aut etiam uelut infirmi, ut sunt mulieres, oleribus uescuntur. Si uero simul omnis accipiatur Ecclesia, uiri quidem intelliguntur esse illi qui in omnibus perfectionem norunt, et armati incedere aduersum astutias diaboli; mulieres uero illi qui nondum ex semetipsis ea que utilia sunt gerunt, sed imitando meliores et eorum exempla sectando,  ex quibus et caput habere dicuntur. Infantes uero erunt qui, nuper fide suscepta, lacte Euangelii nutriuntur; proselyti autem catechumeni uidebuntur, et hi qui iam sociari se fidelibus student. De quibus singulis similia etiam Ioannes sentiens, in Epistola sua scripsit , et singulis quibusque etatibus propria queque gesta discernit. uerumtamen Iesum uobis recitantem legem, et reuelantem cordibus uestris intelligentiam spiritalem audite, neque proselyti, id est catechumeni, diutius maneatis; sed festinate ad percipiendam gratiam Dei, ut et uos in Ecclesia filiorum Isrel adnumeremini. Et uos infantes »nolite pueri effici sensibus, sed malitia paruuli« estote. Sensibus quoque, ait, estote perfecti. Sed uideamus quid post hec scriptum est.



CAPUT II. De gentium conuentu aduersum Iosue ut dimicarent contra eum, et de dolo Gabaonitarum quo fallebant Iosue et principes Isrel.

 »Quibus auditis, cuncti reges trans Iordanem qui uersabantur in montanis et in campestribus, in maritimis ac littore maris magni; hi quoque qui habitabant iuxta Libanum, Hetheus et Amorrheus, et Chananeus, Pherezeus, et Iebuseus, congregati sunt pariter, ut pugnarent contra Iosue et Isrel uno animo eademque sententia.« Simul historia rerum gestarum manifesta explanatione non indiget, quod euidenter expletum est; et  ex his tamen que gesta sunt uisibilibus, nostri Domini Iesu Saluatoris bella ac triumphos quos gerit contemplemur, quamuis etiam in ipso hec uisibiliter cernamus expleta. Conuenerunt enim reges terre, senatus populusque et principes Romani, ut expugnarent nomen Iesu et Isrel simul. Decreuerunt enim legibus suis ut non sint Christiani. Omnis ciuitas, omnis ordo Christianorum nomen impugnat. Sed sicut tunc omnes illi reges conuenientes contra Iesum nichil facere potuerunt, ita nunc reges uel principes, uel potestates iste contrarie, ut non Christianorum genus latius ac profusius propagetur. Scriptum namque est, quia »quanto magis eos humiliabant, tanto plures fiebant, et inualescebant ualde .« Confidimus autem quia non solum non  nos poterunt obtinere inuisibiles inimici nostri, uerum etiam uelociter, Iesu Christo Domino nostro uincente, conteretur Satanas sub pedibus seruorum eius; illo etenim duce nos uincimus milites sui, ita ut nos dicamus  »Quia a te, Domine, est uictoria, et ego tuus: benedictus es Deus ueritatis .«

 »At hi qui habitabant in Gabaon, audientes cuncta que fecerat Iosue Iericho et Ahi, et callide cogitantes, tulerunt sibi cibaria, saccos ueteres asinis impositos, et utres uinarios scissos atque consutos, calceamentaque perantiqua, que ad indicium uetustatis pictaciis consuta erant, induti ueteribus uestimentis: panes quoque quos portabant ob uiaticum, duri erant et in frusta commi  nuti: perrexeruntque ad Iosue, qui tunc morabatur in castris Galgale, et dixerunt ei, atque omni simul Isreli: De terra longinqua uenimus, pacem uobiscum facere cupientes,« etc.  Quod Gabaonite uenerunt ad Iesum cum uetustis panibus et saccis, ut putarentur  de terra uenisse longinqua, quo eis parceretur. Constitutum enim erat a Domino ne alicui terras illas inhabitanti parcerent, quo ingrediebantur. Nonnulli codices et Greci et Latini habent: »Et accipientes saccos ueteres super humeros suos.« Alii uero, qui ueraciores uidentur, non habent »super humeros,« sed »super asinos suos.« Similitudo enim uerbi in Greca lingua mendositatem facilem fecit, et ideo Latina quoque exemplaria uariata sunt: quippe  et non multum ab inuicem dissonant, quorum prius humerorum nomen est, posterius asinorum. Ideo est autem de asinis credibilius, quoniam se a sua gente longinqua missos esse dixerunt: unde apparet eos fuisse legatos, et inde magis in asinis quam in humeris necessaria portare potuisse, quia nec multi esse poterant, et non solum saccos, sed etiam utres portasse Scriptura commemorat.  Multe ergo eorum qui ad salutem ueniunt differentie designantur; unde et nunc Gabaonitas hos, quorum historia recitata est, arbitror portiunculam quamdam esse eorum qui saluandi sunt; ita tamen ut non absque alicuius note inustione saluentur. uides namque quomodo ligni cesores, uel  aque gestatores fieri condemnantur, ab obsequium populi, et altaris Dei ministerium, quoniam quidem cum dolo et calliditate accesserunt ad filios Isrel, pannis et calceamentis ueteribus induti, et cibum uetusti panis ferentes. Isti ergo ueniunt ad Iesum cum omnibus uetustatibus suis et orant ab eo hoc tantum ut saluentur. In quorum figura tale mihi uidetur aliquid ostendi. Sunt quidam in Ecclesia credentes quidem et habentes fidem in Deum, et acquiescentes omnibus diuinis preceptis, quique etiam erga seruos Dei religiosi sunt, et seruire eis cupiunt, sed ad ornatum Ecclesie uel ministerium satis promti et apti non sunt, in actibus suis et conuersatione propria obsceni satis et intus inuoluti, nec omnino deponentes ueterem hominem cum actibus  suis: et sicut isti pannis et calceamentis ueteribus obtecti, preter hoc quod in Deum credunt, et erga seruos Dei uel Ecclesie cultum uidentur esse deuoti, nichil adhibentes emendationis uel innouationis in moribus. Istis ergo iehsu Dominus noster salutem concedit quidem: sed quodammodo salus ipsa eorum notam non euadit infamie. Similis quoque etiam in libello qui appellatur Pastoris, de his figura describitur, ait enim: »Que est arbor que ulmus appellatur, que fructum non affert; portat tamen uitem, que affert plurimum fructum, ex eo quod adminiculo est uiti, que eius uiribus nitens, uel ferre uel seruare plurimum fructum;« etiam ulmus, que infructuosa est, necessaria uidetur et utilis ex hoc ipso quod fructuose deseruiat uiti. Tale aliquid etiam  intellige in Gabaonitis, qui non deposuerunt quidem ueterem hominem cum actibus suis, ministrant tamen sanctis, et seruiunt, et aliquid utilitatis impendunt: et tali quodam ordine ab Iesu salutem cum iuramenti interpositione suscipiunt. Ego nolebam in Gabaonitarum ordine salutem consequi, nec in ligni cesoribus uel aque gestatoribus numerari, sed intra Isrelitas cuperem hereditatem terre repromissionis accipere. Obseruandum sane est quod solent heretici legentes hunc locum calumniam facere, hi qui uetus Testamentum non recipiunt, et dicunt: uide quomodo nichil humilitatis habuit iehsu filius Naue, ut hominibus qui ad se supplices uenerant salutem concedens, notam eis infamie et iugum seruitutis infligeret. Hec si audit anima minus instructa  in Scripturis diuinis, infirmari continuo et periclitari potest, ut refugiat catholicam fidem. Non enim intelligunt eorum subreptiones. iehsu enim secundum mensuram fidei ipsorum competens erga eos iudicium tenuit. Porro autem Raab meretrix, que fide integra cum omni domo sua exploratores Isreliticos plenissima deuotione suscepit, et ex integro in consortium populi societatemque suscepta est; et scriptum est de ea quia »apposita est ad filios Isrel usque in hodiernum diem.« Isti uero quia non tam Isrelitice gentis consortia dilexerunt, quam sue perditionis metu perterriti cum calliditate et fraude accesserunt ad Iesum, quomodo potuerunt libertatem uite et regni consortium dolis seruilibus promereri?  Denique uis nosse quam digna erga eos ab Iesu propter ignobilitatem mentis eorum conditio dispensata est, ipsi dicunt in sequentibus: »Quia audiuimus quanta fecit Dominus uobis per mare Rubrum, et in deserto.« Et cum dicerent, et scire et audisse se diuinis mirabilibus faterentur, nichil tamen fide digne, nichil tantarum uirtutum admiratione gesserunt; et ideo uidens angustum eorum exiguumque propositum in fide, moderationem erga eos iustissimam seruat, ut salutem mererentur, qui paruum licet fidei detulerunt, nec tamen summam regni uel libertatis acciperent, pro eo quod fides eorum nullo operum nobilitaretur accessu. Quoniam fidem sine operibus mortuam haberi pronuntiat Iacobus . uerumtamen sciendum est quantum figurarum  ex huiusmodi adumbrationibus edocemur, quod si qui tales sunt in nobis quorum fides hoc tantummodo habet ut ad ecclesiam ueniat, seque inclinent, officia exhibeant, seruos Dei honorent, ad ornatum quoque altaris uel ecclesie aliquid conferant; non tamen habent studium ut etiam mores suos excolant, actus emendent, uitia deponant, castitatem colant, iracundiam mitigent, auaritiam reprimant, rapacitatem refrenent, maliloquia et stultiloquia uel scurrilitates, et obtrectationum uenena ex ore suo amittant; sciant sibi, quia tales sunt qui emendare se nolunt, si in his usque ad senectutem ultimam peruenerint, partem sortemque ab Iesu Domino cum Gabaonitis esse tribuendam.  Tales igitur tantummodo quasi quoddam salutis signum intra  ecclesiam temporaliter perferunt; inter Isrelitas autem, id est, inter sanctos Dei, regnum eternum et libertatem minime consequuntur.

 »Et non percusserunt eos, eo quod iurassent eis principes multitudinis in nomine Domini Dei Isrel. Murmurauit itaque omne uulgus contra principes; qui responderunt eis: Iurauimus illis in nomine Domini Dei Isrel, et idcirco non possumus eos contingere,« etc.  Queri potest quomodo iurationem seruandam esse crediderunt Hebrei Gabaonitis, quibus ita iurauerant tanquam de longinqua terra uenientibus, sicut illi mentiti fuerant. Sciebant enim se debellandos si cognitum esset Hebreis in ea terra eos habitare, quam promissam fuerant, interfectis habitantibus, retenturi. Mentientibus  ergo quod de longinqua terra ad eos uenissent, iurauerunt eis Isrelite. Postquam uero cognouerunt ibi eos habitare, ubi omnes quos inuenerant secundum Dei preceptum debellare oportebat, noluerunt tamen frangere iurationem: et licet eos mentitos esse didicissent, parcere maluerunt causa iurationis, cum possent utique dicere se tanquam illis iurasse quos eos esse crediderant, id est, de longinquo uenientes; cum uero aliud cognouerunt, preceptum circa eos Domini implendum erat, ut sicuti ceteri, expugnarentur. Deus autem hoc approbauit, nec parcentibus succensuit, quamuis eum non interrogassent quinam illi essent, et ideo eos illi fallere ualuissent. Unde non importune utique credendi sunt, et  si fallere homines pro sua salute uoluerunt, non tamen fallaciter Deum timuisse in populo eius; propterea nec succensuit Dominus iurantibus aut parcentibus, adeo ut postea Gabaonitas ipsos, tanquam populi sui homines, de domo Saul uindicauerit, sicut Regnorum ostendit historia. Et quoniam iuratio sic seruata est, quamuis in hominibus qui mentiti sunt, ut ad clementiam sententia flecteretur, non displicuit Deo. Nam si e contrario iurassent aliquos se interfecturos, quos Gabaonitas in terra promissionis esse putauissent, et postea didicissent eos esse ab illa terra extraneos, et de longinquo ad se uenisse, nullo modo arbitrandum est quod eos essent debellaturi causa iurationis implende; cum propter ipsam parcendi clementiam sanctus Dauid etiam post  uerba quibus se Nabal interfecturum esse iurauerat, utique sciens quem fuerat interfecturus, parcere maluit, nec in re duriore implere iuramentum: magis Deo placere existimans, si quod ira perturbatus ad nocendum iurauerat, non fecisset, quam si perfecisset.



CAPUT III. De quinque regibus Amorrheorum, qui congregati sunt ut pugnarent contra Gabaon, et de preliis Iosue contra eos.

 »Misit ergo Adonisedec rex Ierusalem ad Ocham regem Hebron, et ad Pharam regem Hierimoth, ad Iaphia quoque regem Lachis, et ad Dabir regem Eglon, dicens: Ascendite ad me, et ferte presidium, ut expugnemus Gabaon, quare  transfugerit ad Iosue et ad filios Isrel. Congregati igitur ascenderunt quinque reges Amorrheorum, rex Ierusalem, rex Hebron, rex Hierimoth, rex Lachis, rex Eglon, simul cum exercitibus suis, et castrametati sunt circa Gabaon appugnantes eam,« etc. Omnes illi qui prius amici erant, post amicitias et familiaritatem filiorum Isrel, inimici fiunt Gabaonitis, qui a filiis Isrel fedus pacis acceperant. Iebuseus rex Ierusalem, inuitatis secum quatuor aliis regibus, Gabaonitas aggreditur expugnare. Sed Gabaonite uidentes quinque reges aduersum se in prelium conspirasse, nequaquam propriis uiribus copiisque confidunt, sed mittunt ad Iesum auxilia postulantes. At ille diuino permissu adest Gabaonitis laturus auxilium. Ita uero iam mirabilia  celitus ostenduntur. Dominus desuper saxa grandinis pluit, et quinque qui aduersus Iesum pugnant exercitum uastat. Tunc uidens iehsu diuinam secum dexteram preliantem, et prosperis successibus cuncta procedere, nouam quamdam et miram orationem extollit ad celum, dicens: Stet sol super Gabaon, et luna super uallem Elon, donec expugnem populum istum. Et stetit sol et luna in loco suo, donec peruinceret Dominus inimicos eorum. Et stetit sol in medio, et non est progressus ad occasum in fine unius dici. Non fuit dies talis ante hoc, nec ita exaudiuit Deus hominem, quia Dominus pugnauit pro Isrel. Et fugerunt illi quinque reges, absconderuntque se in spelunca Mageddam. Hec secundum historiam  quidem gesta, miracula diuine uirtutis uniuersis seculis predicant, nec interpretatione extrinsecus indigent, in quibus gestorum lumen coruscat. Quid tamen in his spiritalis intellectus contineatur requiramus. Cum se anima humana uerbo Dei sociauerit, non debet dubitare statim se inimicos habituram, et eos quos ante habuerat amicos in aduersarios esse uertendos: idque non solum pati se ab hominibus speret, uerum etiam de contrariis uirtutibus et spiritalibus nequitiis id sibi imminere pro certo sciat. Et ita fit ut qui amicitias expetit Iesu, multorum sibi sciat inimicitias tolerandas. Audiat apostolum Paulum hec eadem confirmantem, cum dicit: »Omnes qui pie uolunt uiuere in Christo, persecutionem patiuntur .« Sed et Salomon similia dicit:  »Fili, inquit, accedens ad seruitutem Dei, prepara animam tuam ad tentationem .« Oppugnantur ergo etiam nunc Gabaonite cuiuscunque modi sunt, propter amicitias Iesu; et licet sint ligni cesores, et aque gestatores, id est, licet sint ultimi meriti in Ecclesia, tamen in hoc ipso quia ad Iesum pertinent, impugnari a quinque regibus dicuntur. Sed tamen Gabaonite non derelinquuntur et spernuntur ab Iesu, et a ducibus, et a presulibus Isrelitarum, sed infirmitati eorum auxilium ferunt. An non tibi uidetur hoc agere in nobis, et hoc precipere illud Apostoli mandatum: »Consolamini pusillanimes, sustinete infirmos, patientes estote ad omnes ;« et iterum: »uos potentiores, imbecillitates infirmorum sustinete .«

  »Ascenditque Iosue de Galgalis, et omnis exercitus bellatorum cum eo, uiri fortissimi. Dixitque Dominus ad Iosue: Ne timeas eos, in manus enim tuas tradidi illos, nullus tibi ex eis resistere poterit,« etc.  Cum obsessi Gabaonite a regibus Amorrheorum, misissent ad Iesum ut sibi subueniretur, ita Scriptura sequitur, et dicit: Ascendit iehsu a Galgalis ipse, et omnis populus bellatorum cum illo, omnis potens in fortitudine: et dixit Dominus ad Iesum: Noli timere illos, in manus enim tuas tradidi eos: non subsistet ex illis quisquam coram uobis. Ubi neque consultus est Dominus utrum eundum ad eos esset, sed ultro suis recte subuenire uolentibus futuram uictoriam prenuntiauit. Sic ergo posset, quamuis non consultus,  de ipsis Gabaonitis admonere, qui essent, cum se longinquos esse mentirentur, nisi ei placuisset illa iuratio que subiectis parcere cogeret. Crediderant enim Deo, quem audierant suo populo promisisse quod illas gentes subuerteret, eorumque terram obtineret, et hanc eorum fidem non eos prodendo remunerauit quodammodo.

» Cumque fugerent filios Isrel, et essent in descensu Bethoron, Dominus misit super eos lapides magnos de celo usque Azeca; et mortui sunt multo plures lapidibus grandinis, quam quos gladio percusserant filii Isrel.« Lapides sunt grandinis dure uindicte, que celitus mittuntur super hostes populi Dei; uel diuine comminationes, que  in Scripturis sacris contra improbos leguntur prolate; ubi gehenna ignis et pena eis predicitur perpetua.  Hoc ergo modo iehsu cum ducibus et uirtutibus suis adest his qui pro nomine suo contrariis uirtutibus oppugnantur: et non solum auxilium prestat in bello, uerum et produxit tempus diei, et spatia lucis protelans, aduentum discutit noctis; unde sequitur:

 »Tunc locutus est Iosue Domino in die qua tradidit Amorrheum in conspectu filiorum Isrel, dixitque coram eis: Sol, contra Gabaon ne mouearis, et luna, contra uallem Ahialon. Steteruntque sol et luna. Nonne scriptum est hoc in libro iustorum? Stetit itaque sol in medio celi, et non festinauit occumbere spatio unius diei. Non fuit ante  et postea tam longa dies, obediente Domino uoci hominis, et pugnante pro Isrel. Reuersusque est Iosue cum omni Isrel in castra Galgale.«  uolumus ergo, si possumus, ostendere quomodo Dominus noster iehsu protelauerit lucem, et maiorem fecerit diem, uel pro salute hominum, uel pro interitu contrariarum uirtutum. Ex quo aduenit Saluator, finis erat mundi; iam denique ipse dicebat: »Penitentiam agite, appropinquauit regnum celorum .« Et tenuit et repressit diem consummationis, et adesse prohibuit. uidens enim Deus Pater salutem gentium per ipsum solum posse constare, dicit ad eum: »Pete a me, et dabo tibi gentes hereditatem tuam, et possessionem tuam terminos terre .« Donec ergo paterna pollicitatio  compleatur Ecclesie, et diuersis nationibus crescat, atque intreat tota gentium multitudo, tunc demum omnis Isrel saluetur: dies producitur, et differtur occasus; nec unquam sol occubuit, sed semper oritur, dum credentium cordibus sol iustitie lumen ueritatis infundit. Cum uero repleta fuerit mensura credentium, et deterior iam ac decolor etas ultime generationis aduenerit, cum increscente iniquitate refrigescet caritas multorum, et perpauci remanserint in quibus fides inueniatur, tunc iam breuiabuntur dies. Idem igitur atque ipse Dominus nouit et extendere diem cum salutis est tempus, et breuiare diem, et producitur nobis spatium lucis, sicut in die honeste ambulemus et opera lucis operemur. Sed et illud uideamus quid sit quinque reges  fugisse, et hos in speluncam confugisse. Sepe diximus duplicem esse Christianorum pugnam: perfectis quidem et talibus qualis erat Paulus apostolus qui dicit: »Non erat eis pugna aduersus carnem et sanguinem, sed aduersus principatus et potestates, aduersus mundi huius rectores tenebrarum, et spiritalia nequitie in celestibus .« Inferioribus uero et nondum perfectis, pugna adhuc aduersus carnem et sanguinem geritur, his qui adhuc carnalibus uitiis et fragilitatibus impugnantur, quod etiam in hoc loco indicari puto. Etenim Gabaonitis indictum esse a quinque regibus diximus bellum, quorum figuram dixi esse in his qui imperfecti sunt. Isti ergo a quinque regibus impugnantur. Quinque  autem reges quinque sensus corporeos indicant: uisum, auditum, gustum, tactum, odoratum; per aliquem etenim horum unumquemque necesse est decidere in peccatum. Quinque sensus quinque illis regibus comparantur, qui Gabaonitas, id est, carnales homines, impugnant.

 »Fugerunt enim quinque reges, et se absconderunt in spelunca urbis Maceda. Nuntiatumque est Iosue quod inuenti essent quinque reges latentes in spelunca Maceda. Qui precepit sociis, et ait: uoluite saxa ingentia ad os spelunce, et ponite uiros industrios qui clausos custodiant,« et cetera. Quod autem dicuntur in spelunce loco confugisse, potest hoc fortasse indicari, quia spelunca locus est in profundum terre defossus. Igitur  etiam isti quos supra exposuimus sensus, cum se terrenis actibus in corpore positi demerserint, et nichil ad opus Dei, sed totum ad ministerium corporis egerint, in speluncas confugisse dicuntur. Sciendum tamen est quod ista ipsa regna, quorum nunc reges uincuntur ab Iesu et confugiunt ad speluncas, postmodum in sortem ueniunt sanctorum, et pars Domini appellantur, sicut regnum Ierusalem, uel Achis, uel Ebron. In quo hoc arbitror indicari quod etiam isti quinque sensus quos supra exposuimus, in corpore positi, cum per Iesum fuerint deuicti, ita ut infidelitas ab eis et incredulitas depellatur, et commoriantur peccato, in eo quod desinunt a ministerio, peccatis ipsis postmodum ministris utitur anima ad operandam iustitiam Dei. Ita fit  ut Ierusalem, in qua prius rex nequam regnabat et pessimus, postmodum in ea regnet Dauid potens manu, et pacificus Salomon. Assident etenim ipsis etiam, quos supra diximus, corporalibus sensibus, hominum maligne uirtutes, que eos ad malas concupiscentias et feda ministeria anime prebendo sollicitent: quas malignas uirtutes si fides Christi superauerit, et in ligno crucis eius fuerint suspensi, ut de ipsis triumphet in ligno; et in ligno crucis sue interemptis his, regnoque depulsis, tunc efficitur anima in parte Dei, tunc Ierusalem regnum Dei efficitur, et templum in ea Domino construitur. An non hoc de semetipso sentiebat ille qui dicebat, »quia eramus et nos aliquando insensati, increduli, errantes, et seruientes desideriis et uoluptatibus uariis?  « Non enim aliud est hoc quod Ierusalem aliquando sub rege fuisse Adonibezeth scribitur, uel alie ciuitates sub aliis; sed interim iehsu interficit inimicos, non crudelitatem docens per hoc, sicut heretici putant, sed futura in his que gerunt sacramenta designans: ut cum interimeret iehsu eos reges qui regnum peccati tenent in nobis, possimus illud implere quod dixit Apostolus: »Sicut exhibuimus membra nostra seruire iniquitati ad iniquitatem, ita nunc exhibeamus membra nostra seruire iustitie ad iustificationem .« Quid ergo est quod ab eis hoc loco uelut credule culpatur? Hoc, inquit, scriptum est: Ponite pedes uestros super collum eorum, et interficite eos, namque hoc non  crudelitas, sed humanitas et benignitas inuenitur. Utinam enim tu talis esses qui poneres pedes tuos super serpentes et scorpiones, et super omnem uirtutem inimici, et conculcares leonem et draconem, et basiliscum regulum qui aliquando regnauit in te, et nutriuit in te regnum peccati: ut, illis omnibus interremptis qui in te regnabant opere peccati, solus in te regnet iehsu Dominus noster.



CAPUT Iu. De pugna Iosue contra urbem Macedam, et contra Lemnem, et contra Asedoth, quas percussit in ore gladii.

 »Eodem die Macedan quoque cepit Iosue, et percussit in ore gladii, regemque illius interfecit, et omnes habitatores eius. Non dimisit in ea  saltem paruas reliquias,« etc. Bella que per Iesum geruntur, et regum atque hostium strages, celestium rerum umbre typusque esse dicenda sunt, eorum duntaxat bellorum quando noster Dominus iehsu cum suo exercitu et magistratibus, id est, credentium populis atque eorum ducibus, contra diabolum et eius angelos preliatur. Ipse enim est qui in Paulo et in Ephesiis pugnabat aduersus principatus et potestates, et rectores tenebrarum harum, aduersus spiritualia nequitie in celestibus . Et uide, ingrate heretice, quomodo ex integro ueteribus noua concordant. Promissum est ueteribus regnum terre sancte, terre fluentis lac et mel, que terra tunc a peccatoribus et pessimis incolis ac regibus tenebatur. uenit in istam terram iehsu cum  exercitu Domini et Isreliticis ducibus, expugnat omnes, interimit et obtinet, et ob uictorie meritum accipit eorum regna quos uicit. Tibi per Euangelia non promittuntur regna celorum. Sed hec regna non sunt uacua et inania: habent habitatores suos peccatores et nequam spiritus, refugas angelos; ibi habitant illi aduersus quos te apostolica tuba personans Paulus cohortatur ad prelium; et sicut ibi dicebat iehsu quia bellum uobis erit aduersus Amorrheos et Pherezeos, et Heueos, et Iebuseos, similiter hoc etiam tibi Paulus denuntiat, dicens: Non erit uobis pugna aduersus carnem et sanguinem, id est, non sic pugnabimus sicut pugnauerunt antiqui, nec in terris nobis aduersus homines habenda sunt prelia, sed aduersus principatus, aduersus potestates,  aduersus huius mundi rectores tenebrarum harum . Iam utique intelligis in quibus locis huiusmodi sunt tibi mouenda certamina; aut si non tibi sufficit intellectus, nisi etiam loca ipsa manifesta tibi uoce signentur, audi in consequentibus; aduersus spiritalia nequitie, inquit, in celestibus. Audisti qui sint qui tibi bello de celestibus expellendi sunt, ut tu possis loca illa et regna celorum hereditatis sorte suscipere. Sed et Dominus in Euangelio nonne euidenter hoc designat, cum dicit: A diebus Ioannis regnum celorum uim patitur, et uim facientes diripiunt illud . »Transiuit cum omni Isrel de Maceda in Lebna, et pugnabat contra eam, quam tradidit Dominus cum rege suo in manu  Isrel: percusseruntque urbem in ore gladii, et omnes habitatores eius, et non dimiserunt in ea ullas reliquias: feceruntque regi Lebna sicut fecerant regi Iericho. De Lebna transiuit cum omni Isrel in Lachis, et exercitu per gyrum disposito oppugnabat eam,« etc. Utinam digni essemus quibus Dominus iehsu sapientia sua aulam panderet, et introduceret nos intra thesauros sapientie et scientie sue, et eas de quibus nunc pedetentim conamur, tanquam per speculum et in enigmate, aliqua ex parte contueri et inspicere figuras, plenius nobis reserare, et perfectius dignaretur aperire. uideres quomodo nobis claresceret, cuius potissimum ex spiritalibus hostibus his qui nunc impugnant Isrel, spiritalem figuram tenuit ipse princeps de Maceda,  et ille de Lachis, et ille de Lebna, aut cuius intra memetipsum uitii uel erroris quibus anima implicatur, formam tenent singuli quique horum quos Iesu duce interficit populus Dei: hi uidelicet qui audiunt mandata eius, et preceptum custodiunt, quibus ipse tribuit facultatem calcandi super serpentes et scorpiones, et super omnem potestatem inimici. Oremus ergo ut et nostri pedes tales sint, tam speciosi, tam ualidi, qui possint calcare ceruices inimicorum, qui possint ita calcare caput serpentis, ut calcaneum nostrum mordere non possit. Qui enim pugnat sub Iesu duce aduersus contrarias potestates, debet etiam illud promereri quod de prioribus bellatoribus scribitur: »Et reuersus est, inquit, uniuersus populus ad Iesum incolumis, et non mutiuit quisque de  filiis Isrel in lingua sua.« uides ergo quia qui sub Iesu militant incolumes debent redire de prelio, nec unquam debent ex iaculis maligni ignitis uulnus accipere, non in corde pollui, non in cogitatione maculari, non per iram, non per cupiditatem, non per aliam quamlibet occasionem locum demonicis uulneribus dare. Quod autem addidit quia nullus mutiuit in lingua sua, hoc mihi uidetur ostendi quia de uictoria se nemo iactauit, nemo uirtuti sue, quia superauit, ascribit: sed scientes quia iehsu est qui uictoriam tribuit, ipsi in lingua non mutiunt. Quod bene intelligens apostolus Paulus dicebat: Non ego autem, sed gratia Dei que in me est . Puta autem quia ad hoc respiciat illud Domini mandatum quo ait : Cum autem feceritis hec  omnia, dicite quia serui inutiles sumus, quod debuimus facere fecimus; et in hoc enim simili modo rerum prospere gestarum prohibere uidetur iactantiam. Sed Marcion, ac ualentinus, et Basilides, ceterique cum ipsis, dum hec nolunt, sicut sancto Spiritu dignum est, intelligere, declinauerunt a fide, et inseruerunt se impietatibus multis, alium Dominum legis, et alium mundi creatorem ac iudicem proferentes; uelut per hec que scripta sunt crudelem quod calcare hostium ceruices iubentur, atque in ligno suspendere reges terre illius quam uiolenter inuadunt. Atque utinam Dominus meus iehsu Filius Dei istud concedat, et iubeat, pedibus meis conculcare spiritum fornicationis, et calcare super ceruices  spiritus iracundie et furoris, calcare auaritie demonium, calcare iactantiam, conterere pedibus superbie spiritum: et cum hec fecero, operis gesti summam non mihi sed cruci eius appendere! sequens Paulum dicentem, quia per ipsum mihi mundus crucifixus est ; et ea que superius memorauimus, quod ait, Non ego autem, sed gratia Dei, que in me est ; quod si ita facere meruero, beatus ero. Et dicitur etiam mihi quod dicebat antiquis iehsu : uiriliter agite, et confortamini a facie eorum, quia Dominus Deus tradidit uobis omnes inimicos uestros in manus.  »Percussit itaque Iosue omnem terram montanam, et meredianam, atque campestrem, et Asedoth cum regibus suis. Non dimisit in eis ullas reliquias, sed  omne quod spirare poterat interfecit, sicut preceperat ei Dominus Deus Isrel,« et reliqua. Dominus meus iehsu Christus, bellator aduersus uirtutes contrarias; et eiecit eas de ciuitatibus quas possidebant, id est, de animabus nostris; et interfecit reges qui regnabant in animabus nostris, ne ultra regnet in nobis peccatum: ut posteaquam interemerit regem peccati de ciuitate anime nostre, fiat anima nostra ciuitas Dei, et regnet in ea Deus, et dicatur ad nos quia regnum Dei intra uos est . Est ergo opus summe misericordie hoc quod heretici crudelitatis accusant, quod Dominus iehsu adumbratum prius a filio Naue per singulas quasque ciuitates, nunc in ueritate per singulas quasque animas credentium complet; ut que possidebantur a malis  et pessimis regibus, secundum principem eris mundi huius spiritus, qui nunc operatur in filiis diffidentie, expulsis his et peremptis, facere eas dignetur habitaculum Dei et Spiritus sancti templum, ut membra que seruierant sub rege iniquo iniquitati ad immunditiam, nunc seruiant iustitie ad sanctificationem. Sic ergo intellige quod interfecit regem Iericho, et regem Ahi, et regem Lebna, et regem Lachis, et regem Hebron, ut isti omnes qui ante sub regibus pessimis peccati legem colebant, nunc sub Dei legibus agant. Sed et de ipsis interpretationibus nominum si curiosius ac diligentius perscrutemur, inuenietur significantia nominum nunc ad mali regni, nunc etiam ad boni intelligentiam posse conferri. Ut puta Lebna candor interpretatur: candor autem diuerse intelligitur,  est enim candor lepre, et est candor lucis. Possibile ergo est etiam nominis huius interpretationem utriusque stratus differentias indicare, ut candorem quidem lepre habuerit Lebna sub regibus malis; quo destructo atque subuerso, ad Isreliticum regnum peruenit Lebna, et candorem lucis accipit, qui candor in Scripturis et laudabilis et culpabilis ponitur. Et iterum Lachis interpretatur iter. Iter autem et laudabile et culpabile in Scripturis habetur, quod difficile non est probare, sicut dixit in psalmo: »Et iter impiorum peribit .« Et alibi e contrario: »Iter rectum facite pedibus uestris .« Potest ergo intelligi etiam quod hic iter impiorum fuerit primo ciuitas Lachis:  quo destructo atque subuerso, postmodum Isrelitis regnantibus ad iter perducta sit rectum. Similiter autem et Hebron, quam interpretari dicitur coniunctionem uel coniugium. Coniunctio uero anime nostre fuit primo cum malo uiro, et marito pessimo diabolo: quo destructo et exstincto, liberata est anima a lege prioris et pessimi uiri, et coniuncta est uiro bono et legitimo, illi de quo dicit apostolus Paulus: »Statui autem uos uni uiro uirginem castam exhibere Christo .« Sic etiam nominum ipsorum intelligentia ad genuinum hunc uniuscuiusque ciuitatis consonat statum. Ego puto quod sic melius est intelligi bella Isrelitica, et quod sic preliari iehsu putetur, et destruere urbes ac regna subuertere. Sic enim et illud dictum religiosius et clementius  apparebit, quod dicitur ita subuertisse et uastasse singulas quasque urbes, ut nichil in eis relinqueretur quod spiraret, neque qui saluus fieret, neque qui effugeret. Utinam enim Dominus de animabus credentibus sibi, et quas suo uindicat regno, et de mea ipsius anima ita eiiciat et exstinguat omnia priora mala, ut nullus in me malitie sensus ultra respiret, nullus concupiscentie alicuius male in me saluetur affectus, nullus supersit qui effugiat sermo malus de ore meo. Sic enim potero, Iesu duce, purgatus ab omnibus prioribus malis, effici in ciuitatibus filiorum Isrel, de quibus scriptum est: »Aedificabuntur ciuitates Iude, et habitabunt in eis .« Etenim nunc uniuscuiusque nostrum animam iehsu destruit et edificat. Et sicut  dicebamus tunc cum super Ieremiam dissereremus, qui acceperat uerba in os suum, quibus subuerteret, edificaret, euelleret, et plantaret: ita etiam nunc in his que habemus in manibus intelligendum puto, non secundum hereticos uel secundum Iudeos, sed sicut ibi ad Ieremiam dictum est: »Ecce constitui te hodie super gentes et regna, eradicare, et subuertere, et perditum dare, et post hec edificare, et plantare ;« ita et de his que per Iesum scribuntur gesta credendum est, imo potius de his que per nostrum Dominum Iesum etiam nunc geruntur in nobis. Primum namque opus uerbi Dei est eradicare precedentia mala, spinas ac tribulos uitiorum. Dum enim iste male radices occupatam detinent terram, non potest semina bona et sancta suscipere.  Necessarium ergo et primum hoc opus uerbi Dei est plantas eradicare peccati, et omnem plantam quam non plantauit Pater celestis, euellere ignique consumere. Secundi iam operis est plantare. Quid est quod plantat Deus? Moyses dicit, quia »plantauit Deus paradisum .« Sed et nunc plantat Deus, et quotidie plantat in animabus credentium. In anima enim de qua excidit iram, mansuetudinem plantat; et de qua excidit superbiam, plantat humilitatem; de qua eradicat lasciuiam, pudicitiam plantat; de qua exstirpat ignorantiam, inserit scientiam. Non tibi uidetur talis debere esse plantatio quam plantat Deus, magis quam insensibilium terrenorumque lignorum! Est item in primis opus uerbi Dei  destruere edificia diaboli que in anima construxit humana. Ille etenim turres superbie in unoquoque nostrum et muros elationis exstruxit; hec sermo Dei subuertit et subruit; ut merito secundum Apostolum effici mereamur Dei cultura, Dei edificatio super fundamentum apostolorum et prophetarum positi, ipso summo angulari lapide Iesu Christo, ex quo iunctura edificii crescat in templum Dei in Spiritu sancto, et ita demum effici mereamur in hereditate terre sancte in parte Isrelitica, exstinctis omnibus et peremptis hostibus nostris; ita ut non relinquantur ex eis qui respiret in nobis, sed solus respiret in nobis spiritus Christi per opera et sermones, et scientiam spiritalem, secundum doctrinam Iesu Christi Domini nostri.



CAPUT u. De Iabin rege Asor et ceteris regibus qui conuenerunt in unum ut pugnarent contra Isrel, quos percusserat Iosue in ore gladii, et subneruauit equos eorum, currusque combussit igni.

 »Que cum audisset Iabin rex Asor, misit ad Iobad regem Madon, et ad regem Simeron, atque ad regem Asaph, ad reges quoque aquilonis qui habitabant in montanis, et in planitie contra meridiem Cineroth. In campestribus quoque, et in regionibus Dor iuxta mare; Chananeumque ab oriente et occidente, et Amorrheum, atque Hetheum, theum, ac Pherezeum, et Iebuzeum in montanis; Heueum quoque qui habitabat ad radices Hermon in terra Maspha. Egressique omnes cum turmis  suis, populus multus nimis, sicut arena que est in littore maris: equi quoque et currus immense multitudinis. Conueneruntque omnes reges isti in unum ad aquas Merom, ut pugnarent contra Isrel. Dixitque Dominus ad Iosue: Ne timeas eos: cras enim hac eadem hora ego tradam istos omnes uulnerandos in conspectu Isrel. Equos eorum subneruabis, et currus igne combures,« etc. »Alia autem editio hunc locum ita habet: Ut autem audiuit,« inquit, »Iabin rex Assur, misit ad Iobac regem Amorrheorum, et ad regem Simeron et ad regem Baze, et ad reges qui erant circa Sidonem magnam, et per montana; et in Arabia que est contra Cenereth, et ad campos, et in Fanendor, et ad Chananeos qui erant in maritimis ab oriente,  et ad Amorrheos qui erant in maritimis, et ad Cetheos, et Phereseos, et ad Iebuseos qui erant in maritimis, in montanis, et ad Heueos qui erant sub deserto Mosoma. Et exierunt ipsi et reges eorum cum ipsis, sicut est arena maris in multitudine, et equi et quadrige multe nimis. Et conuenerunt omnes reges isti, et coierunt in unum ad aquam maram pugnare contra Isrel. Dixit autem Dominus ad Iesum: Non uerearis faciem illorum, quia crastina die ad hanc horam ego tradam eos sauciatos ante faciem Isrel. Equos eorum subneruabis, et currus eorum igni exures. Et uenit iehsu et omnis populis bellatorum cum eo super ipsos ad aquam maram, et subito irruit super eos  in monte: et tradidit eos Dominus in manus Isrel, et cadentes eos persecuti sunt usque ad Sidonem magnam, et usque in Massesoth ad aquam maram, et usque ad campos Masse contra orientem; et trucidauerunt eos, usquequo non superesset ex eis qui euaderet. Et fecit eis iehsu sicut preceperat ei Dominus. Equos eorum subneruauit, et currus eorum exussit igni. Et conuersus est iehsu in ipso tempore, et occupauit Assur, et regem eius interfecit gladio.« uides quanta aduersus Iesum et Isreliticum populum contrariarum uirtutum et pessimorum demonum concitentur bella. Isti omnes demones ante aduentum Domini et Saluatoris nostri, quieti et securi humanas animas possidentes, in earum membris mentibusque regnabant.  Sed ubi in terris apparuit gratia et misericordia Saluatoris nostri Dei, docens nos ut pie et sancte in hoc mundo, et segregati ab omni peccati contagione, uiuamus; et libertatem suam atque imaginem Dei, in qua ex initio creata est, anima unaqueque recipiat: ista de causa ab illis iniquis ueteribus possessoribus earum, pugne exoriuntur et prelia. Et si opprimantur primi, multo plures exsurgent postmodum, atque in unum ceunt et conspirant in malum, qui semper dissident a bono Et si secundo uicti fuerint, iterum tertio alie uirtutes nequiores exsurgent; et si fortassis quanto magis augetur populus Dei, et multo plus crescit et multiplicatur, tanto illi plures ad oppugnandum conspirant. Sed tentemus, prout Deus dederit, discutere singulos quosque aduersi  exercitus reges, et pro significantiis nominum uniuscuiusque etiam opus quod gerit malitia contemplari Primus omnium, qui et auctor belli huius nominatus est, congregans ceteros et ad coniurationem sceleris inuitans, Iabin nominatur, qui erat rex Assur: ipse est enim qui etiam dicitur ceteros conuocasse. Iabin autem interpretatur sensus siue prudentia. Quis est autem iste sensus siue prudentia, nisi ille quem dixit Isaias propheta sensum magnum? ait enim: »Et inducam super te sensum magnum principem Assyriorum, qui dixit: Mea uirtute faciam, et sapientia sensus mei auferam fines gentium, et uirtutem eorum depredabor .« Iste ergo est qui ibi quidem dicitur sensus magnus, rex Assyriorum.  Hic autem Iabin sensus et prudentia. Etenim serpens fuisse in paradiso scribitur prudentior omnium bestiarum que erant super terram. Sed et uillicus iniquitatis prudenter fecisse dicitur illa que fecit . Hic igitur Iabin rex est Assur. Interpretatur Assur aula: est ergo omnis terra aula huius regis, qui totius terre uelut aule unius obtinet principatum, qui est diabolus. uis autem uidere quoniam aula ipsius est terra? In Euangeliis scriptum est , quia fortis in aula sua securus dormit, usquequo ueniat fortior, qui et ipsum alliget et que possedit auferat. Est ergo rex aule princeps huius mundi. Iste mittit ad Iobac; ipse est enim qui mittit ad omnes gentes et inuitat ad prelium, mittit ad regem Marom. Iobac autem interpretatur inimicitie,  Marom autem amaritudines. Mittit ergo diabolus ad aliam uirtutem inimicam, ex angelis sine dubio refugis, que uirtus amaritudinum rex est: quo auctore scilicet et operam dante omnes in hoc mundo amaritudines et asperitates que miseris mortalibus infliguntur eueniunt. Sunt enim diuersa genera peccati: neque enim amarius aliquid potest esse peccato, etiamsi quedam dulcia uideantur in primis, sicut Salomon scribit; sed »in nouissimis, inquit, amarius felle quod dulce in initiis uidebatur, et acutius acie gladii .« Iustitie uero natura contraria est. In initiis uidetur felle amarior, in nouissimis uero melle dulcior inuenitur, cum uirtutis fructus attulerit. Misit ergo diabolus ad Iobac inimicum amaritudinis regem. Mittit etiam ad regem Simeron, qui  interpretatur exauditio: sed duplex uidetur esse exauditio; aliquando quidem in bonam partem, cum exaudit hominem Deus, secundum quod et Simeon unus ex patriarchis nomen accepit, quandoquidem exaudierat Deus precem matris eius; dicitur autem e contrario exauditio, quando quis exaudit preceptum diaboli. Solet enim dicere diabolus: »Si procidens adoraueris me, tibi dabo hec omnia .« Sed tu si Iesum sequeris, dicis ei: Dominum Deum meum adorabo, et illi soli seruiam . Audiunt autem illum qui sunt ex parte ipsius, sicut et nunc fecit iste Simeron, illum audiens uenit ad pugnam contra Iesum. Mittit autem ad regem Zife. Zife autem interpretatur quomodo fluit? uelut admirantis sermone, quia eo reuera mirandum est quomodo  fluunt omnia que sunt huius mundi carnalia, et quomodo fluxa sunt et caduca que apud infideles homines permanentia deputantur et perpetua. Qui autem rerum considerat rationem, et uite huius que putantur bona contuetur quomodo semper mutentur et transeant, iste dicit, Quomodo fluit! uocat autem contra filios Isrel diabolus, etiam eos qui circa Sidonem magnum sunt [a 1Kb] . Ego quidem cum in locis Sidonis aliquoties demoratus sim, nunquam comperi duas esse Sidonas, unum magnam, et aliam paruam, quantum ad terrenum pertinet locum. Sed si ad interpretationem nominis redeant, quod significat uenatricem uel uenatores, uideo quod aduersariarum uirtutum, in quibus multe sunt differentie, quidam sint uenatores in paruis, et quidam uenatores  in magnis; id est quod alii per parua peccata animas, alii per magna decipiunt: uerbi gratia, cum in uoluptatibus seculi et carnis deliciis anima decipitur, in paruo capta dicenda est; cum uero prouidentiam negat, aut demones quasi Dominum colit, hec in magno putanda est esse decepta. Et ideo nunc mittit ad Sidonem magnam, qui quasi ad uenationem conueniant contra filios Isrel. Mittit et ad montana. Montana intelligenda sunt omnis sensus qui extollit et erigit aduersus scientiam Dei. Mittit et in Arabiam. Interpretatur autem Arabia insidie. Inuitat ergo uirtutes insidiatrices, que humanas animas non  ui et ex apertis impugnationibus, sed improuisis insidiis callidisque decipiant, forte quales sunt et illi de quibus Propheta dicit: »Insidiatur in occulto sicut leo in cubili suo; insidiatur ut rapiat pauperem .« Sed si quid talis est qualis Paulus, confidenter dicit: »Non enim ignoramus astutias eius .« Mittit et in Cenereth. Cenereth autem quasi lucerne dicuntur; non lucerne, sed quasi lucerne. Aliud est lucerna, aliud quasi lucerna. Ioannes lucerna erat ardens, quia erat angelus lucis. Quasi lucerna autem est ille qui transfigurat se in angelum lucis. Et si uis adhuc euidentius noscere differentias lucernarum et quasi lucernarum que in Cenereth sunt, audi Saluatorem dicentem ad discipulos suos: »Sint lumbi uestri precincti, et lucerne  uestre ardentes .« Sunt ergo eorum qui in Ecclesia fidem catholicam docent, et plebem Dei uerbo ueritatis illuminant, lucerne ardentes; hi uero qui heretica dogmata ex Scripture sancte testimoniis falsis assertionibus docent, pro eo quod Scripturas legunt, uidentur accendere lucernas, sed quia falsis assertionibus utuntur, non sunt lucerne, sed quasi lucerne. Misit etiam ad campos: necesse enim erat ut in societatem suam uocaret etiam eos qui in campis sunt et humilia sapiunt ac terrena. Misit et in Fenendor, qui interpretatur conuersio, et conuersio duplex intelligitur. Est enim conuersio qua quis ad Dominum conuertitur, uel a Deo est conuersus ad bona; est autem et alia conuersio, qua rex Iabin, id est diabolus, ad se animas conuertit,  sicut et de Simeron supra exposuimus: qualis putanda est et illa conuersio que Galatis acciderat, de qua dicebat Apostolus: »Currebatis bene, quis uos impediuit ,« hoc est, conuertit a cursu bono et itinere recto? Mittit et ad eos qui erant in maritimis locis, ad uicinos fluctuum Chananeos, qui interpretantur uelut commoti, id est, qui semper in motibus et fluctibus permouerent cuncta. Et ad maritimos Amorrheos. Amorrhei interpretantur amarescentes, qui sunt similes illis de quibus superius disseruimus. Talis igitur est catalogus totius militie inuisibilium hostium qui congregantur per regem Iabin ut expugnent nos qui sequimur Iesum ducem et Saluatorem nostrum. Sed quid dicit Dominus? »Ne uerearis, inquit, a facie eorum, quia crastino  in hac hora tradam eos in manus tuas.« uideo quod hodie non possumus omnes illos opprimere, nec cunctos interficere; sed crastino perimentur, id est, post consummationem huius seculi. Tunc etenim omnis uirtus contraria destruetur, et tunc penitus uincetur, cum uideris his qui a sinistris sunt dici: »Ite in ignem eternum, quem preparauit Deus diabolo et angelis eius .« Tunc enim et nos, si uicerimus, et obtinere poterimus sequentes Iesum ducem, percipiemus regnum quod preparauit Pater sanctis suis, et his qui mandata eius et iustitias impleuerint.

  »Itaque percussit eos omnes Iosue, ita ut nullas ex eis dimitteret reliquias. Fecit sicut preceperat ei Dominus: equos eorum subneruauit, currusque combussit igni; reuersusque statim cepit Asor, et regem eius percussit gladio.« Mandatum dicitur a Deo datum ad Iesum ut posteaquam expugnasset omnes hostes superius memoratos, nulli parceret, sed equos eorum subneruaret. Unde uelut mandatum Domini implens iehsu, fecit sicut precepit ei Dominus. In quo primo omnium dicimus ad eos qui uolunt secundum litteram tantum hec intelligi, quia si quidem superfuisset aliquis ex hostibus, consequens uidebatur equos subneruari, ne uteretur eis qui se conuertit ad fugam. Nunc uero cum dicatur nullus relictus esse qui spiraret in hostibus, cur  etiam equi subneruari iubentur, qui utique usui et ministerio poterant esse uictoribus? uis autem scire quia solent Isrelite huius rei et utilitatis habere curam, et deuictis hostibus, ad suos usus reseruare iumenta; in Numeris legimus scriptum: »Qui cum ex precepto Dei processissent pugnare aduersus Madianitas, deuictis hostibus, aliquot millia asinorum de preda hostium reseruarunt, suis usibus profuturos ; nec omnino refertur ibi quia interfecerint asinos, hostibus superatis. Nos ergo Scripturam sanctam sibimetipsi conferentes, et spiritalibus spiritalia comparantes, requiramus quid sit quod de asinis quidem non est scriptum quia subneruati sunt, nec Madianitarum spolia et animalia interempta dicuntur, sed profuisse Isreliticis usibus.  De istis autem qui non habebant asinos, sed equos, precipit ipse Dominus et dicit: Equos eorum subneruatis, quod et iehsu, sicut a Domino mandabatur, expleuit. Putamus hec accidisse fortuitu, ut equi hostiles interimerentur, et asini seruarentur? et in preceptis Dei fortuita aliqua arbitramur incidere? An dignius uidetur ut putemus magis in his Scripturam mysticum aliquid indicare? Denique et filii Isrel nunquam equis usi fuisse referuntur; et lex nichil de equis, sed de asinis mandat, ut pote animalibus que ad humanos labores iuuandos et onera eorum portanda uidentur existere: equi uero magis ad hominum perditionem; hoc enim est quod per eos in preliis geritur, lasciui motus animal et superbe ceruicis accipitur. Sunt ergo asini frequenter  in Scriptura et in typo gentium positi, sicut et Saluator ostendit super asinum sedens, nunquam autem equo sedens refertur. Sed et cum discipulos mittit ad soluendam asinam et pullum asine, dicens eis: »Si quis uos interrogauerit, dicite quia Dominus opus ea habet ;« et sedens super eam ingreditur Ierusalem, et nunquam equum sedens ingressus esse dicitur. Sed et propheta de ipso ita pronuntiauerat, quod sedens asino ueniret ad Ierusalem, dicens: »Ecce rex tuus mansuetus, sedens super subiugale .« Et pullum asine nouellum, et exterminabit currus Ephrem, et equum ex Ierusalem. uides ergo quia secundum prophete sententiam, qui super asinum sedet exterminauit  currus Ephrem et equum ex Ierusalem: et ideo uidentur mihi asini quidem, ut diximus, figuram seruare eorum qui ex gentibus credunt, super quos sedisse scribitur Dominus. Equi uero qui exterminantur, et currus, figuram tenere horum qui, in celestibus positi, per lasciuiam et superbiam deciderunt, quando uel ad filias hominum concupiscendas semetipsos incentores prebuerunt, et secuti sunt illum qui dixit: »Ponam super nubem sedem meam, et ero similis Altissimo .« Inde fortassis est quod et Propheta dicit: »Falsus est equus ad salutem .« Et iterum dicit de his qui in demonibus confidebant: »Hi in curribus et hi in equis, nos autem in nomine Domini Dei nostri inuocabimus .« Neque enim currus et  equus Deo contulisset quantum ad inuocandum exspectat; sed utique hoc ostendit quia sicut nos inuocamus Deum uerum, ita et illi inuocant currus et equos, id est, demones, quos inuocabant gentes ille que aduersum Isrel bellum gerebant.

 »Asor enim antiquitus inter omnia regna hec principatum tenebat. Percussitque omnes animas que ibi morabantur. Non dimisit in eis ullas reliquias, sed usque ad internecionem uniuersa uastauit, ipsamque urbem combussit incendio, et omnes per circuitum ciuitates, regesque earum cepit, et cetera.« Iabin uero rex fuit Assur, Assur autem aula interpretatur, sicut supra iam ostensum est. Hec est autem Assur que omnium  horum regnorum obtinere dicitur principatum: qui intelligitur princeps huius mundi, regnans in aula, id est super terram, uel, quod magis est, in uitiis carnis; sed et omnium illorum regum, quorum uim secundum nominum suorum interpretationem iam ante exposuimus, et qui ab Iesu dicuntur interfecti. Quorum nos  debemus in nobismetipsis abscidere uitia, et accepto spiritali gladio, subneruare omnem equitatum istum pessimorum uitiorum; sed et currus debemus incendere, id est, omnem a nobis arrogantie et elationis spiritum resecare, et ultra non in equis, neque in armis, sed in nomine Domini nostri Dei inuocemus. Quomodo autem in nobismetipsis complebitur et hoc quod dicitur: »Non dimittatur ullus  qui respiret?« uidendum est qui sit qui ne respirare quidem per preceptum Domini iubetur. uerbi causa, si ira ascenderit in cor meum, potest fieri ut opera quidem iracundie non impleam, uel metu deterritus, uel etiam futuri iudicii timore cohibitus; sed non, inquit, hoc sufficit: agendum tibi potius est quatenus ne ipsa quidem commotio iracundie locum habeat intra te; si enim efferuescit animus et conturbatur, etiamsi non compleuerit opus, ipsa tamen perturbatio indecens est ei qui sub Iesu militat duce. Similiter et de concupiscentie uitio, et de tristitie ceterisque omnium sentiendum est; de quibus cunctis ita agendum est discipulo Iesu, ut nichil horum omnino in eius corde respiret; ne forte  si parui cuiuslibet uitii aut consuetudo aut cogitatio relinquatur in corde, processu temporis conualescat, et paulatim uires latitando conquirat, atque ad ultimum reuocet nos ad uomitum nostrum, et fiant hominis illius, cui hoc acciderit, nouissima peiora prioribus.

 »Omnemque predam istarum urbium ac iumenta diuiserunt sibi filii Isrel, cunctis hominibus interfectis.«  Propter hoc nullo modo putanda est ista crudelitas, quod nullum uiuum in ciuitatibus sibi traditis dimittebat iehsu, quia Dominus hoc iusserat. Qui autem existimabant hinc Deum ipsum fuisse crudelem, et propter hoc ueteris Testamenti uerum Deum fuisse auctorem nolunt credere, tam peruerse de operibus Dei quam de peccatis hominum iudicant, nescientes quid quisque  pati dignus sit, et magnum putantes malum cum casura deiiciuntur, mortalesque moriuntur.  »Beatus qui tenebit, et allidet paruulos tuos ad petram .« Babylonis scilicet paruulos, qui nulli alii intelliguntur nisi cogitationes male, que cor nostrum confundunt et conturbant: hoc enim interpretatur Babylon. Que cogitationes cum paruule sunt et initia habent, tenende sunt et allidende ad petram, que est Christus, et ipso iubente iugulande, ut nichil in nobis resideat quod respiret.

 »Sicut preceperat Dominus Moysi seruo suo, ita precepit Moyses Iosue, et ille uniuersa compleuit: non preteriit de uniuersis mandatis, ne unum quidem uerbum, quod iusserat Dominus  Moysi,« et cetera. Hic Moyses sermo ipse legis appellatur, sicut et in Euangelio dicit: »Habent Moysen et prophetas, audiant illos .« Lex ergo precepit nobis interficere omnes reges peccati qui nos prouocant ad peccatum, sicut fecit iehsu, et non est trangressus quidquam ex omnibus que constituit ei Moyses. Diximus quidem, secundum priorem expositionis ordinem, quia quecunque lex Dei, que nunc Moyses appellatur, constituit, implet iehsu in nobis; et ipse est qui interimit in nobis uitia, et nequissima peccati regna subuertit. Potest tamen etiam de ipso Domino et Saluatore nostro dici, quia omnia que precepit Moyses in lege, fecit iehsu, et non est transgressus quidquam. Quoniam quidem dicit Apostolus, »quia cum uenisset  plenitudo temporum, misit Deus Filium suum factum ex muliere, factum sub lege .« Si ergo factus est sub lege, cum lege etiam omnia que lex mandabat impleuit, ut nos redimeret a maledicto legis. Sed et ipse de se dicit: »Non ueni soluere legem, sed adimplere .«



CAPUT uI. De eo quod Iosue omnes reges Chanaan et ciuitates eorum pugnando cepit, absque Heueum qui habitabat in Gabaon.

 »Multo tempore pugnauit Iosue contra reges istos. Non fuit ciuitas que se traderet filiis Isrel, preter Heueum qui habitabat in Gabaon; omnes bellando cepit.« Septuaginta: »Et non  erat ciuitas que non erat tradita filiis Isrel.«  Queritur quomodo hoc uerum sit, cum nec temporibus postea iudicum, nec temporibus regum, omnes omnino illarum septem gentium ciuitates capere potuerint Hebrei. Sed aut sic intelligendum est quod ad nullam ciuitatem bellando accessit iehsu quam non ceperit; aut certe nulla non capta est, sed earum que in regionibus supra commemoratis fuerunt. Enumerate sunt enim omnes regiones in quibus fuerunt ciuitates de quibus facta est ista conclusio: Et omnes cepit in bello.  Non dixit quia accepit iehsu aliquos in bello, et aliquos non accepit; sed omnes accepit, id est omnes cepit, et omnes peremit. Omnes etenim species peccati expurgauit Dominus  iehsu, omnesque destruxit. Cuncti namque eramus insensati, increduli, errantes, seruientes desideriis uariis, in malitia et inuidia agentes, odibiles et odientes inuicem, et omne illud quodcunque est peccati genus quod inuenitur in hominibus antequam credant. Bene ergo dicit quia omnes occidit iehsu qui exierunt ad bellum, nulla enim species peccati tanta est qua non sit superior iehsu, qui est uerbum et sapientia Dei. Omnia enim superat et uincit. An non ita credimus quia omne genus peccati cum ad salutare lauacrum uenimus aufertur? Hoc enim et Apostolus designat, qui cum uniuersa peccatorum genera dinumerasset, addit post omnia, et dicit: »Et hec quidem aliquando fuistis, sed abluti estis, sed sanctificati estis in nomine Domini nostri Iesu  Christi .« Hoc ergo modo omnes cepisse in prelio dicitur, et omnes peremisse.

. »Domini enim sententia fuerat ut indurarentur corda eorum, et pugnarent contra Isrel, et caderent, et non mererentur ullam clementiam, ac perirent, sicut preceperat Dominus Moysi.«  Secundum Septuaginta uero ita legitur: »Quia per Dominum factum est confortari cor eorum, ut obuiam irent ad bellum ad Isrel, et exterminarentur, ita ut non daretur eis misericordia, sed ut exterminarentur, sicut dixit Dominus ad Moysen.« Ita dictum est hoc per Dominum factum confortari cor eorum, hoc est, obdurari cor eorum, sicut de Pharaone: quod diuino altoque iudicio iuste fieri minime dubitandum est, cum deserit  Deus et possidet inimicus. Quod sic accipiendum est quemadmodum et ibi. Sed hic aliud mouet, quomodo dictum sit, ad hoc eis confortatum esse cor, ut exsurgerent in bellum aduersus Isrel, et ob hoc eis non preberent misericordiam, quasi prebenda esset si non bellarent; cum Deus preceperit nulli eorum esse parcendum: et ob hoc Gabaonitis pepercerint, quia se de longinqua terra uenisse fingentes, eorum iurationem tenuerant. Sed quoniam quibusdam ultro prebuerunt Isrelite misericordiam, quamuis contra Dei mandatum, ad hoc dictum esse intelligendum est, istos ita bellasse ut non eis parceretur, nec ab eis ipsis Isrelite, neglecto Dei mandato, ad misericordiam flecterentur. Quod quidem  duce Iesu, qui omnia diligenter diuina precepta seruabat, non est credendum fieri potuisse. uerumtamen nec ipse istos tam cito deleuisset, nisi conspirantissime contrairent, atque ita fieri posset ut eis ab illo minime debellatis, qui Dei precepta implere curabat, remansissent, ad illud tempus quando eis possent parcere post mortem Iesu, qui non tanta cura Dei mandata faciebant. Nam et adhuc eodem uiuente, quibusdam illi pepercerunt, tantummodo eos ditioni sue subiungentes, quosdam uero nec uincere potuerunt. uerum hec non illo duce facta sunt, sed cum iam senex uacaret a bello, tantummodo eis terras diuidens; ut ipsi iam illo non bellante, diuisas sibi terras partim iam hoste uacuas tenerent, partim pugnando caperent. Et quod uincere  aliquos minime potuerunt, prouidentie diuine fuisse, opportune Scripturarum certis apparebit locis.  Mystice autem per Dominum factum est ut inualesceret cor eorum, et occurrerent in prelium contra Isrel ut exterminarentur. Dum enim non ueniunt inimice uirtutes que peccata operantur in nobis, nec prouocant nos ad peccandum, nec lacessunt ad dimicandum, interfici non possunt nec exterminari. Ideo ergo dicitur Deus permittere, imo et incitare propemodum, aduersarias uirtutes exire aduersus nos in prelium, ut et nos uictoriam capiamus, et ille interitum consequantur. Unde mihi uidetur esse infinitus quidam numerus contrariarum uirtutum, pro eo quod per singulos pene homines sunt spiritus aliqui diuersa in his peccatorum genera  molientes; uerbi causa, est aliquis fornicationis spiritus, est et ire spiritus, alius est auaritie, alius uero superbie: et si euenerit esse aliquem hominem qui his omnibus malis agitetur, aut omnes hos spiritus, uel etiam plures in se habere inimicos putandus est: unde et per singulos plures esse credendi sunt spiritus, quia non singula singuli habent homines uitia, uel peccata committunt, sed plura ab unoquoque uidentur admitti. Et iterum non est putandum quod unus fornicationis spiritus seducat eum qui  in Britanniis fornicatur, et illum qui in India, uel in aliis locis; neque unum esse ire spiritum qui diuersis in locis diuersos homines agitet: sed puto magis principem quidem fornicationis unum esse, innumeros uero esse qui in hoc ei officio pareant,  et per singulos quosque homines diuersi spiritus sub eo principe militantes, ad huiuscemodi eos peccata sollicitent. Similiter et iracundie spiritum principem esse unum arbitror, innumeros uero esse sub ipso agentes, qui per singulos quosque homines huiuscemodi uitii peccata succendant. Similiter et auaritie unum esse principem, sicut et superbie et ceterorum malorum. Et ideo non unus principatus esse dicitur in contrariis uirtutibus ab Apostolo sed plures, aduersum quos sibi pugnam esse et nobis omnibus scribit ; et esse tamen omnium horum principem uelut eminentiorem quemdam in nequitia et in scelere celsiorem, qui totum mundum quem isti ad peccata singuli quique per peccatorum  species pro parte sollicitent, solus uelut omnium principum dux, et totius nefande militie magister exagitet. Cuius figuram cum de Iabin discuteremus, pro paruo intelligentie nostre captu, in superioriribus patefecimus. Beatus ergo est qui indesinenter spiritalem macheram tenens, non aufert eam a ceruicibus horum hostium de quibus superius memorauimus. Sicut et Ieremias propheta dicit: »Maledictus homo qui facit opera Dei negligenter ,« et aufert macheram suam a sanguine inimicorum. Hoc si secundum litteram intelligamus, necesse erit nos indesinenter sanguinem fundere: quod Iudei putantes, qui ex integro caro sunt et sanguis, crudeles et implacabiles fiunt, dicentes maledictionem impositam esse his qui a sanguine  effundendo cessauerint: et ideo pedes eorum ueloces sunt ad effundendum sanguinem. Sed illis huiuscemodi intelligentia, quia caro et sanguis sunt, uideatur; mihi autem prestet Deus nunquam negligenter opera Domini agere, nec auferre spiritalem gladium uerbi Dei a sanguine contrariarum uirtutum, et mortificare eas in unoquoque auditorum. Interficiuntur autem in nobis et ipsa demonum genera, si his auditis eorum opera non agamus. Dicitur autem in sequentibus quia accepit iehsu omnem terram, sicut mandauit Dominus Moysi.



CAPUT uII. De eo quod Iosue cepit omnem terram, sicut locutus est Dominus ad Moysen, et tradidit eam in possesionem filiis Isrel secundum partes et tribus, quieuitque  terra a preliis.

 »Cepit ergo Iosue omnem terram sicut locutus est Dominus ad Moysen, et tradidit eam in possessionem filiis Isrel secundum partes et tribus suas, quieuitque terra a preliis suis.« Ille iehsu filius Naue non uideo quod ceperit terram. Quantum enim terre cepit qui Iudeam tenuit solam? Noster autem Dominus iehsu, ipse cepit uere omnem terram in eo quod ex omni terra atque ex omnibus nationibus ad eum concurrit credentium multitudo. Additur etiam post hec, posteaquam omnem terram cepit iehsu, et »requieuit,« inquit, »terra a preliis.« Hoc quomodo uere uidebitur dici de filio Naue, quia cessauit terra a bellis, que nunquam uere temporibus eius cessauit a bellis? Sed hoc  completur in solo Domino meo. Si enim consideres te, qui uenisti ad Iesum, et per gratiam baptismi missionem consecutus es peccatorum, etiam in te non pugnat caro aduersus spiritum, et spiritus aduersus carnem, cessauit terra tua a bellis. Si Christum Iesum in corpore tuo circumferas, ita et cessantibus in te omnibus preliis efficieris pacificus, et filius Dei uocaberis. Sed hoc fiet posteaquam bella transieris, et aduersarios uiceris; tunc tibi dabitur requies, ut requiescas sub uite tua, que est Christus, et Spiritus sanctus, ut ita gratias referas Domino Patri omnipotenti in ipso Christo Iesu Domino nostro.



CAPUT uIII. Numerus ciuitatum quas expugnabat Iosue, et tradidit filiis Isrel in possessionem.

 »Hi sunt reges terre quos percussit Iosue, et filii Isrel trans Iordanem ad occidentalem plagam, a Balgaath in campo Libani, usque ad montem cuius pars ascendit in Seir: tradiditque eam Iosue in possessionem tribubus Isrel: singulis partes suas, tam in montanis, quam in planis atque campestribus. In Asedoth, et solitudine, et meridie, Hetheus fuit, et Amorrheus, Chananeus, et Pherezeus, Heueus, et Iebuseus,« et reliqua. Pugna Iosue atque uictoria eius in alienigenis significat pugnam ac uictoriam Domini nostri Iesu Christi, quam per sua membra, ipse caput Ecclesie,  quotidie facit ac perficit. Septem ergo gentes quas filii Isrel pugnando uicerant significant spiritales nequitias, contra quos populus Dei incessanter confligit; sicut earum nominibus bene expressum intelligi potest: interpretatur enim Hetheus formidans siue stupens, Gergeseus colonum eiiciens, Amorrheus amarus, Chananeus negotiator aut quasi mouens uel erubescens, Pherezeus separans siue disseminans, Heueus ferus siue pessimus uel lapides colligens, Iebuseus calcatus. Et quid in Hetheo nisi metus et stupor diaboli, qui terrere semper studens seruos Christi exprimitur? Agit enim malignus ut presentium rerum damna et persecutionum molestie militibus Christi terrori fiant; quatenus ad luxus mundi et cupiditatem rerum presentium  facilius eos prouocet atque seducat. Et quis in Gergeseo, nisi ille qui colonum paradisi per fraudem eiecit, ostenditur? Quis uero in Amorrheo, nisi ille qui totus amarus est et indignatione plenisimus, designatur? Quid autem in Chananeo, nisi negotiator iniquissimus, qui per auaritiam lites et iurgia mouet, innuitur? Et quis per Pherezeum, nisi ille qui per zelum malum separat a Deo, et ducit ad infernum, atque inter unanimos disseminat discordiam, insinuatur? In Heueo quoque nullus melius quam ille qui ferus, durus et pessimus ubique est, figuratur. Iebuseus quoque nomine suo proteruiam diaboli significat, qui per superbiam propriam se exaltat, sed per humilitatem seruorum  Christi contemnitur, calcatur, atque opprimitur. Huiuscemodi ergo nequitias quandiu in hoc mundo peregrinatur sancta Ecclesia, semper contrarias habet, sed spe uictorie contra eas pugnare nunquam cessat. Unde Isrel sub Iosue trans Iordanem dimicans ad occidentalem plagam, a Baalgath in campo Libani usque ad montem cuius pars ascendit in Seir, eos percutere describitur: quia plebs fidelium ubi congregatas contra se hostium turmas agnouerit, in planis et arduis, in prosperis et in aduersis, ad uictorie palmam uenire semper satagit; Baalgath enim congregatio eorum interpretatur. Possidentque tribus Isrel singule partes suas, tam in montanis quam in planis atque campestribus, et Aseroth, et solitudine, cum sancti uiri animas suas possidere  per patientiam student, atque per arma iustitie a dextris et sinistris, per gloriam et ignobilitatem, per infamiam et bonam famam, in eodem equitatis statu permanere gaudent. Sed his breuiter attactis, quid numerus ciuitatum quas filii Isrel sub Iosue preliando ceperint, typice designet, uideamus. Triginta etenim ac duarum ciuitatum reges simul cum eo pugnando ceciderunt. Et quid per tricenarium numerum nisi sancte Trinitatis fides, cum obseruantia decalogi mandatorum designat? Et quid per binarium, nisi duo testamenta et duo precepta caritatis, in quibus tota lex pendet et prophete, demonstrantur? Belligerare ergo milites Christi sub ipso uero rege aliter non norunt, nisi per fidei uirtutem et obseruantiam mandatorum Dei, sicque laboris sui  premium percipere fideliter appetunt: quod in eodem numero adhuc designatum accipi potest; nam tricenarius et binarius numerus quater octonarium tenet, et possessio autem uera non nisi octo beatitudinibus constat, quia adipiscitur ibi regnum celorum. Sed ad hoc nemo perueniet, nisi secundum magisterium quatuor Euangeliorum per quadrigam uirtutum illuc ascendere festinet. Ciuitates ergo quarum reges ibi superati esse leguntur triginta due fuerunt: Iericho que interpretatur luna, Abi oculus uel fons, Ierusalem uisio pacis, Ebron participatio tristitie siue fortitudinis, Ierimoth timens mortem, uel altitudinem mortis, Lachis iter, uel sibimet uir, Eglon uitulus meroris uel festiuitatis eorum, Gazer precisio uel diuisio, Dabir loquens aut rursum  timens, Gader maceria et sepes, Erma anathema eius, Areth consurrectio descensionis, Lempna candor siue lateres, Odollam testimonium eorum, Maceda exustio siue orientalis, Bethel domus Dei, Dafua malum ab arbore non a malitia, Afer fodit siue humus, Afecth continuit uel continentia, Saron princeps tristitie, Madon contradictio siue habitatio, Asor sagitta luminis, Semeron custos eius uel nomen uidit, Achsaf medicamentum, Thanach respondens siue humilitas, Mageddo pomorum eius siue cenaculum eius, Ledes sanctitudo, Iachanee possedit populum, Ermeli damnatio uel contendens, Dor generatio, Galgal uota uel reuelatio, Thersa complacitio. Sed si ista nomina secundum suam interpretationem ad spiritalem intellectum uertimus,  uitiorum ibi sine dubio destructionem et uirtutum prouectum inueniemus. Oportet ergo militem Christi primum cognoscere fragilitatem et mutabilitatem suam, quod significat Iericho, que interpretatur luna: deinde oculos mentis extollere ut contempletur celestia, atque futura attendens, ad fontem uite eterne, quem qui biberit non sitiet in eternum, quatenus pertingat ad uisionem pacis, quod significat Ierusalem. Deinde considerare eum oportet mala que gessit, et habere inde tristitiam salutarem, exercereque opera uirtutum, sicut in Ebron nomine expressum est. Hincque timens mortem futuram atque altitudinem mortis perpetue, quod Hierimuth sonat, per Lachis intellectu assumat uirtutem,  et pergat iter iustitie, quod ducit ad uitam eternam. Inter hec quoque compunctioni cordis operam det, dum cognoscit se in peregrinatione istius uite constitutum, et ad festiuitatem future patrie per Dei gratiam percipiendam toto nisu anhelet, que in Eglon uocabulo designata est. Per Gazer ergo significationem, precidat carnis dilectationem, ac dissipet hostium malignam suggestionem. Loquatur recta, quod Abir suo uocabulo notat, timeatque futuram discussionem superni iudicis, quia omne uerbum otiosum quod locuti fuerint homines super terram, reddent rationem de eo in die iudicii; muniatque se fidei muro, sicut Gazer docet; et abdicet diabolo atque operibus eius anathemate perpetuo, quod Erma admonet. Sicque post descensum  uitiorum, consurgat in arcem uirtutum, hoc enim Areth sua nuncupatione hortatur; et per Lemne et Odolle nomina, testimoniis Scripturarum institutus, candorem lucis intendat eterne. Per Maceda quoque ortum lucis uere induatur, et exurat hostium machinamenta atque consilia, ut in Bethel nostra, quod est sancta Dei Ecclesia, perpetuo manere possit; ibique, secundum Afer interpretationem, in carne sua laboret ut secundum Dafue intellectum fructus percipiat uite sempiterne. Habeat continentiam, confundat principem tristitie, hoc est, diabolum; contradicat eius suasionibus, diuino illustratus lumine. Hec quoque quatuor nomina ciuitatum,  hoc est, Afech, Saron, Madon et Asor, suis interpretationibus omnia ita docent. Omni diligentia custodiat cor suum, quod Semeron innuit; et in Achsaph nomine discat querere medicamentum sacrarum Scripturarum: atque per Thanah admonitus, ubique seruet humilitatem; agnoscatque nomine Mageddo fructum uirtutum, et norit contemplationis appetere sublimitatem: sicque ad sanctitatem ueraciter perueniet, quod designat Tedes, et plurimus adesse et prodesse poterit, ut Lakane sua appellatione demonstrat. Contemnit mortem quia damnauit uitia, sicut Ermeli figuraliter ostendit: et in Dor nuncupatione generationis diuine particeps existens, quia pacifici filii Dei uocabuntur. Per Galgal rotam presentis uite superna reuelatione transcurrens,  in Thersa nomine in fine iam cognoscit se complacere Altissimo, cum transfertur de incolatu istius mundi ad regnum celeste et ad uisionem Dei perpetuam, iuxta illud Psalmiste quod ait: »Placebo coram Domino in lumine uiuentium . Et iterum. »Placebo Domino in regione uiuorum .« Hec ergo breuiter adnotaui, non exposui; ut sciat lector que sublimitas est sapientie diuine in Scripturis sacris, et quod omnia que ibi reperiuntur ad edificationem suam rite transferre potest, qui sane fidei oculo eam inspicere, diligenter meditari non neglexerit.



LIBER TERTIUS.



CAPUT PRIMUM. De senectute Iosue et sermone Domini ad illum.

»Iosue uero senex prouecteque etatis erat.« Presbyteri uel seniores non eo nomine appellantur quod longeuam duxerint uitam; sed pro maturitate sensus et grauitate uenerande uite hac appellatione decorantur, maxime cum additur ad presbyterum sermo iste qui sequitur: »Plenus dierum.« Si enim eui prolixitate appellandus qui presbyter uel senior uidetur, quem magis alium oportebat hoc nomine censeri, quam primum Adam, uel certe Mathusalem, aut Ne, qui utique pluribus quam  ceteri annis in hoc mundo uixisse declarantur. Sed nunc uidemus quod quidem ex illis nullus refertur a Scriptura presbyter uel senior appellari; sed is qui longe breuioris temporis uitam duxit, primus in Scripturis sanctis Abraham presbyter uel senior appellatur . Dictum est etiam ad Moysen a Domino: Elige tibi ab omni populo presbyteros, quos tu ipse nosti, qui probi sunt . Sed obserua etiam tu, o auditor, in omni Scriptura, sicubi inuenire potes appellationem hanc, »senior et plenus dierum,« positam super aliquem peccatorem. Nunc ergo sancti Spiritus uox est, pronuntiantis Iesum presbyterum uel seniorem prouectum in diebus: ita enim dixerat, inquit, iehsu presbyter uel senior, prouectus dierum: quod utique de  peccatore dici non poterat, quia peccator non est prouectus dierum. Non enim se extendit in ea que inante sunt, obliuiscens ea que retro sunt, sed semper retro conuertitur, et ad uomitum suum reddit, et ideo non est aptus regno celorum. Qui autem semper ad priora extenditur, iste prouectus est in diebus suis.

»Et dixit Dominus ad eum: Senuisti et longeuus es, et terra latissima derelicta est, que necdum est sorte diuisa,« et cetera. Nescio ergo si in hoc loco illud potest uideri; quia hoc dicebat Dominus ad Iesum pro etate eius senili, omnes  uidebant, omnes nouerant. Et que sunt tam magna ista diuina responsa, que homines disserunt, ut dicant homini seni, quia senex es, quod omnes uidebant et omnes nouerant. Sed mihi uidetur magnum aliquod testimonium a Domino per hoc dari Naue filio, cum ei dicitur, »quia prouectus dierum es.« Et quantum quidem proloqui nobis uel aperire diuinis mysteriis fas est ego arbitror quod sicut sol iste diem facit mundo huic, ita et Sol iustitie facit aliquos dies spiritales, qui fulgore ueritatis et lampade sapientie illustrentur. Si quis ergo in preceptis Dei uitam hanc presentem, que sicut Iacob dicebat, »paucorum et malorum dierum est ,« transegerit, et immaculatum se ab hoc mundo custodierit, atque omnes aduersarios  et hostes suos subegerit, spiritalis ab istis paucis et malis diebus prouehitur, et promouetur ad illos dies eternos et bonos eterni solis luce signatos. Talis ergo quodam ordine intelligendus est et iehsu ex diuinis responsis prouectus dierum pronuntiari. uerum quoniam instituimus que de Iesu dicuntur, etiam ad Dominum Saluatorem nostrum referri, quis ita presbyter et senior, prouectus dierum intelligitur, sicut ipse qui est principium, primogenitus omnis creature? Et ideo fortasse ipse solus uere et integer presbyter dicitur, ante quem nemo est. Igitur etsi sunt qui dicuntur in Scripturis presbyteri, uel seniores, uel pontifices, tamen Dominus iehsu in pontificibus pontificum princeps; et sicut in pastoribus princeps pastorum est, ita et in presbyteris uel senioribus  princeps presbyterorum putandus est, et in episcopis princeps episcoporum. Et omne quodcunque honorabile nomen est, primum in hoc et principem esse credentium et Saluatorem, quia ipse est omnium caput. Audi autem ad hec responsum diuinum quod dicit: »Tu prouectus es in diebus, et terra relicta est multa ualde.« In superioribus dicebantur, sicut obseruauimus, quia cessauit terra ab illis, et quia omnem terram iehsu cepit; et hic modo scriptum est quia terra relicta est multa ualde? Putasne contraria sibi contineant? hocne leuiter suspicandum est? Sed redeamus ad intelligentiam spiritalem, et in ea nichil inuenis esse contrarium. Intuere Domini et Saluatoris nostri primum quidem aduentum, cum uenit seminare semen  suum in orbem terre, quomodo cepit omnem terram solo seminis iactu, et quomodo aduersarias potestates ex ea et angelos refugas qui gentilium mentes obsederant effugauit, et interim seminauit uerbum atque Ecclesias propagauit: hec est prima eius totius terre possessio. Sequere autem, o auditor, per subtiles lineas uerbi, et ostendam tibi quomodo etiam secundo cepit terram hanc, que nunc dicitur ab Iesu multa esse derelicta terra. Audi de ea dicentem Paulum: »Oportet eum regnare donec ponat omnes inimicos suos scabellum pedum suorum .« Hec ergo est terra que nunc multa dicitur esse derelicta, donec omnes subdantur pedibus eius, et per hec in hereditate capiat uniuersos. Et hec est, inquit, terra que derelicta est,  »Omnes fines Philisthiim,« et alia quamplurima que sequuntur. Multa adhuc supersunt, quantum ad nostra tempora spectat, que uidemus nondum pedibus Iesu subiecta esse, que necesse est utique omnia obtinere. Neque enim finis esse poterit rerum, nisi prius fuerint cuncta subiecta. Sic enim et propheta dicit , quia omnes gentes seruientes a finibus fluminum usque ad fines orbis terre in conspectu eius. Procedunt Aethiopes de trans ripas fluminum: Aethiopes offerent sacrificia; unde constat quod in secundo aduentu hanc terram multam, que superest, obtinebit iehsu. Sed beati sunt illi qui primo eius aduentu obtenti sunt; ipsi enim uere in gratia erunt, qui multis aduersariis  resistentibus, et multis hostibus impugnantibus, bello et armis hereditatem terre repromissionis accipiunt. Cum uero ex necessitate quis fuerit subiectus, tunc quando etiam nouissimum inimicum destrui necesse est mortem, non erit iam in gratia his qui subiiciuntur.

 »Ad meridiem uero sunt Heuei, omnis terra Chanaan, et Maara Sidoniorum, usque Afeca et terminos Amorrhei, eiusque confinia. Libani quoque regio contra orientem a Baalgath sub monte Hermon, donec ingrediaris Emath. Omnium qui habitant in monte, a Libano usque ad aquas Miserephod, uniuersique Sidonii. Ego sum qui delebo eos a facie filiorum Isrel. ueniat ergo in partem hereditatis Isrel, sicut precepi tibi.«  Cum enumerauerit plurimas gentes, de Sidoniis solis dixit: »Et omnes Sidonios ego exterminabo a facie filiorum Isrel.« Nominati sunt et Chananei, nominati sunt et hi qui sunt ex finibus Accaron et a sinistris partibus fluminum, et alie quamplurime gentes; et de solis Sidoniis dixit Dominus quod eos euersurus sit. Sidonii autem dicuntur, sicut iam diximus, uenatores. Qui intelliguntur isti mali uenatores quos Dominus exterminat, nisi ille uirtutes contrarie de quibus dicit propheta, quia »parauerunt laqueos sub pedibus meis ,« quibus scilicet uenentur et decipiant animas peccantium? Istos ergo exterminat Dominus. Cum isti tales interierint uenatores, cum iam nemo fuerit qui laqueos tendat et retia ut decipiat animas in peccato,  tunc requiescet unusquisque sub uite sua et sub ficu sua.



CAPUT II. De diuisione terre per singulas tribus Isrel, et quod tribui Leui non dedit possessionem; sed sacrificia et uictime Domini Dei Isrel ipsa est hereditas eorum.

 »Et nunc diuide terram in possessionem nouem tribubus, et dimidie tribui Manasse, quia Ruben et Gad possederunt terram quam tradidit eis Moyses famulus Domini, trans Iordanem ad orientalem plagam,« et cetera. Lectum est quia Moyses dederit hereditatem quibusdam; post hec uero legitur quia et iehsu secundum preceptum Domini distribuit hereditatem. Primus ergo Moyses  distribuit hereditatem, secundus autem iehsu. Nunc Moysis legem intellige. Hi ergo qui secundum legem uixerunt, primi acceperunt hereditatem, sed ex terra repromissionis. Tunc deinde cum accepissent terram hereditatis: non enim possident, neque diuidunt, sed exspectant, usquequo eis per Iesum distribuatur in sortem. Nonne hoc euidenter est quod Apostolus dicit, ad Hebreos scribens de prioribus patribus, quos dicit fide placuisse Deo, et addidit dicens: »Hi autem omnes testimonium habentes per fidem, nondum consecuti sunt repromissiones, Deo pro nobis aliquid melius prouidente, ut in ea sine nobis perfecti efficerentur?«  Habent igitur repromissionem suam, et requieuerunt,  et digni iudicati sunt per Moysen capere hereditatem; uerumtamen adhuc et ipsi pugnant, in certamine sunt pro his qui sub Iesu militant. Sed et requiris qui sunt qui pugnent, et que est pugna ista quam illi gerunt? Ego sic arbitror, quod omnes illi, qui dormierunt ante nos, patres pugnent nobiscum et adiuuent nos orationibus suis. Ista namque etiam quemdam de senioribus magistris audiui dicentem in eo loco in quo scriptum est in Numeris  quia ablinget synagoga illa hanc synagogam sicut ablingit uitulus herbam uiridem de campo; dicebat enim: Quare huiusmodi similitudo sumpta est, nisi quia hoc intelligendum est in loco quod Synagoga Domini, que nos precessit, in sanctis oret, et in lingua consumet aduersarias synagogas, id est, orationibus  et precibus aduersarios nostros absumet? Non ergo in armis pugnandum est nobis aduersus hostes nostros inuisibiles, sed orationibus et uerbis Domini, meditationibus et operibus ac sensibus rectis: sic enim armabantur et patres, fide et operibus uincentes; sic umbre et exemplaria deseruiunt celestium hi qui legem suscipiunt, que est illius uere legis umbra; ita et exemplar et umbra consequenter sunt diuisionis celestis hi qui in Iudea hereditatem diuidunt terre. Erat ergo in celis ueritas, umbra uero et exemplar ueritatis in terris; et donec umbra hec constabat in terris, erat Ierusalem terrestris, erat templum, erat altare, et erat uisibilis cultus, erant pontifices et sacerdotes, constabant etiam ciuitates et uici Iude, et omnia hec  que nunc in libro hoc descripta esse recitantur. Cum uero in aduentu Saluatoris Dei nostri de celis descendentis, ueritas de terra orta est, et iustitia de celo prospexit, umbre et exemplaria ceciderunt; cecidit enim Ierusalem, cecidit templum, altare sublatum est, ut neque in monte Garizim, neque in Ierusalem sit locus ubi oportet adorare; sed ueri adoratores qui adorant Patrem, in spiritu et ueritate adorent. Sic ergo presente ueritate typus et umbra cessauit; et cum adesset templum illud, quod per Spiritum Dei et uirtutem Altissimi in utero uirginis fabricatum est, dirutum est templum ex lapidibus fabricatum: aderat pontifex futurorum bonorum, cessauerunt pontifices taurorum et hircorum; uenit Agnus Dei qui tollit peccata mundi, destitit agnus ex pecudibus  assumptus, et nequidquam atque inaniter tot seculis iugulatus. Refertur autem prima et secunda hereditatis facta diuisio: prima quidem per Moysen; secunda uero, que et potentior est, per Iesum facta describitur: et Moyses trans Iordanem tribui Ruben, et tribui Gad, et dimidie tribui Manasse, possessionem decernit; ceteri uero omnes per Iesum suscipiunt hereditatem. Diximus iam prius quomodo per legem placuerunt Deo, precedentes tempore eos qui per fidem Iesu ad promissa perueniunt, nondum ea que perfecta sunt consequuntur: exspectantes eos qui posteriores, diuerso quidem tempore, sed una fide placebunt, sicut Apostolus dixit: Utinam sine nobis perfectionem consequerentur .

  »Tribui autem Leui non dedit possessionem; sed sacrificia et uictime Domini Dei Isrel ipsa est eius hereditas, sicut locutus est illi,« etc. Leuitis neque Moyses dedit hereditatem neque iehsu. Quare quid aliud sentiendum est, nisi quod sunt in Ecclesia Domini quidam qui uirtute animi et meritorum gratia ceteros homines precedunt, quibus ipse Dominus esse hereditas dicitur. Et si fas est audire in talibus, et arcani reconditi aliquid aperire, uideamus ne forte illud sit quod sacerdotum et Leuitarum figuram latenter ostendit, quia in omni populo, eorum dico qui saluantur, maior sine dubio pars est et longe numerosior eorum qui simpliciter credentes, in timore Dei per opera bona, per honestos mores et actus probabiles Domino placent;  pauci uero sunt et ualde rari qui sapientie operam dantes, et mentem suam puram mundamque seruantes, atque in omnibus preclaris uirtutibus suas animas excolentes, ceteris simplicioribus per doctrine gratiam illuminant iter quo gradiuntur et ueniunt ad salutem. Hi fortassis sub Leuitarum et sacerdotum nomine designantur, quorum hereditas ipse Dominus est, qui est sapientia, quam pre ceteris omnibus dilexisse perhibentur. Inuenio tamen aliquam differentiam in his que Moyses distribuit et in his que iehsu. Moyses namque duabus et semis tribubus terram distribuens ultra Iordanem, non dedit Leuitis habitaculi portionem que eos contingebat. iehsu autem dedit non solum his tribubus quas ipse dispensat, uerum etiam illis que  a Moyse trans Iordanem fuerant collocate. Habitacula etenim Leuitis in singulis tribubus decernuntur, ut et permulto magnificentius mysterium nosceremus. Iste enim ordo Leuiticus et sacerdotalis, qui Dei sapientie et scientie operam impendit, non potuit a Moyse sortem habitationis accipere, quia non erat Moyses ueritatis, sed umbre exemplaris minister. iehsu uero Dominus noster, qui erat sapientia Dei, ipse habitacula sapientibus prebet. Non enim potuit dicere Moyses, »uade, uende omnia que habes, et da pauperibus, et habebis thesaurum in celis; et ueni, sequere me .« Hoc est enim partem dare Leuitis. Nec potuit dicere Moyses, quia »qui non renuntiauerit omnibus que possidet, non potest meus esse discipulus .« Non  enim potuit dicere Moyses: »Omnis enim qui non oderit patrem uel matrem, et fratres et sorores et filios, et insuper etiam animam suam, non potest esse meus discipulus .« Hoc Moyses facere non potuit, idcirco habitacula sacerdotum uel Leuitarum dispensare non potuit. Beatus ergo est qui se exhibet talem, et in istis omnibus que precipit iehsu inuenitur esse perfectus, ut ab Iesu sortem celestis mansionis accipiat in futuro; de quo ipse Dominus ait: »Pater, uolo ut ubi ego sum, et isti sint mecum .« Et »Sicut ego in te, et tu in me unum sumus, et isti in nobis unum sint .« Quod si audiens perfectorum et eminentiorum hereditatem Dominum dici, ignoras et  ambigis quid illud sit quod sub hoc nomine designatur, audi quia Dominus sapientia est. Cui ergo dicitur hereditas esse Dominus, iste hereditatem sapientie capit. Dominus iustitia dicitur. Cui ergo Dominus hereditas est, iste hereditatem iustitie consequitur. Dominus pax est, Dominus redemptio est, Dominus salus est, et in Domino sunt thesauri sapientie et scientie absconditi: hec omnia in hereditatem percipiet cuius hereditas Dominus fuerit. uerumtamen et isti quibus sapientia Dei, et uerbum Dei, et ueritas et iustitia esse hereditas dicitur, habitationem interim cum illis accipiunt quorum hereditas habetur in terris, ut ex ipsorum consortio hi qui per semetipsos nondum ualent participes efficiantur sapientie et scientie Dei, et  ueritas eius ac uerbi; et ita etiam ad minimos quosque dispensatio diuina pertendit, ut qui principaliter non possunt diuine gratie capaces existere, illuminari ex sanctorum consortio mereantur, et compleatur illud quod Apostolus dicit ad Corinthios de sanctis Ierosolymitis, »ut nostra quidem abundantia fiat ad illorum inopiam ,« ut et illorum abundantia fiat ad uestram inopiam. Ita ergo et nunc cohabitare iubentur Leuite et sacerdotes, qui non habent terram, ut percipiat ab Isrelita sacerdos et Leuita terrena que non habent, et rursum Isrelita percipiat a sacerdote et Leuita celestia et diuina que non habet. Lex enim Dei sacerdotibus commissa est et Leuitis, ut huic soli operam tribuant, et uerbo Dei absque ulla sollicitudine  uacent. Sed iterum ut uacare possint, laicorum uti ministeriis debent: si enim laicus ea que necessaria sunt non prebuerit sacerdotibus et Leuitis, occupati illi in talibus, id est, in corporalibus curis, minus legi Dei uacabunt. Illis autem non uacantibus neque operam dantibus logi Dei, tu periclitabis; obscurabitur enim lux scientie que in illis est, te non ministrante oleum lucerne, et culpa tua illud eueniet quod dixit Dominus, quia »cecus ceco ducatum prebens, ambo in foueam cadent .« Sed et illud complebitur quod Dominus dixit: »Si enim lux que est in te tenebre sunt, tenebre ipse quante sunt?«  Ut ergo lux scientie in sacerdotibus fulgeat, lucerna eorum sit semper accensa: tu imple officium, tu comple mandatum  Dei erga obsequia sacerdotum. Quod si forte susceptis a te que necessaria sunt, et sic non sequaris auaritiam, sed benedictionem merueris, illi neglexerint eruditioni operam dare, et uerbo Dei uacare, et in lege Dei meditari die ac nocte, ipsi uidebunt quomodo pro animabus uestris reddant Domino rationem.



CAPUT III. De eo quod nouem tribus et dimidia acceperunt sortes suas per Eleazarum sacerdotem et Iosue filium Nun, duabus tribubus et dimidia partes suas accipientibus per Moysen ultra Iordanem.

 »Hoc est quod possederunt filii Isrel in terra Chanaan, quam dederunt eis Eleazar sacerdos, et Iosue filius Nun, et principes familiarum,  per tribus Isrel sorte omnia diuidentes, sicut preceperat Dominus in manu Moysi nouem tribubus, et dimidie tribui. Duabus enim tribubus et dimidie dederat Moyses trans Iordanem possessionem: absque Leuitis, qui nichil acceperunt inter fratres suos, sed in eorum successerant locum,« etc. Discamus ex lege quam necessarie scripta sit terre diuisio, que primo tempore per Moysen, secundo per Iesum facta est: non ut utraque seruemus, sed ut rationem utriusque dicentes, illam solam teneamus que ab Iesu nobis Domino nostro traditur. Igitur illam terram que trans Iordanem Moyses distribuit, hanc his que est in terra sancta et terra bona distribuit iehsu princeps tribuum Isrel. uides ergo quia cum ab eo ceperit  uera illa hereditas terre sancte, id est, a Saluatore distribui, assumentur etiam principes ueri et spiritales Isrel. Quos autem putamus esse principes tribuum nostrarum, uel Ecclesie principes, nisi sanctos apostolos, ad quos dicit Saluator, »quia sedebitis et uos super duodecim thronos, iudicantes duodecim tribus Isrel .« Assumitur tamen ad diuisionem etiam sacerdos, qui est arcanus et mysticus sermo Dei: sic enim dicit, quia »cum uenerit iehsu, et Eleazar simul ad diuidendam terram.« Et uideamus quis est qui primus accepit hereditatem ab Iesu. »Caleb,« inquit, »filius Ieffone.« Hic enim petiit et accepit primus ceteris, quibusdam rationibus et uerbis que descripta sunt: que uerba etiam nos possunt instruere ad salutem.  Et primus omnium Caleb interpretari dicitur, quasi cor. Quis ergo quasi cor, nisi is qui in omnibus intellectui operam tribuit? Quia non aliud aliquod membrum corporis Ecclesie esse dicitur, nisi illud quod est nobis preclarius cor, id est, qui omnia cum ratione et prouidentia gerit, et ita cuncta dispensat, quasi non sit aliud nisi cor. Interpretatur autem et Ieffone pater eius conuersio. Hic ergo Caleb filius est conuersionis. Qui nisi is qui ad Dominum conuersus talem ex se fructum proferet, et cor filium generarit. Est ergo omnis qui diuinis sensibus uacat, et prudenter cuncta ac rationabiliter agit, Caleb. Hic primo quidem eruditus a Moyse, secundo uero a Iesu cui assistebat, dicens: »Tu nosti uerbum quod locutus est Dominus ad Moysen  hominem Dei;« tu scis uerbum quod locutus est. Quis enim alius potest nosse uerbum quod locutus est Dominus ad Moysen, nisi solus iehsu? Nemo sic intellexit legem sicut docuit iehsu: ipse enim omnia docuit et aperuit, ipse reuelauit Paulo, »quia lex spiritalis est .«



CAPUT Iu. De locutione Caleb ad Iosue pro terra Ebron, quam sibi postulauit dari.

 »Locutusque est ad eum Caleb filius Ieffone, Cenezeus: Nosti quod locutus sit Dominus ad Moysen hominem Dei, de me et te in Cadesbarne. Quadraginta annorum eram quando me misit Moyses famulus Domini de Cadesbarne, ut considerarem  terram, nuntiauique ei quod uerum uidebatur mihi. Fratres autem mei qui ascenderant mecum, dissoluerunt cor populi: et nichilominus ego secutus sum Dominum Deum meum. Iurauitque Moyses in die illo, dicens: Terram quam calcauit pes tuus, erit possessio tua, et filiorum tuorum in perpetuum,« et reliqua. De me, inquit, et de te locutus est Moyses: de te quidem, hoc est quod dixit Dominus quia »si crederetis Moysi, crederetis utique et mihi, de me enim ille scripsit ;« de me uero quid dixit, hoc est de Caleb, qui cor est? Certum est quia de corde scripsit Moyses, qui omnia prudenter sapienterque conscripsit. Ait ergo: Hodie ualeo sicut ualebam. Tunc sanctus quippe similiter ualet in presentibus,  et in preteritis, et in nouissimis, et in ueteribus, et in Euangeliis, et in lege. Hoc est ergo quod dicit ualere se hodie sub Iesu sicut tunc sub Moyse, quia in utriusque Testamenti mysteriis cor uigilans ualet. Sed uideamus etiam petitionem eius quam poscit ab Iesu Caleb filius Ieffone: »Peto te,« inquit, »montem hunc,« sicut dicit Dominus: In die illa. Nihil humile uel deiectum sanctus requirit, nichil quod in demersis conuallibus iacet, sed montem querit excelsum, et montem in quo ciuitates magne et munite. Et ex hoc hec poscebat, quia nouerat belligerare, sicut scriptum est: »Ciuitates munitas occupabit sapiens, et destruet munitionem in qua confidebant impii .« Putas cum hec diceret Salomon hoc nos uolebat docere quia sapiens caperet  ciuitates et munitiones destrueret ex lapidibus constructis? An illud potius indicat quod ciuitates et muri sunt impiorum dogmata, et syllogismi philosophorum, quibus astruunt impia queque et diuine legis contraria que apud paganos uel barbaros obseruantur? Sed illa his deputanda sunt, et ciuitates munitas esse atque in montibus collocatas, que heretici assertionibus uelut in altis montibus collocant. Istas ergo ciuitates sapiens quisque uerbum ueritatis predicans destruit, et urbes mendaces ueritatis ariete subuertit; sicut et Paulus dicebat, »cogitationes destruentes, et omnem altitudinem que extollit se aduersum scientiam Dei ,« ita etiam nunc sapientissimus hic Caleb assistit ante Iesum, et promittit se ualere ad bellum, et promptum  esse ad prelium. Et ideo deposcit permitti sibi uel dispensari facultatem, ut congrediatur cum dialecticis seculi, cum his qui pro ueris falsa confirmant; ut eos confutet, et superet, et subuertat omnia que illi falsis assertionibus construxerunt. Ideo denique uidens alacritatem eius iehsu, benedixit, inquit, eum, scilicet quod talia deposcat et audiat. Sed et tu si uis dare operam studiis, et legem prudenter meditari, et effici cor in lege Dei, potes istas magnificas et munitas urbes, id est, assertiones subuertere falsitatis, ut et tu merearis benedici ab Iesu et accipere Hebron. Interpretatur autem Hebron coniunctio uel coniugium: per quod potest fortasse illud ostendi quod spelunca duplex comparata  ab Abraham patriarcha ea est in qua coniugia patrum et reliquie eorum iacent, id est, Abraham cum Sara, Isaac cum Rebecca, Iacob cum Lia. Meruit ergo Caleb patrum reliquias in hereditatem suscipere, sine dubio quia per sapientiam que in eo erat qui uigebat, et sub Moyse et sub Iesu intellexerat coniunctionis ipsius rationem, et prospexerat quid esset cause quod cum Abraham sola Sara iaceret, ubi neque Agar, neque Cethura ei meruisset adiungi: uel quid esset cause quod cum Iacob sola Lia iacere uideretur, et neque Rachel que amplius fuerat dilecta, neque aliqua ex concubinis, in sepulcro ei fuerat copulata. Ipse ergo in memoriis patrum hereditatem capit prudens et sapiens Caleb, ipsi iehsu Enachitarum gentium metropolim tribuit  Hebron, et efficitur ei sors usque in hodiernum diem. Nomen Hebron antea uocabatur Cariatharbe: Adam maximus ibi in terra Enachim situs est, et terra cessauit a preliis. Cariatharbe ergo ciuitas quatuor interpretatur: et licet corrupte in Grecis codicibus Arbe scribatur, tamen in Hebreis legigitur Arbe, id est quatuor: ex eo quod ibi tres patriarche, Abraham, Isaac et Iacob, sepulti sunt, et Adam magnus, sicut in hoc libro, hoc est, in Iesu Naue scriptum est; licet eum quidam conditum in loco Caluarie suspicentur. Hec autem eadem Chebron olim metropolis Philisthinorum, et habitaculum gigantum, regnumque postea Dauid in tribu Iuda ciuitas sacerdotalis et fugitiuorum, distat ad meridianam plagam ab Elia milliaribus circiter uiginti  duobus; et quercus Abraham, que et Mambre, usque ad Constantii regis imperium monstrabatur, et mausoleum eius in presentiarum cernitur. Cumque a nostris ibidem ecclesia iam exstructa sit in circuitu, a cunctis gentibus Terebinthi locus superstitiose colitur, eo quod sub ea Abraham angelos quondam hospitio susceperit. Hec ergo primum Arbe, postea a Chebron, uno filiorum Caleb, sortita uocabulum est. Lege uerba dierum.



CAPUT u. De sorte filiorum Iuda: et quod Caleb deleuit ex Hebron tres filios Zenach, Sesai, et Achiman et Tholmai.

 »Igitur sors filiorum Iude per cognationes suas ista fuit: a termino Edom desertum  Sin contra meridiem, et usque ad extremam partem australis plage,« etc.  Consuetudo est Scripture quatuor adeo partes orbis terre, quas agrum et plagas nominant, appellare; et in distributione finium tribus Iude due tantummodo nominantur, et due reticentur. Hinc enim scriptum est: Et facti sunt fines tribus filiorum Iuda secundum plebes eorum, a finibus Idumee, a deserto Sina ad occidentem; et cum descripti essent fines ad occidentem, tum deinde et ab oriente; omne, inquit, mare salsum. Et alias duas partes reticuit, id est, septentrionis uel meridiani. uide ergo, si non repleta sunt mysteriis, licet singula uel sentire uel explicare nequeamus. Tamen prout  Dominus prebere dignatur, et nos capere ualemus, discutere singula queque tentabimus. Facti sunt, inquit, fines Iuda secundum plebes eorum, a finibus Idumee, a deserto Sina, ad occidentem. Igitur fines Iude proximi sunt finibus Idumee. Idumea uero, sicut iam diximus sepe, interpretatur terrena. Post terrena ergo statim consequuntur fines Iude, sed a deserto, inquit, Sina: interpretatur autem Sina, tentationes. Post tentationes ergo consequuntur fines hereditatis Iude. Occidens et oriens nominantur, et uicina loca ea que supra diximus imo confinia; sed et uallis Aegypti uicina occidentalibus partibus designatur, que est a deserto ad occidentem; ab oriente uero cinguntur fines mari salso. Post hoc a collibus, inquit, qui tenduntur ad occidentem;  et inde ascenditur ab occidente usque Barne, et sic pertenditur ad occidentem Cades. Et hi sunt fines eorum ab Africo; et inde perrexit usque ad uallem Aegypti. uides quomodo in occidentis partibus, et Africum, et Aegyptum nominat, et occasum? sine dubio, ut hec omnia sciat unusquisque euadenda esse et transeunda, ut ita demum possit ad tribum regiam peruenire, de qua dicit Apostolus: Certum est quod de Iuda ortus est Dominus noster iehsu Christus . A finibus est Idumee desertum Sina. Paulo ante diximus de deserto Sina quod tentationes significat; et ideo necesse est nos transire eremum tentationum, ut sic possimus peruenire in hereditatem filiorum Iuda; sed ascendere nos oportet ad ascensum collium Acrabin,  quod interpretatur scorpionis. Transeundi nobis sunt et calcandi scorpiones illi sine dubio, de quibus Saluator dicit: »Ecce dedi uobis potestatem calcandi super serpentes et scorpiones .« Qui ergo uult et desiderat ingredi hereditatem tribus Iuda, oportet eum ascendere in ascensiones istas, et calcare atque euadere scorpiones qui obsistunt: unde arbitror quod istud iter agendi sunt, quia Ezechieli prophete dicebat Dominus: »Fili hominis, in medio scorpionum tu ambulas .« Et sunt, inquit, fines usque ad Cades. Cades interpretatur sanctum uel sanctificatio. Fines ergo Iude usque ad sanctificationem perueniunt. Sed uideamus etiam que sunt fines ex partibus orientis, non quod  nunc locorum catalogum facere uelimus, sed ut mysteriorum que per hec significantur contueamur imagines. Dicitur ergo, ab oriente fines Iude esse mare salsum; et post hoc in parte eius nominatur fons solis, et ciuitas, et in hac eadem tribu esse etiam ciuitas litterarum. Oportet igitur omnem qui uult introire in partem filiorum Iuda, transire prius mare salsum, et uite scilicet et mundi huius turbines superare, et euadere omnia que in hoc mundo, pro incerto usu et lubrico, marinis fluctibus comparantur, ut possit ad Iude terram peruenire et fontem solis accedere. Quis est autem fons solis, uel ciuitas solis? Illius sine dubio de quo scriptum est: »uobis autem timentibus nomen meum orietur sol iustitie .« Huius ergo solis, si prius  euaseris mare salsum, fontem inuenies in terra Iude. Quem fontem? Illum profecto de quo dicebat iehsu: »Qui biberit de aqua quam ego dabo ei, fiet in eo fons aque salientis in uitam eternam .« Huius igitur solis cum talem qualem diximus inueneris fontem, inuenies etiam ciuitatem eius: Est enim, inquit, ibi et ciuitas solis. Dicitur esse in Aegypto ciuitas solis; sed ista ciuitas solis que in Aegypto est, huius solis nomen accepit quem Pater celestis oriri iubet super bonos et malos; illa uero ciuitas que in Iudea est, sanctorum tantummodo efficitur, quia ciuitas Dei est: et fons ille, de quo superius diximus, fluuius effectus letificat ciuitatem Dei. Sed et tu si ex omni parte munitus sis, et continentie muro circumdatus, si patientie et magnanimitatis  turribus circumdatus es, etiam tu efficeris ciuitas Dei; si uero ad hec omnia adieceris tibi lumen scientie, sicut Isaias , et sol in te iustitie radiauerit, efficeris etiam et tu ciuitas solis, uel ciuitatem solis sorte hereditatis accipies: sed et si te tradideris legi Dei, ut in ipsa mediteris die ac nocte, et non recedat liber legis de manu tua, sicut dicitur ad Iesum; et si memor sis precepti Saluatoris, in quo dicit: »Scrutamini Scripturas ;« si ergo talibus studiis te mancipaueris, et eruditionem diuine legis uel legendo uel audiendo obtinueris, tue portionis efficitur ciuitas litterarum. Et hec quidem nos pro possibilitate sensus nostri, uel etiam pro auditus uestri capacitate, discussimus: summa uera  scientia, et profundior horum intelligentia apud illos erit qui ueram hereditatem ueri et unigeniti Filii Dei, que repromissa est his qui eum perfecte dilexerint, consequi merebuntur.

 »Caleb uero filio Ieffone dedit partem in medio filiorum Iuda, sicut preceperat ei Dominus, Chariath Arbe, patris Enach, ipsa est Ebron: deleuitque ex ea Caleb tres filios Enach, Sesai et Eman, et Tholmai de stirpe Enach; atque inde conscendens uenit ad habitatores Dabir, que prius uocabatur Chariath Sepher, id est ciuitas litterarum.« Primo ergo discutiamus quare metropolim accepit Caleb, et illam que prima inter ceteras omnes in terra repromissionis metropolis nominatur.  Et metropolis Enach interpretatur humilitas inanis, uel responsio inanis. Accepit ergo Caleb metropolim humilitatis inanis. Duas esse humilitates certum est, unam laudabilem, de qua dicit Saluator: »Discite a me quia mitis sum et humilis corde, et inuenietis requiem animabus uestris ;« et de hac humilitate dictum est, quia »omnis qui se humiliauerit, exaltabitur ;« et iterum: »Humiliamini sub potentissima manu Domini .« Est enim et alia humilitas culpabilis peccatorum, sicut illa quam de illicito concubitu dicit Scriptura quod de Amon scriptum est, qui humiliauit Thamar sororem suam . Est ergo humilitas inanis. Cepit metropolim uel excidit Caleb, et interemit tres filios Enach, qui erant filii inanis  humilitatis. Illis interfectis ipse habuit ciuitatem, et fecit que in consequentibus scripta sunt. Qui autem sunt filii inanis humilitatis quos exterminauit Caleb? Primus Susi, qui interpretatur extra me, hoc est, extra sanctum: filius inanis humilitatis quem exterminauit. Caleb, imo extra Dominum est. Et alius Ahiman, qui interpretatur frater meus extra consilium, et frater sine consilio: omnes enim fratres qui de humilitate inani nascuntur, certum est quia extra consilium sunt. Tertius Tholmai, quod interpretatur precipitium uel suspensio: quod designat nichil in eo stabilitatis, sed uaga omnia et in preceps ruentia. Istos ergo tres filios Enach exterminauit et interfecit Caleb, et post istos ascendit etiam in Dabir. Nomen erat Dabir prius ciuitas litterarum.  Dabir interpretatur loquela, sed nomen Dabir erat prius ciuitas litterarum. Ita ciuitatem litterarum intelligo omne ueteris Instrumenti testamentum, et hanc ipsam quam nunc disserere conamur Scripturam intelligamus esse ciuitatem litterarum; que postmodum efficitur Dabir, quod est loquela: hec est enim que prius in litteris erat, et secundum litteram intelligebatur, modo in Ecclesiis, reuelante Domino, loquela effecta est, loquentibus de ea et disserentibus primo apostolis, et remouentibus de ea spiritalem loquelam. Sed et singuli quoque doctores Ecclesiarum litteram legis, loquelam et disputationem suam illam euangelicam fecerunt. Qui sunt autem tres filii Enach quos Caleb, in cuius persona uirtutem legis descripseramus, interimit?  Inanis humilitas accipienda est illa, quam omnes seculi pete uel philosophi diuinitatem senserunt, quia et humilia et Deo indigna sunt que senserunt. Quid est tam humile inaniter quam ligna et lapides deos uel astruere uel putare. Huius ergo inanis humilitatis primus filius est qui dicitur extra me, hoc est, primus sensus eorum et extra ueritatem, et extra Dominum est. Secundus uero Ahiman, id est, frater sine consilio; certum est quia et iste frater sit illius erroris qui sine consilio agitur. Quid enim tam sine consilio quam relinquere Dominum, qui nos fecit esse, et sequi deos quos fecimus? Tertius erroris sensus est Tholmai, quod est precipitium uel suspensio: nouissima namque huius erroris ostenduntur in precipitium et profundum  inferni. Hos ergo gentilitatis sensus tanquam filios Enach uetusti erroris abscidit lex, que etiam secundum litteram Dominum uerum et creatorem omnium predicat.



CAPUT uI. De eo quod dixit Caleb: Qui percusserit Chariat-Sepher et ceperit, dabo illi Axam filiam meam uxorem; et cepit eam Othoniel filius Cenez, frater Caleb iunior. Et de eo quod postulauit Axa filia Caleb patrem suum ut daret sibi terram irriguam.

 »Dixitque Caleb: Qui percusserit Cariath-Sepher et ceperit eam, dabo illi Axam filiam meam uxorem. Cepitque eam Othoniel filius Cenez, frater Caleb iunior: deditque ei Axam filiam suam uxorem. Qui cum pergerent simul, suasit  uir eius ut peteret a patre suo agrum. Suspirauitque ut sedebat in asino. Cui Caleb, Quid habes, inquit? At illa respondit: Da mihi benedictionem: terram australem et arentem dedisti mihi, iunge et irriguam. Dedit itaque ei Caleb irriguam superius et inferius,« etc. Othoniel autem interpretatur responsio Dei. Responsio Dei dici potest is cui respondet Dominus, hoc est, cui reuelat secreta et pandit arcana. Iste ergo est qui potest accipere ciuitatem litterarum ueteris Instrumenti, et excidere litteram occidentem, frater Caleb iunior. Ego autem sum frater Caleb de Ecclesia iunior, qui excisa ac diruta legis littera, sensum in ea spiritalem requiro. Excido autem litteram, cum iam non secundum litteram azyma manduco, neque pascha  cum Iudeis obseruo, neque sabbatum secundum litteram curo. Promissum namque est mihi quia si excidero ciuitatem litterarum, accepturus sim filiam fratris mei maioris. Eram namque prius filius Cenez, qui interpretatur spretio. Quis enim erat ita spretus sicut nos gentes, alienati a conuersatione Isrel, spem non habentes, et sine Deo in hoc mundo eramus? Nam prior ille frater meus, cuius nunc filiam accipio, pro eo quod excidi ciuitatem litterarum, ille filius Ieffone fuit, qui interpretatur conuersio. Dat mihi ergo filiam suam, scientiam siue intelligentiam mihi iuniori fratri dat lex, secundum quod scriptum est: »Auferetur a uobis regnum Dei, et dabitur genti facienti fructum eius .« Sciendum tamen est aliud esse legem, cui nunc  personam dedimus Caleb, aliud litteram ueteris Testamenti, quam ciuitatem figuraliter diximus litterarum. Accepta ergo littera filia eius, ego frater eius iunior abduco eam de domo patris sui: que cum ueniret mecum sedens super asinum, illum sine dubio quem soluerant discipuli Saluatoris, dicit ad patrem suum: Da mihi benedictionem, pater; et accepit Gonethlam inferiorem et Gonethlam superiorem: quod euidentius iam Apostolus dicit: »Pollicitationem habens uite que nunc est et future .« Et Saluator promittit ut hi qui uerbi sui perfectionem sequuntur, accipiant centuplum in hoc seculo, et uitam eternam in futuro. Hoc est ergo accepisse in benedictione Gonethlam inferiorem et Gonethlam superiorem: quam benedictionem  oremus ut et nos consequi mereamur.  Iuxta tropologiam uero, Axa super asinum sedet, cum irrationabilibus carnis sue motibus anima presidet, que suspirans a patre terram irriguam petit, quia a creatore nostro cum magno gemitu querenda est lacrymarum gratia. Sunt namque nonnulli qui iam in dono perceperunt libere pro iustitia loqui, oppressos tueri, indigentibus possessa tribuere, ardorem fidei habere: sed adhuc gratiam lacrymarum non habent. Hi nimirum terram australem et arentem habent, sed et adhuc irrigua indigent: quia in bonis operibus positi, quibus magni atque feruentes sunt, oportet nimirum ut aut timore supplicii, aut amore regni celestis, mala  etiam que ante perpetrauerunt deplorent. Et licet in multis speciebus compunctio diuidatur, quando singule queque a penitentibus culpe planguntur; unde ex uoce quoque penitentium Ieremias ait: »Diuisiones aquarum deduxit oculus meus ;« principaliter tamen compunctionum genera duo sunt: quia Deum sitiens anima, prius timore compungitur, post amore. Prius enim sese in lacrymis afficit, quia dum malorum suorum recolit, pro his perpeti supplicia eterna pertimescit. At uero cum longa meroris anxietudine fuerit formido consumpta, quedam iam de presumptione uenie securitas nascitur, et in amore celestium gaudiorum animus inflammatur: et qui prius flebat ne duceretur ad supplicium, postmodum flere amarissime  incipit quia differtur a regno. Contemplatur etenim mens qui sunt illi chori angelorum, que societas sanctorum spirituumque maiestas interne uisionis Dei: et amplius plangit quia bonis perennibus deest, quam prius cum mala eterna metuebat; sicque fit ut perfecta compunctio formidinis tradat animo compunctionem dilectionis: quod bene in hac sacra ueracique historia figurata narratione describitur. Quia ergo, ut dixi, duo sunt compunctionis genera, dedit ei pater suus irriguum superius et irriguum inferius. Irriguum quippe superius accipit anima cum sese in lacrymis celestis regni desiderio affligit; irriguum uero inferius accipit, cum inferni supplicia flendo pertimescit. Et quidem prius inferius, ac post irriguum superius datur: sed quia  compunctio amoris dignitate preeminet, necesse fuit ut prius irriguum superius, et post irriguum inferius commemorare debuisset.



CAPUT uII. Quod Iebuseum habitatorem Ierusalem non potuerunt filii Iuda delere, habitauitque cum eis; et quod non interfecerunt filii Ephraim Chananeum qui habitat in Gazer.

 »Iebuseum autem habitatorem Ierusalem non potuerunt filii Iuda debellare. Habitauitque Iebuseus cum filiis Iuda in Ierusalem usque in presentem diem,« et cetera.  Filii Iuda uolebant disperdere uel interimere Iebuseos de Ierusalem, et non potuerunt, propter quod habitauerunt Iebusei cum filiis Iuda in Ierusalem  usque in hodiernum diem. uolumus, a littera incipientes, requirere ab his qui putant hec secundum litteram stare posse, quid est hoc quod dicit, usque in hodiernum diem? Quod uerbum Scriptura pro eo ponit ut eternitatem seculi per hoc significet; sicut dicit: »Nolite recedere a Domino in hodiernum diem ;« hoc est, donec seculum stat. Ostendant ergo mihi quomodo Iebusei, donec seculum stat, habitent cum filiis Iuda in Ierusalem, quippe cum ne ipsi quidem filii Iuda habitent Ierusalem. Ideo ergo nec istud uerum esse poterit quod Iebusei cum Iudeis habitent in ea. Sed nos intelligamus hec spiritaliter assumentes Euangelii parabolam, que dicit de zizaniis: »Sinite utraque crescere; ne  forte uolentes eradicare zizania, eradicetis simul cum ipsis et triticum .« Sicut ergo in Euangelio permittuntur zizania simul cum tritico coalescere, eodem modo etiam qui hic in Ierusalem, id est, in Ecclesia sunt Iebusei, isti qui ignobilem et degenerem uitam ducunt, qui fide et actibus et omni conuersatione peruersi sunt. Neque possibile est ita ut neque impius in ea, nec quisquam peccator residere uideatur; sed sint in ea omnes sancti et beati, et in quibus nulla prorsus peccati macula deprehenditur. Sed sicut dicitur de zizaniis: »Ne forte eradicantes zizania, eradicetis simul cum eis et triticum,« ita etiam super his dici potest in quibus uel dubia uel occulta peccata sunt. Neque enim dicimus de his qui manifeste et euidenter criminosi sunt, et  non de Ecclesia expelluntur. Audi ergo Scripturam dicentem quia non potuerunt filii Iuda disperdere Iebuseos, sed habitauerunt cum ipsis usque in hodiernum diem. Unde precor uos qui fideles estis, ut ita uitam uestram et conuersationem seruetis, ne in aliquo uel ipsi scandalum patiamini, uel aliis scandalum faciatis; sed sit uobis summi studii summaque cautela, ut ne quis in hanc sanctam conuersationem uestram pollutus intreat, ne quis Iebuseus inhabitet uobiscum. uides enim quia dicit Scriptura quod non potuerunt filii Iuda eiicere Iebuseos de Ierusalem. Iebusei interpretantur conculcatio. Ergo quia non possumus eiicere omnes istos qui nos conculcant, eos statim quos possumus, quorum peccata manifesta sunt : »ne forte eradicantes zizania, eradicemus simul etiam cum illis triticum.« Mouet me tamen quod dixit, quia non potuerunt eiicere Iebuseos, id est eos qui interpretantur conculcatio; et ideo uideamus qui sunt in Ecclesia conculcantes. Illi sine dubio, de quibus Dominus dicebat in Euangelio: »Nolite mittere sanctum canibus, neque margaritas uestras ante porcos, ne forte conculcent eas pedibus suis, et conuersi disrumpant uos .« Isti sunt ergo Iebusei qui indigne audiunt uerbum Dei; et cum audierint, neque ut infideles discedunt, neque permanent fideles; sed percepta mysteriorum notitia, et fidei nostre secretioribus perscrutatis, conuersi disrumpunt nos, et contradictionibus suis corda  nostra disrumpunt, conculcantes uerbi Domini margaritas, et ornamenta fidei maculantes. De istis ergo dicitur quia non potuerunt filii Iuda eiicere Iebuseum de Ierusalem usque in hodiernum diem.

 »Et non interfecerunt filii Ephraim Chananeum qui habitabat in Gazer; et habitauit Chananeus in Ephraim usque in hodiernum diem.« Ephraim interpretatur fructificatio. Qui ergo fructificat et crescit in fide, non potest exterminare Chananeum semen pessimum, semen maledictum, semen semper mobile, semper incertum: hoc enim interpretatur Chananeus. Et certum est quia cum eo qui fructificat et crescit, semper habitat Chananeus;  nunquam enim tentatio, nunquam motus cessant ab eo. Sed tu si uere fructificas in Deo, et uides talem aliquem inquietum, turbidum, mobilem, scito quia Chananeus est; et non potes eiicere eum de Ecclesia, quia non potuerunt filii Ephraim disperdere Chananeum. Illud obserua quod Apostolus monet dicens: »Subtrahite uos ab omni fratre inquiete ambulante .« Sed quoniam Salomon  suadet hec que legimus, describi in corde tripliciter, etiam aliud, preter illa que diximus, quod cordi meo occurrerit, ad aures uestras proferam: Et uos facite quod scriptum est, ut uno dicente, ceteri examinent . Me ergo dicente quod sentio, uos discernite et examinate si rectum est, aut minus rectum. De Ierusalem frequenter  diximus quia uisio pacis interpretatur. Si ergo in corde nostro Ierusalem edificata est, hoc est, uisio pacis in corde nostro fundata est, et spiritum, qui est pax nostra, semper intueamur et seruemus in corde; si quidem ita fixi et stabiles sumus in hac uisione pacis, ut nunquam prorsus ulla cogitatio mala et alicuius peccati consilium ascendat in corde nostro. Si hoc ita fieri posset, poteramus dicere quia in Ierusalem sumus, et nullus alius habitat nobiscum nisi illi qui sancti sunt. Nunc uero si ad grandem prouectum ueniamus, et summis nosmetipsos studiis excolamus, tamen non puto cuiquam tantum in corde puritatis euenire, ut nunquam aduerse cogitationis contagione maculetur. Certum est habitare Iebuseos cum filiis Iuda in Ierusalem:  non tamen diximus hec ut negligamus, quantum fieri potest, eiicere eos, sed satis agendum nobis et tentandum quotidie eiicere eos de Ierusalem. Sed, sicut scriptum est, non possumus simul omnes eiicere. Hoc idem autem in his qui fructificant sentiendum est, quia Ephraim filii nominati sunt, qui et ipsi Chananeos, uagas et lubricas cogitationes, semper debent eiicere de animabus suis. Potest autem Deus Iebuseos et Chananeos a filiis Ephraim proiicere. Ipsum ergo Dominum deprecemur, ut eiiciens a nobis malas cogitationes, bonas inserat et dignas in Ierusalem ciuitati celeste, in quibus nichil pollutum inueniatur aut sordidum quod nos in die iudicii ex conscientie cogitationibus arguat, sed inueniatur in nobis puritas cordis.

  »Habitauitque Chananeus in medio Ephraim usque in diem hanc tributarius,« et cetera. Secundum aliam autem editionem ita legitur: »Et non perdidit Ephraim Chananeum qui habitabat in Gazer: et habitabat Chananeus in Ephraim usque in diem istum: donec ascendit Pharao rex Aegypti, et cepit ciuitatem, et incendit eam in igne: et Chananeos, et Pherezeos, et qui habitabant in Gazer, transpunxit, et dedit eam Pharao in dotem filie sue.«  Quod de Pharaone dictum est, miror si prophetice dictum intelligere debeamus, cum hec historia illis temporibus conscripta credatur, quibus erant gesta illa recentia. Quid autem magnum eligi potuit  quod prophetice diceretur, cum preterita narrantur, taceanturque futura maiora et maxime necessaria? Proinde potius existimandum est Septuaginta Interpretes, qui auctoritate prophetica ex ipsa mirabili consensione interpretati esse perhibentur, hec addidisse; non tanquam futura pronuntiantes, sed quia tempore illo ipsi erant, quo facta esse meminerant, et in libro Regnorum legerant, regum temporibus hoc factum esse . Quod ideo credibilius nobis uisum est, quoniam inspeximus interpretationem que est ex Hebreo, et hoc ibi non inuenimus: sicut nec illud quod dictum est de Iericho quod qui eam reparasset, incurreret maledictum quod dixerat iehsu. Sic enim scriptum est: »Et adiurauit iehsu in die illa:  Maledictus homo qui resuscitabit et edificabit ciuitatem illam. In primogenito suo fundabit eam, et in nouissimo suo imponet portas eius.« Hucusque inuenitur in interpretatione ex Hebreo. Illud autem quod sequitur: »Et ita fecit Oza, qui ex Bethel in Abiron primogenito suo fundauit eam, et in Segub nouissimo imposuit portas eius ;« hoc illic non legitur. Unde apparet a Septuaginta interpositum, qui factum esse nouerant.  Chananei tertio dicti sunt esse in filiis Ephraim. Si enim diligentius obseruemus quomodo tertio dicantur esse Chananei cum filiis Ephraim, et Domino prestante poterimus inuestigare ordinem dictionum quid ex hoc in primo, quid in secundo, quid in tertio factum refertur. Puto quod non erimus increduli,  quia uere hec, non ut sola nobis rerum gestarum narratio traderetur, scripta sunt, sed sacramentis diuinis Deoque dignis repleta. Primo ergo dictum est quia non perdidit Ephraim Chananeum qui habitabat in Gazer, sed habitabat Chananeus in Ephraim usque in hodiernum diem, et factus erat sub tributo seruus. Ascendit quoque rex Aegypti Pharao, et accepit ciuitatem, et incendit eam igni, et Pherezeos qui habitabant in Gazer trucidauit, et dedit eam in dotem filie sue. Secundo: Et factum est, inquit, quoniam inualuerunt filii Isrel, et fecerunt Chananeos subiectos, exterminatione autem non exterminauerunt eos. Tertio, quando contradixerunt uiri de tribu Ephraim Iesu, uolentes secundum numerositatem suam, quia plures erant, et ualidiorem  etiam accipere sortem: et iubentur ascendere in saltum, et sibi ipsis ampliorem locum facere. Ut possint latiora spatia occupare, iubentur exterminare Chananeum. uideamus ergo quid sibi uideatur de Chananeis tripartita narratio. Primo Chananeus nobiscum quidem est, et sub tributo est; non est tamen obediens nobis, neque seruus. Secundo etiam seruus efficitur, et obediens. Chananeum hic carnem nostram accipiamus, uel ea que carnis sunt: hec primo nobiscum est, hoc est anime, adiuncta, sed non est ei obediens, nisi tantum quod tributa dispendit; et ministerium quidem exhibet agendi aliquid uel mouendi; concupiscit tamen aduersus spiritum, et non est obediens anime. sed suis desideriis cedit.  Si uero iam aliquantum profecerimus, efficitur nobis caro seruus, et obediens ac parens anime nostre profectus, cum sibi carnem et obedire et seruire fecerit. Tertius uero est quod perfectum est; si enim iam ueniamus ad perfectum, etiam exterminandus a nobis dicitur Chananeus, et morti tradendus. Quomodo autem in nostra carne completur, audi Apostolum dicentem: »Mortificate autem membra uestra que sunt super terram, fornicationem et immunditiam ,« et cetera que sequuntur. Et iterum dicit: »Qui autem Christi sunt, carnem suam crucifixerunt cum uitiis et concupiscentiis suis .« Sic ergo tertio, hoc est, cum ad perfectionem uenimus, et membra nostra mortificamus ac mortem Christi in corpore nostro circumferimus, exterminamus  a nobis Chananeos. Sed et illud non otiose pretereundum est quod dicitur Pharao misisse et accepisse Gazer ciuitatem, in qua Chananeus habitat cum Ephraim, et dedisse eam in dotem filie sue. Gazer autem interpretatur constructio. Si ergo corpus et anima una atque eadem constructione habitent, id est, coniuncte sibi inuicem et socie, ita ut et anima carnaliter uiuat, et non festinet anima uelocius sibi obedientem et subditam facere carnem, uerendum est ne forte ueniat Pharao ex Aegypto, et captiuam ducat infelicem animam, ita ut eam tradat filie sue in dotem. Si enim consideres illud quod dixit apostolus Paulus , exsurgere aliam legem in membris nostris, et captiuos ducere nos in legem peccati, inuenies quomodo ille Pharao, qui est  auctor et rex peccati, animam que carnaliter uiuit in dotem conscripsit.



CAPUT uIII. Sermones filiorum Ioseph ad Iosue, et responsio eius ad eos.

 »Locutique sunt filii Ioseph ad Iosue atque dixerunt: Quare dedisti mihi possessionem sortis et funiculi unius, cum sim tante multitudinis, et benedixerit mihi Dominus. Ad quos Iosue ait: Si populus multus es, ascende in siluam, et succide tibi spatia in terra Pherezei et Raphaim, quia angusta est tibi possessio montis Ephraim,« et reliqua. Filii uero Ioseph questionem mouent de hereditate maiore; sortem requirunt, dicentes ad  Iesum: Quare nobis dedisti in hereditate sortem et pedaturam unam? Ego autem populus multus, et Dominus me benedixit. Si ergo et nos populus multus sumus, et benedixit nos Dominus, audiamus ab Iesu: Populus multus, ascende in saltum, et munda tibi ipsi, et para tibi locum in terra, et purga Pherezeos et Raphaim. Necesse est nos eiicere Pherezeos. Inuenimus autem Pherezeos interpretari fructificationem. Sed sicut sepe iam diximus de aliis omnibus, et in hoc duplex est interpretatio. Est enim fructificatio bona et fructificatio mala, sicut in Euangeliis designatur, »quia arbor bona bonos fructus facit .« Oportet ergo nos expellere quidquid non bene fructificat, et abscidere fructus  peccati, et purgare fructus iustitie. Sed et Raphaim, inquit, expelle, uel potius expugna de te. Raphaim inuenimus interpretatum resolute matres. Est et in anima nostra uirtus quedam que parit sensum, et uelut mater est eorum sensuum uel intellectuum qui procedunt ex nobis, secundum quod dicitur in sacramento de anima quasi de muliere: Salua erit autem per filiorum generationem, si permanserit in fide et ueritate . Ista ergo mater, hoc est, ista uirtus, anime illi in qua fortis et ualida ac robusta generatio generat sensus ualidos et potentes, et qui superari a contradicente in te non possunt. In aliis autem uirtus ista resoluta est et remissa, que indicatur ex sensibus, cum languidi quidam referuntur et inepti, et nichil in se fortitudinis  continentes. Hoc ergo significatur sub nomine Raphaim: et huiuscemodi de nobis matres remissas esse, que sensus ineruditos et inutiles pariunt. Et bene seruauit spiritalis intelligentie proprietatem, nec est  exterminandum bellicum Chananeum. Sed quid respondit illi iehsu? Si populus multus es, et uirtutem habes, non erit tibi sors una, quia saltus est tibi, et mundabis eum. uides quia ad nostram spiritalem intelligentiam dicitur, ut et mundemus siluam que inutilis est, et excidentes inutiles atque infructuosas ex nobis arbores, faciamus ibi noualia, que semper innouemus, et ex quibus fructum capiamus tricesimum, et sexagesimum et centesimum. An non eadem nobis et Euangelii sermo denuntiat dicens: »Ecce securis ad radices arborum  apposita est. Omnis ergo arbor que non facit fructum bonum, excidetur et in ignem mittetur?«  Hec prioribus nostris Naue filius precepit iehsu de infructuosis arboribus excidendis; hec nobis Dominus iehsu in Euangeliis mandata describit. Et quomodo non uerum est quod umbra precessit, et ueritas subiecta est? Hoc autem quod addidit dicens: »His si emundaueris, inquit, siluam, et erit tibi cum exterminaueris Chananeos.« Diximus iam superius quomodo nobiscum positus Chananeus primo tributa dependit, secundo obediens efficitur ac subiectus, tertio uero in membrorum nostrorum mortificatione etiam exterminari dicitur. Que si recte intelligimus, et donauerit nobis Dominus per gratiam suam hec ita intelligere, sit  aliquid opere pretii hec de secretis et absconditis in publicum produxisse, et uenisse ad agnitionem nostram que seruabatur obtecta, et conemur, secundum hec que diximus, Chananeum qui nobiscum est, citius subiicere nobis et obedientem facere: quia si dimittimus eum et negligimus, ueniet Pharao rex Aegypti, et incipiet locum nostrum in dotem filie sue dare, et captiuos nos tradere legi peccati. Sed absit hoc ab Isrelitica nobilitate, ut seruiat filie Pharaonis Isrelita; quem iam Deus eduxit de terra Aegypti, iterum seruiat illi, qui in mari Rubro submersus est, Pharaoni. Obseruemus ergo, sicut et hic dicit iehsu, ut preualeamus nos contra Chananeos; ne si forte super nos illi inualuerint, et obtinuerint  nos, de Isrelitis Chananeos faciant nos, sicut et ille effectus est quem superauerat carnis illecebra, cui dicitur a propheta Daniel: »Semen Chanaan et non Iuda, species seduxit te .« Non ergo eueniat nobis audire, »semen Chanaan,« quia maledictus Chanaan puer seruus est fratribus suis.



CAPUT IX. De eo quod Iosue misit nuntios ad metiendum terram Chanaan et describendum eam iuxta numerum uniuscuiusque multitudinis: quam ipse diuisit in septem partes, et tradidit filiis Isrel in possessionem singulis secundum sortes suas.

 »Congregatique sunt omnes filii Isrel in Silo, ibique fixerunt tabernaculum testimonii, et fuit eis terra subiecta. Remanserunt autem filiorum Isrel septem tribus, que necdum  acceperant possessiones suas; ad quos Iosue ait: Usquequo marcetis in ignauia, et non intratis ad possidendam terram quam Dominus Deus patrum uestrorum dedit uobis? Eligite de singulis tribubus ternos uiros, ut mittam eos, et pergant, atque circumeant terram, et describam eam iuxta numerum uniuscuiusque multitudinis, referantque ad me quod descripserint. Diuidite uobis terram in septem partes. Iuda sit in terminis suis ab australi plaga, et domus Ioseph ab Aquilone: mediam inter eos terram in septem partes describite. Huc uenietis ad me, ut coram Domino Deo uestro mittam uobis hic sortem, quia non est inter uos pars Leuitarum: sed sacerdotium Domini est eorum hereditas.  Gad autem, et Ruben, et dimidia tribus Manasse iam acceperunt possessiones suas trans Iordanem ad orientalem plagam, quas dedit eis Moyses famulus Domini,« et reliqua. In consuetudine quidem hominum, cum aliquid sorte diuiditur, fortuitu uidetur sors illa ad illum, uel alia ad alium cedere. In Scriptura autem sacra non ita est: et aliquoties querebam apud memetipsum si dere tanta ac tali patres sancti sortibus iudicium commisissent. Quod si esset apud sanctos ita gestum, iam de aliis hominibus uel gentibus nichil mirum uideres, si nichil haberetur eximium in his que a sanctis dicuntur sorte diuisa. Sed uideamus si forte in Scripturis aliquid inueniamus esse positum quod nobis quid uirtutis contineatur in sortibus manifestet. Incipiamus  ergo a Leuitico, ubi scriptum est: »Et accipient, inquit, duas sortes, sors una Domino, et sors una apopompeo,« hoc est, transmissori: »et super quemcunque uenerit sors apopompei, accipient hircum illum, abducent in locum eremi uiuum, et dimittent illum in dimissionem suam: alium uero hircum immolabunt Domino ,« et reliqua que ibi sunt, que utique sciunt qui legunt. Et iterum ibi Moyses diuisit sorte tribui Ruben, et tribui Gad, et dimidie tribui Manasse que poposcerant trans Iordanem, accipere terram illam quam poposcerant filii Isrel. Dedit autem ipse iehsu, secundum preceptum Domini, Caleb filio Ieffone, et tribui Iuda sortem. Dedit autem Ephraim et illi que  supererat tribui Manasse, et post hec congregauit in ecclesia filios Isrel et dixit: Mittam sortem, et proferam in conspectu Domini, si prius describentes terram, et tuleritis mihi descriptionem eius. Et ita post hec sortibus missis hereditas populo Dei distribuitur; et agitatur sors ista, non fortuitu, sed secundum hoc quod predestinatum est a Deo. Denique tribus Beniamin primam ibi accepit sortem ubi erat Ierusalem, post hec tribus Simeon secunda, post hec Issachar, deinde Zabulon, deinde Aser, post hec etiam Nephthalim, deinde Dan; in quibus nouissime ueniunt tres ille tribus que ex concubinis descenderant Iacob. Que ergo ratio sortium apud memetipsum requirebam, ut ex multis testimoniis Scripturarum quod latebat agnoscerem. Inueniebam sane  in Scripturis etiam gentiles homines usos esse sortibus. Hinc cum nauigaret Ionas, et tempestas urgeret; aiunt namque illi qui nauigabant: »Mittamus sortem, et sciamus cuius causa hec tanta malitia ,« quasi sors tantum ualeret ut prodere posset cuius causa periculum nauigantibus immineret. Quamuis gentiles essent et alieni a cognitione Dei, non tamen hac opinione falluntur, sed quod uerum erat prodidit eis sors super Ionam. Querens ergo de his inuenio et Salomonem in Prouerbiis dicentem »Contradictiones cohibet sors, et inter potentes definit ,« ueluti cessare ostendens contradictiones ubi mittitur sors. Sed cum hec in ueteri Testamento non pauca referri de sortibus inuenirem, conuerti me etiam ad Nouum Testamentum, ut uiderem  si forte uel ibi contemnuntur sortes, aut num ibi quidem earum usus alibi dicitur; et inuenio quod aliquando cum deesset numero apostolorum unus, et esset necessarium in locum Iude alium subrogari, conuenientes apostoli  et elegerunt duos, et statuerunt in medio, nec tamen de his sibimetipsis iudicium permiserunt, ut illum facerent quem ipsi uoluissent; »sed orantes, inquit, miserunt sortem,« ut ex illis duobus quos statuerant in conspectu Dei, id est, Ioseph qui uocabatur Barnabas, qui cognominatus est Iustus, et Mathiam. »Cecidit, inquit, sors super Mathiam, et annumeratus est cum Christi apostolis .« Precedente namque ratione,  non iam casu sed prudentia sors diuinum iudicium deferebat. Sed adhuc querebam in Nouo Testamento si sors in Christo uel in Ecclesia nominatur, uel in rebus mysticis que ad animam pertinere uideantur. Inuenio Paulum ad Ephesios scribentem, dicere de Christo: »In qua, inquit, sorte uocati sumus, predestinati secundum propositum eius qui omnia operatur secundum consilium uoluntatis eius, ut simus in laudem glorie eius qui ante sperauimus in Christo ;« sed ad Colossenses hec scribentem: »Gratias agentes Deo Patri, qui idoneos nos fecit in partem sortis sanctorum in lumine .« Tam multis ex Scripturis sanctis de commemoratione sortium testimoniis congregatis, quo ex multorum locorum  consideratione uirtutem rei possimus diligentius apprehendere, mihi quidem ex his omnibus uel euidens adhuc sensus ad liquidum patere non potuit, uel etiam de re tanta enuntiandi et proferendi animi metus insedit. Illud autem, in quantum res patitur, contigisse sufficiet, quod nobis ab apostolis sors ducta designat; quia ubi fide integra ac oratione premissa sors dicitur, ea que Dei uoluntas continet in occulto sors hominibus declarat in manifesto. Secundum interiorem uero intellectum, sicut Paulus uidetur indicare cum dicit: »In parte sortis sanctorum in lumine, et sorte uocatis in Christo,« uidendum est ne forte non solum hominibus sed et in supernis uirtutibus sors agitur; et presideat aliqua uirtus huic officio, que uerbi causa Iesu filio Naue nunc  sorte hereditatem distribuendi, non aliquam gratiam, sed secundum hoc quod scit placere Deo, ducatum prebeat sortis, et illi quidem faciat euenire que prima sunt, quem scit apud Dominum primum locum tenere, ut hoc quod in occultis apud Deum habetur, sortis gubernatione etiam hominibus demonstretur: alium uero facere secundi loci, et alium tertii. Quod non solum in terris arbitror, uerum etiam in celestibus; et huiusmodi sorte que apud Domimum meritorum contemplatione distinguitur, etiam illo tempore habeatur; cum diuiderit Excelsus gentes, et disseminauerit filios Adam , et constituerit filios gentium secundum numerum angelorum Dei; et facta est portio Domini Iacob, funiculus hereditatis eius Isrel. uides ergo et hic partem  et funiculum Domini Isrel dicit esse sortem. Nunc ergo fortuito arbitrandum uenisse sortem illi quidem angelo gentem illam suscipere, uerbi gratia Aegyptiorum: alii autem angelo, Idumeorum, Moabitarum; et alii Indiam uel unamquamque nationem earum que sunt super terram. Sed et ibi etiamsi secundum numerum angelorum Dei dicantur sorte gentes iste diuise, tamen illa sors, sicut in hominibus diximus, quia Dei iudicium quod in occulto est sors pandit in publico, ita etiam ibi fuisse credendum est, ut pro merito et uirtute unusquisque angelus etiam et illam gentem in diuisionem susciperet. Et quid dico de magnis et de generalibus rebus, cum ne per singulos quidem nostrum, absque huiusmodi sorte que Dei iudicio dispensatur, euenire dicendum  est? uerbi causa, ut alius quidem nostrum talem uel talem uitam nouitate sortitur; uel certo illud quod erga homines geri ex Scripturis sanctis sepe docuimus, quod et boni angeli adsint hominibus, et contrarii; quod utique fortuito et absque iudicio sit ille angelus illius anime, uerbi causa, et Petri custos fortuitu sit, et alius Pauli, uel alius unius infantis de Ecclesia, de quorum angelis dicit Dominus »quia semper uident faciem Patris qui in celis est ;« de quibus utique dubitandum non est quod iudicio Dei, qui uel illorum dignitate uel nostre anime aliquid perspicit, et qualitatem uniuscuiusque nostrum et custodiam sortitur sorte quadam mystica Christi dispensatione directa.  Ego autem, in quantum ad opinionem meam spectat, puto audenter dicendum etiam de his uirtutibus que mundi huius ministeria susceperunt, quod non fortuitu uel casu illa uirtus uel illa terre laboribus et germinationibus prosit, illa fortius fluminum fluenta sufficienter exhibeat, alia imbrium, alia uentorum, alia marinis, alia autem terrestribus animalibus singulis quibusque a terra gignentibus presit: et esse in his singulis sacramenta meffabilia diuine dispensationis, ut ordini suo cuncta et competenti per unamquamquam uirtutem dirimantur officio. Sic enim et Apostolus dicit: »Nonne omnes ministratorii sunt spiritus, in ministerium missi propter eos qui hereditatem capiunt salutis?«  Ad horum igitur imitationem credendum est  etiam his Scripturarum auctoritate referre sortes, et duci per Iesum hereditatem, et per unamquamque tribum diuina dispensatione decerni; et per ineffabilem prouidentiam Dei a presentibus in his sortibus adumbrari, future hereditatis portio expleatur. Quoniam quidem lex umbram dicitur habere futurorum bonorum, et sicut dicit Apostolus de his qui ad Dominum Iesum Christum uenerunt, quia »accessistis ad Sion montem, et ciuitatem Dei uiuentis Ierusalem celestem .« Est aliqua in celis ciuitas que dicitur Ierusalem et mons Sion. Non est utique hoc sine causa quod Beniamin in sorte sua accepit Ierusalem et montem Sion. Quia celestis illius Ierusalem ratio sine dubio hoc exigebat, ut iam aliqua Beniamin dari deberet  Ierusalem terrestris, que illius celestis figuram seruat ac formam. Similiter autem de Beniamin dicendum est quod certa aliqua ratione in Iude sortem decernitur, uel Hebron, uel alie singule ciuitates singulis quibusque tribubus conscribuntur, nisi quia illa celestia loca in quibus Ierusalem et Sion memoratur esse, sine dubio et cetera que his uel uicina uel coniuncta sunt loca, hoc in se causa et ratione continebant in celis quod sorte distribuendo figurabatur in terris. Hinc ergo est quod dispensauit diuina sapientia nomina quedam locorum scribi in Scripturis, que mysticam quamdam interpretationem contineant, per que indicatur uobis qui hec cernitis, quibusque rationibus, et non casu uel fortuitu fieri dispensentur. Si enim est putandum  quod fortuitu acciderit, uerbi causa, ut ille angelus Michel uocaretur, alius uero Raphel; et, ut ad humana descendam, sicut non fortuitu, ut ille patriarcha Abraham uocaretur, et ille Isaac, et alius Isrel; sed ne in feminis quidem casu accidit, sed certe diuina ratione, ut illa Sara uocaretur ex Sarai, et ille Isrel ex Iacob uel certe Abraham. Et ut certum est quod unusquisque angelorum uel hominum ex his que sibi iniunguntur officiis et actibus etiam nomina sortiuntur, ita consequens est etiam loca quedam esse celestia et ciuitates, sicut celestis dicitur Ierusalem et Sion; esse etiam alias quarum typum et imaginem iste que in terris sunt continent, que nunc in hac Scriptura mystice nobis per  Iesum Naue filium designantur. De ipsis puto ciuitatibus dictum: »Aedificabuntur ciuitates Iude, et habitabunt ibi, et hereditabunt eam .« De ipsis etiam Dominus et Saluator dicit, »quia multe mansiones sunt apud Patrem meum ;« et de ipsis credendum est ciuitatibus seruo illi qui bene negotiatus fuerit Dominum dicere: »Habe potestatem supra decem ciuitates ,« et alii supra quinque. Hec de diuisione sortium terre Iude proferre ad uos, in quantum fas fuit, ausi sumus Scriptura prouocante, que Ierusalem dicit celestem, et montem Sion, et similiter cetera que scripta sunt esse in celis, que nobis occasionem dederunt sentire de his omnibus que mysteria in his celestia describuntur.

  »Et Amorrheus permansit ut habitaret in Elon, et in Salumin: et grauata est manus Ephraim super eos: et facti sunt illis tributarii.«  Hoc iam contra Domini preceptum fiebat, et adhuc uiuebat iehsu, sed dux eorum in illis preliis iam pro senectute non erat. Propter hoc dictum est, a Domino factum est ut confortaretur cor illorum, qui simul conspirauerunt ire in bellum contra Iesum, ne ista illis misericordia preberetur, etiam contra Dei preceptum, si remansissent non expugnati, et senescente Iesu, siue defuncto, relinquerentur expugnandi filii Isrel qui eis contra preceptum Domini possent parcere, quod ille non faceret.  Amorrheus interpretatur amarus uel amaritudo. Habitantes ergo in Elon, que  interpretatur pax, pacifici permanent, et habitant amaritudines in arietantibus et pacificis. Arietantes sunt hi qui, in agone positi, expugnare diabolicas edes et destruere conantur; pacifici uero, qui in carnalibus concupiscentiis superati pacem anime egerint: in utrisque tamen perseuerare contendit contraria uirtus amaritudinis et persistere; in quo tale aliquo intelligere possimus, quia dicit, permansit Amorrheus in ipsis. uerbi gratia, si inimica uirtutis demonis ex amaritudine turma ueniens obsideat alicuius corpus, perturbat et hebetat ruentes, adhibeantur autem multe orationes aut multa ieiunia, multe exorcistarum bone manus impositiones. Sed adhibita sibi ex Dei nominis inuocatione tormenta mauult pati quam discedere ab homine quem  impudenter obsidet et nequiter: ita etiam hic intelligendum est in istis qui dicuntur Amorrhei, qui permanent et persistunt habitare in Elon et in Salumin. Et ut uere ostenderet Scriptura quia perferentes penas et flagella persistunt, dicit: Et grauis facta est manus Ephraim super Amorrheos. Quibus autem grauis efficitur manus Ephraim super Amorrheos, uel exorcistarum ut diximus, manus impositione imposita, grauari dicitur super immundos spiritus manus Ephraim uel boni actus, uel bona opera grauantia affligunt demonum genus, contrariasque uirtutes. Quanto enim nos meliora gerimus, et quantum in optimis conuersamur, tanto illis hec molesta efficiuntur et grauia. Gratum uero illis est et acceptum,  et uoluntatem eorum quodammodo exhibet qui intra hebetudinem et flagitiis uiuit. Qui uero in bonis actibus manuum suarum grauauerit super eos, etiamsi penitus eos expellere non potuerit, certe tributarios eos facit et subiectos.



CAPUT X. De eo quod dederunt filii Isrel possessionem Iosue filio Nun in medio sui, iuxta preceptum Domini.

 »Dederunt filii Isrel possessionem Iosue filio Nun in medio sui, iuxta preceptum Domini, urbem quam postulauit Thamnath Saraa in monte Ephraim, et edificauit ciuitatem, habitauitque in ea,« et reliqua.  Quantam mansuetudinem et humilitatem beati Iesu, qui dignus erat ferre nomen Iesu Domini et Saluatoris  nostri, declarat; ait enim: Dederunt enim, inquit, filii Isrel sortem Iesu filio Naue in semetipsis precepto Domini: dederunt ciuitatem quam petiuit Thamnath Saraa, que est in monte Ephraim; et edificauit ciuitatem, et habitauit in ea. Ipse est qui dedit hereditatem omnibus filiis Iuda, qui dedit Ephraim et dimidie tribui Manasse; ipse dedit magnifico illi Caleph filio Iephone hereditatem; ipse misit ternos per singulas tribus, qui uniuersam terram peragrarent atque describerent, et ostenderent sibi; ipse misit omnibus sortes, et se in nouissimis reseruauit. Quare putas uoluit omnium esse nouissimus? Sine dubio ut esset omnium primus. Et nec ipse sibi hereditatis sortem presumpsit, sed a populo accepit; et illi dat populus hereditatem, a quo  ipse acceperat; sic enim scriptum est: Et dederunt filii Isrel sortem Iesu filio Naue. Sed figuraliter contingebant illis que nobis proponuntur ad formam, ut et nos seruemus preceptum illud quod et iste opere impleuit, quod dicitur: »Quanto magnus es, tanto humilia te magis apud Dominum, et inuenies gratiam .« Et iterum scriptum est: »Si te ducem ordinauerint, ne extollaris, sed esto inter eos quasi unus ex ipsis .« uide ergo quomodo duxerat populum, ipse qui eos introduxerat in terram sanctam, in terram repromissionis: ipse erat successor Moysi, et non ipse sumere permisit sortem terre, sed exspectat ut accipiat portiunculam. Dignus iehsu hoc nomine edificat locum ipsum quem accepit, et  construit eum, ut uere dignum faciat munere Dei et hereditate diuina. Sed quoniam ad Dominum et Saluatorem nostrum ea que de Iesu scribuntur referre consueuimus, fortassis etiam noster omnis hic populus dat aliquam portionem meo Domino Iesu, et uelut locum quemdam habitationi eius tribuit. Sed ne iniuriosum uideatur esse quod dicitur, requiramus quomodo ei damus nos serui habitationis locum. Ego si possum bonus fieri, dabo locum Filio Dei in me; et acceptum a me locum in anima mea Dominus iehsu edificat, et facit in eo muros inexpugnabiles et turres excelsas, ut edificet in me mansionem, si mererer, dignam se et Patre: et ita adornet animam meam, ut capacem eam sue sapientie  et totius sanctitatis efficiat: in tantum ut etiam faciat secum intrare, et in ea facere mansionem, et cenare etiam apud talem animam cibos quos iste donauerit. uideamus ergo quis est iste locus in quo cupit habitare iehsu: In monte, inquit, Ephraim, hoc est, in monte fructifero. Qui putas sunt in nobis montes fructiferi in quibus habitet iehsu? In illis profecto in quibus sunt fructus Spiritus sancti, »gaudium, pax, patientia, caritas ,« et ceteri in quibus sunt montes fructiferi qui fructus Spiritus afferunt, et mente ac spe excelsi sunt. Et licet pauci esse tales possint, tamen si uel pauci fuerint, in ipsis habitans Dominus iehsu, qui est lux uera omnium, emittet radios suos lucis sue, etiam super reliquos omnes, quos nondum sub habitaculo  principaliter induxit. Nunc ergo uideamus que sunt machere petrine quibus circumcidit iehsu filios Isrel. Sed oretis pro nobis ut sermo noster uiuens sit et efficax, et acutior super omnem macheram, prestabit et nobis iehsu Dominus ut uerbum Dei quod loquimur ad uos circumcidat omnem immunditiam, resecet impuritatem, excidat uitia de actoribus, et amputet omne quo uis mentis et efficacia naturalis obtegitur; et sic per uerbum Dei, quod nunc machera petrina dicitur, circumcidemini ab Iesu: et audietis quia hodie abstuli opprobrium Aegypti a uobis. Quid prodest exisse de Aegypto, et nobiscum opprobria Aegypti circumferre? Quid enim prodest ambulare per eremum? hoc est, quid nos adiuuat in baptismo seculo renuntiasse, et morum  nostrorum pristinas sordes ac uitiorum carnalium immunditias obtinere? Oportet ergo post egressionem Rubri maris, id est, post gratiam baptismi, auferri etiam a nobis carnalia ueteris consuetudinis uitia per Iesum Christum Dominum nostrum, ut ita demum Aegyptiacis carere possimus opprobriis. Ponuntur ergo ille ipse machere et cultri lapidei, quibus secundo circumcidimur ab Iesu, in eodem loco quem petit iehsu et accipit; in loco quem possidet in anima iusti, in ipso recondit et macheras. Sepe ostendimus macheram uerbi Dei dictum, quo uerbo abscidantur et expurgentur peccata de anima audientium. Hec ergo uirtus uerbi diuini reconditur in eo loco cui datur sermo scientie et sermo sapientie, ut opportuno tempore anima illa que per donum  Spiritus sancti repleta est uerbo sapientie et uerbo scientie, proferat macheras in Ecclesia, et circumcidat secundo eos qui secunda indigent circumcisione. Quod autem dicit petrinas macheras, hoc est, de saxo cultros, et non ferro artificis opere fabricatos, illico ostendit quod sermo Dei, qui circumcidere auditorum cordibus immunditias potest, non est ex arte grammatica uel rhetorica ueniens, neque doctorum malleis edomitus, aut studiorum cultibus elimatus, sed ex illa petra descendens que de monte sine manibus abscisa est, et orbem terre compleuit, et dona spiritalia credentibus tribuit.



CAPUT XI. De urbibus fugitiuorum, que constitute sunt ad defensionem eorum qui percusserint animam hominis nescientes et non sponte.

 »Et locutus est Dominus ad Iosue, dicens: Loquere filiis Isrel, et dices: Separate urbes fugitiuorum, de quibus locutus sum ad uos per manum Moysi, ut confugiat ad eas quicunque animam percusserit nescius: ut possit euadere iram proximi qui ultor est sanguinis, cum ad unam harum confugerit ciuitatem. Stabitque ante portam ciuitatis, et loquetur senioribus urbis illius ea que se comprobent innocentem; sicque suscipient eum, et dabunt ei locum ad habitandum,« et reliqua. Urbes refugii nullam melius quam sanctam  Ecclesiam designare possum, ubi peccator per penitentiam spem uenie percipit, et ubi innocens salutis sue firmam custodiam inuenit. Sed quia lex distantiam facit inter eum qui uoluntarie hominem interfecit, et eum qui non sponte homicidium commisit, mystice demonstrat quia si quis per inuidiam aut odium mucrone malitie aliquem percusserit, et in mortem anime seduxerit, eterne morti ipse obnoxius erit. Unde ipsa ueritas ait: »Si quis scandalizauerit unum de pusillis istis qui in me credunt, expedit ei ut mola asinaria addatur collo eius, et demergatur in profundum .« Et Ioannes ait: »Qui odit fratrem suum, homicida est; et scitis quia omnis homicida non habet uitam eternam in se manentem .« Hic talis ab altare  Domini euelli iubetur, quia indignus sacramentis Dominicis a participatione sacri altaris merito remouetur, nec reuocari ad ueniam nisi per condignam penitentiam ullo modo meretur. Qui autem non uoto malitie, sed per incuriam aut ignorantiam aliquem leserit, habet refugii Ecclesiam, uidelicet catholicam, ubi se angustia penitentie coarctans, per omne tempus presentis uite bonis operibus studium impendens maneat. Et si spem suam in morte pontificis summi, redemptoris uidelicet sui posuerit, hac sine dubio in eternum saluabitur.

 »Decreueruntque Cades in Galilea montis Nephthalim, et Sichem in monte Ephraim, et Chariatharbe, ipsa est Hebron, in monte Iuda; et trans Iordanem contra orientalem plagam Iericho,  statuerunt Bosor, que sita est in campestri solitudine de tribu Ruben, et Ramoth in Galaad de tribu Gad, et Gaulon in Basan de tribu Manasse. He ciuitates constitute sunt cunctis filiis Isrel et aduenis qui habitabant inter eos, ut fugeret ad eas qui animam nescius percussisset, et non moreretur in manu proximi, effusum sanguinem uindicare cupientis, donec staret ante populum expositurus causam suam.«  Ecce habes sex refugii ciuitates, quas, si placet, ingredere; ac si forte pro scientia peccatorum illas que sunt in terra repromissionis, hoc est in Ecclesia, intrare non audeas, est Bosor circa Iordanem in solitudine, que interpretatur angustia, id est, cellula  monasterii parua uel modica: et optime tibi conueniet, quod de sorte Ruben est, et ipse qui thorum patris sui maculauit illicite. Est et Ramoth de sorte Gad, que interpretatur excelsa mors, uel uisio mortis. uere enim excelsa mors penitentia esse dicenda est, cum mortificatis membris deducatur homo ad excelsa celorum, unde fuerat ante delapsus. Siue iuxta istam humilem mortem, que generaliter omni carni imminet, illa ad comparationem eius rationabiliter excelsa nominatur, quia multo nobilius est per penitentiam mori quam communi hac morte dissolui. Si autem uisionem mortis sentire uelimus, ita potest intelligi, quia cum sumus in penitentia constituti, et ante oculos nobis ponimus inferni tormenta, uidemus ipsam speciem mortis, de qua penitentie  beneficio liberemur. Donec memineris te in ancille filii ciuitate agere penitentiam; quia omnis qui peccat seruus est peccati, et formam serui accipiens, humilies teipsum usque ad mortem. Est Gaulon in finibus Manasse, que interpretatur uolutatio; ut tu memineris tibi in cilicio et cinere esse uolutandum; et hoc in finibus Manasse, qui interpretatur obliuio, ut obliuiscaris ea que ante gessisti, et in priora te extendas. Hic ergo inhabita, ut per angustias mortis et uolutationis, iram persecutoris euadas, et spem salutis inuenias. Tum deinde in his si aliquid utiliter egeris, etiam ad Cades in terra repromissionis que est in Galilea, poteris peruenire: que interpretatur sancta; ut tu cum in tribulatione opus corruptionis abieceris, etiam ad sanctam  tibi Ecclesiam tribuatur accessus: ut in Nephthalim sorte, qui dicitur uitis remissa, de sacramento Dominici sanguinis participare merearis. Sed nec Hebron tibi aditus clauditur, que interpretatur coniunctio, siue coniugium. Reuertetur enim anima tua ad uirum suum, id est, ad spiritum Dei, a quo pro tempore peccaminum fuerat uiduata. Sicque etiam sextam ciuitatem Sichem, quam Ioseph noster in hereditatem consequitur  ualebis intrare: que interpretatur humerus, siue labor; ut ostendas te per laborem penitentie ab errore tuo Christi humeris reportatum, et adiunctum nonaginta nouem ouibus effectum centesimum: quia ipsa Sichem ab alienigenis centum agnis scribitur comparata. He ergo ciuitates Leuitis  date sunt, quia doctoribus sanctis commendata est Ecclesia. Et ideo senario numero comprehense, quia doctrine et morum perfectio bene conuenit his qui magisterii locum tenent, ut habeant semper subiecti in prepositorum suorum conuersatione atque doctrina unde proficere possint. Hinc ipse Dominus in Euangelio apostolis ait: »uos estis lux mundi, et uos estis sal terre. Estote perfecti sicut et Pater uester celestis perfectus est. Sic luceat lux uestra coram hominibus, ut uideant opera uestra bona, et glorificent Patrem uestrum qui in celis est .«  Quod uero Leuite non acceperunt hereditatem terre, utique quia iehsu Dominus noster ipse est hereditas eorum, sicut  scriptum est: »Ego hereditas eorum, et possessio eis non dabitur in Isrel .« Ego enim sum possessio eorum. Clericorum enim hereditas et possessio ob hoc se dici uoluit Deus, quia ministri altaris ipsius effecti sunt et sors, propter quod et clerus sors interpretatur. Ergo Deum hereditate merito possidet qui, ut absque ullo impedimento deseruire Deo ualeat, pauper esse spiritu contendit; ut congrue illud Psalmiste dicere possit: »Dominus pars hereditatis mee et calicis mei .« Quod uero habitacula Leuitis ab Iesu per omnes tribus decernuntur, significatur ut hi qui in Ecclesia Dei scientie operam dantes, doctrine gratiam administrant, rursus ab omnibus quibus dispensant diuina, terrena subsidia que non habent recipiunt,  ut impleatur illud quod Apostolus precepit, dicens: »Si nos uobis spiritalia seminamus, magnum est ut carnalia uestra metamus .« Et merito isti in cunctis tribubus diuisi dicuntur, quia dispensatione cunctorum uiuunt.



CAPUT XII. De filiis Leui qui postulauerunt ab Eleazaro sacerdote et de Iosue filio Nun urbes ad habitandum, et suburbana earum ad alenda iumenta.

 »Accesseruntque principes familiarum Leui ad Eleazar sacerdotem, et Iosue filium Nun et duces cognationum per singulas tribus filiorum Isrel: locutique sunt ad eos in Silo, terra Chanaan, atque dixerunt: Dominus precepit per manum Moysi ut darentur nobis urbes ad habitandum,  et suburbana earum ad alenda iumenta. Dederuntque filii Isrel de possessionibus suis, iuxta imperium Domini, ciuitates et suburbana earum,« et reliqua.  Omnes filii Isrel acceperunt sortes suas in terra, Leuitis autem hereditas solus sufficit Deus. uerum quoniam accipiunt Leuite primitias et decimas de fructibus a filiis Isrel per preceptum Dei, oportebat eos etiam de terra, ut ita dicam, et de habitaculis  decimas accepisse. Et ideo accedentes primarii uiri qui erant de filiis Leui ad Eleazar sacerdotem, et ad Iesum filium Naue, et ad principes tribuum filiorum Isrel, in Selon, in terra Chanaan dixerunt: »Dominus precepit in manu Moysi dari nobis ciuitates ad habitandum, et suburbana  earum animalibus nostris.« Oportebat ergo etiam de suburbanis et de ciuitatibus sortem fieri, ne forte indiscrete et fortuito inter Leuitas celebrata diuisio uideretur. Sicut ergo distributio sortis que facta est in filiis Isrel habuit rationem qua quis prima sorte dignus haberetur, qua et alius secunda; de qua ut potuimus iam ante tractauimus; sed et hi qui per Moysen ultra Iordanem, et ab Iesu in terra repromissionis accipiunt, ubi prima sors cecidit in Beniamin, et postmodum inter ceteros, in quibus fuit ultimus Dan; ita necesse est esse aliquam rationem etiam in ordine sacerdotalis et Leuitice sortis, ut alii prima, alii secunda, alii uero tertia sors ducatur, per quas illa uel illa loca unicuique  decernuntur. Dicuntur autem filii esse Leui, Gerson, et Caath, et Merari, et ostenditur primatum tenuisse in honore Caath, hoc est, qui filii Caath fuerunt ex Amram. Nam de eo Moyses, et Aaron, et Maria. Igitur de Caath pars quidem plebs effecta est sacerdotalis, que est Aaron et filii eius. Moyses autem aut in sacerdotali ordine, aut si quid etiam amplius a sacerdotali esse potest, habendus est. Alia uero est ratio de filiis eius. Ceterum autem ex filiis Caath secundum tenuerunt in tribu Leui, si qui sunt ex Issachar, et Hebron, et Odiel. Tum deinde post hoc accipiunt partem propter Caath, e filiis Gerson tertio loco, nouissimus uero omnium Merari. Hec est autem differentia primi ordinis, secundi, et tertii, uel quarti, quam primo omnium obseruauimus in  numeris: postea enim quam ordinate fuerant duodecim tribus per quatuor orbis terre partes circa arcam testamenti Domini excubias agere: et statute sunt tres quidem tribus ab oriente, et tres quidem ab Africo, et meridiano, tres autem ad mare quod est ad occidentem, tres uero ad aquilonem, qui est septentrio: ubi etiam isti per quatuor orbis terre partes eodem ordine deputantur, et ab oriente quidem, ubi erat tribus Iuda, que erat inter ceteros prima; Aaron atque filii eius collocantur: Caath uero et reliqui qui erant filii arcam testamenti Domini leuare in humeros et tubis canere statuuntur; ita ut cum prima tuba cecinisset, mouerent castra hi qui erant ab oriente; cum uero secunda cecinisset, hi qui erant a meridiano consurgerent; tertia ab  occidente, quarta ab aquilone. uides quantus ordo et quanta differentia in Scripturis et rerum consequentia describitur, quomodo nichil nisi cum moderatione et ordine geritur. Intuere diligentius, et in omni Scriptura hec ita inuenies ordinata. Sed si tibi difficile est per omnes libros uigilantem cordis oculum ducere, in hoc saltem loco diligentius que referuntur aduerte. Prima, inquit, exit sors Caath, et facta est filiis Aaron sacerdotibus qui erant in Leuitis. Cui prima sors debuit exire, cui oportebat primatum dari, nisi Aaron primo pontifici, primo in uite meritis, primo in honoribus et uirtute? Certum est apud nos nunc saltem quod non sit sors ita fortuita, sed adsit uirtus superna, gubernans eam secundum diuine prouidentie iudicium. Ubi ergo filiis  Aaron prima habitacula sors hec iusta decernit? In tribu, inquit, Iuda, et tribu Simeon, et in tribu Beniamin, per sortem ciuitates duodecim. uides quomodo in electis uiris, et in electis tribubus habitacula dispensantur. Quos autem oportuit secundam sortem suscipere? Filios, inquit, Caath qui reliqui erant post filios Aaron. Et quas tribus ipsi accipiunt? In tribu, inquit, Ephraim, et in tribu Dan, et in dimidia tribu Manasse, ciuitates decem per sortem. Qui sunt autem tertii filii Gerson, et in quibus tribus sortiuntur? In Issachar, et Aser, et Nephthalim, et in dimidia tribu Manasse, que est in Paranitide ciuitates duodecim. Qui sunt ultimi in Leuitis? Filii, inquit, Merari isti nouissimi, et in quibus  accipiunt tribus uideamus. Ex tribu, inquit, Ruben trans Iordanem, et de tribu Zabulon, qui et ipse ultimus est inter filios Lie, accipiunt sortem ciuitates duodecim. Sed dum ea que magis obseruanda sunt in locis contigimus, de quibus etiamsi pandere profundiora non possumus, saltem summa queque perstringere non pigebit, ut ex his unusquisque auditor occasionem capiat intelligentie altioris et mystice perquirende. Cum quatuor partes sint orbis terre, Caath accipit sortem primus inter filios Leui a parte orientalis, cum illis tribubus que et ipse primatum omnium tenent. uide ergo quomodo uniuersa conueniunt. In quatuor orbis partibus certum est orientalem plagam nobiliorem uideri. Et que nobilior omnium reliquarum Iude tribus habeatur,  et filii Aaron sacerdotes primam dicunt in primis e tribus orbis partibus sortem cum Gerson et Merari, qui erant primi inter filios Leui. Si ergo tres filii Leui accipiunt orientem; occidentem uero ubi erat Ruben et Simeon et Gad, sortitur secunda sorte Gad et tribus Simeonis. Meraris uero primum sortitur Ruben, et iterum Merari tertium in numeris ab oriente accepit Zabulon, ut iustitia seruetur in sorte que secundum Deum ducitur, et credentium mentes ad mysterium futuri seculi dirigat contuenda. Post hec eorum qui ad mare erant, id est Ephraim, et Beniamin, Manasse. Gad cum suscepisset secunda sorte tribum Beniamin, ceteri ex familia eius sortiti sunt Ephraim. Post hec eos qui erant ex dimidia tribu Manasse, qui fuit in terra Gerson; et iterum  ipse Gerson sortitur aliam dimidiam tribum Manasse. Sed quia oportebat eos qui erant ab aquilone aliquid sacerdotalis gratie consequi, ne penitus nudati donis celestibus uideantur, in his ergo quorum nouissimus ordo erat in aquilone, id est, in Dan, Nepthalim, Aser, rursum Gad non quidem inter sacerdotes, sed inter ceteros primam accipit sortem in Dan; secundam uero Gerson in Aser, et tertii, id est Gerson, in Nephthalim. Quis potest ascendere hec omnia et comprehendere? Quis meminisse saltem et obseruare ordinem mysteriorum ualet? quod secundum litteram solam difficile textus narrationis explicari potest, et permistio uel locorum uel personarum que in historia continetur euolui. Quid dicimus de his sacramentis que per hoc describuntur,  et in quibus distributiones future hereditatis adumbrantur, et per que sancte terre, quam mansueti hereditate suscipient, diuisio celebrabitur? Quis castrorum sedes diuersas explicet? Quomodo hec in resurrectione per singulos quosque sanctorum sacerdotali uel Leuitico ordine habenda sit distributio, ut, quemadmodum dicit Apostolus, in resurrectione non confuse agantur omnia, sed ueniat unusquisque in suo ordine? Initium Christus, deinde hi qui sunt Christi, qui in aduentu eius sperauerunt, cum tradiderit regnum Deo et Patri, et cum subiecerit ei omnem principatum et potestatem; ubi sine dubio tales distributiones et ordines ac tubarum significationes erunt. Quod autem, exceptis sex urbibus  fugitiuorum, alias quadraginta duas urbes Leuite accipiunt, indubitanter ipsa predicatio sanctorum signatur. Ipsi enim possident doctrinam que constat legis Decalogo, et quadrifido Euangelii numero, quasi decies quaternas urbes habentes. Quibus etiam due adiiciuntur, quia nimirum cuncta que predicant morali ac mystico sensu annuntiant.



CAPUT XIII. De eo quod omnis terra Chanaan data est a Domino Isrel in possessionem; et possederunt illam cum pace.

 »Deditque Dominus Isreli omnem terram quam traditurum se patribus eorum iurauerat, et possederunt illam, atque habitauerunt in ea. Dataque  est ab eo pax in omnes per circuitum nationes: nullusque eis hostium resistere ausus est, sed cuncti in eorum ditionem redacti sunt. Ne unum quidem uerbum quod illis se prestaturum esse promiserat, irritum fuit, sed rebus expleta sunt omnia.«  Merito queritur, cum Isrel non solum usque ad diem mortis Iesu, uerum etiam postea non eradicauerit gentes que terram repromissionis tenebant, quamuis ex parte illis debellatis in eadem promissa hereditate consisterent; quomodo intelligendum sit quod dictum est: Et dedit Dominus Isrel omnem terram quam iurauerat dare patribus eorum, et hereditauerunt eam, et habitauerunt in ea: et requiem dedit illis Dominus in circuitu, sicut iurauerat patribus eorum; non  restitit quisquam ante faciem illorum ab omnibus inimicis eorum: omnes inimicos eorum tradidit Dominus in manus eorum; non decidit ex omnibus uerbis bonis que locutus est Dominus filiis Isrel, omnia aduenerunt. Diligenter ergo uniuersa consideranda sunt, et primum uidendum quod gentium terra promissa sit Isrelitis. Septem quidem gentes assidue uidentur commemorari, sicut in Exodo legitur: »Et dixit Dominus ad Moysen: uade, ascende hinc tu et populus tuus, quos eduxisti de terra Aegypti, in terram quam iuraui Abraham, et Isaac, et Iacob, dicens: Semini uestro dabo eam, et simul mittam ante faciem tuam angelum meum: et eiiciet Amorrheum, et Cetheum, et Pherezeum, et Gergezeum, et Heueum, et Iebuseum, et Chananeum .« Harum  ergo septem gentium terram uidetur Deus patribus promisisse. Scriptum est etiam in Deuteronomio multo expressius: »Si autem accesseris ad ciuitatem expugnare eam, et euocaueris eam cum pace, siquidem pacifica responderint tibi, et aperuerint tibi, omnis populus qui inuenti fuerint in ciuitate, erunt tibi tributarii et obedientes. Si autem non obedierint tibi, et fecerint ad te bellum, circumsedebis eam, et tradet eam Dominus in manus tuas: et interficies omne masculinum eius in nece gladii, preter mulieres. Et supellectilem, et omnia pecora, et omnia que fuerint in ciuitate, et omnia utensilia predaberis tibi: et edes omnem predationem inimicorum tuorum, quam Dominus Deus tuus dabit tibi. Sic facies  omnibus ciuitatibus que longe sunt a te ualde, que non sunt a ciuitatibus gentium istarum. Ecce autem ex ciuitatibus istis, quas Dominus Deus tuus dat tibi hereditare terram eorum, non uiuificabis omnem uiuum, sed anathematizabis eos, Cetheum, Amorrheum, et Chananeum, et Pherezeum, et Iebuseum, et Heueum, et Gergeseum, quemadmodum mandauit tibi Dominus Deus tuus .« Et hic istarum septem gentium terram promissam in hereditate, quam debellatis usque internecionem eisdem gentibus Isrelite possiderent, manifestum est. Ceteras uero que longinquius extra istas gentes inuenirentur, uoluit fieri tributarias eorum, si non resisterent; si autem resisterent, etiam ipsas interfici et in perditionem dari, exceptis pecoribus et que  in predam possent uenire. Item alio loco in Deuteronomio ita legitur. »Et erit cum induxerit te Dominus Deus tuus in terram in quam transibitis hereditare eam, et abstulerit gentes magnas et multas a conspectu tuo; Cetheum et Gergezeum, et Amorrheum, et Pherezeum, et Chananeum, et Heueum, et Iebuseum, septem gentes magnas et multas, et fortiores uobis: et tradet eas Dominus Deus tuus in manus tuas, et percuties eos, et exterminio exter minabis eos. Non dispones ad eos testamentum, neque misereberis eorum, neque matrimonio iungamini cum eis. Filiam tuam non dabis filio eius, et filiam eius non sumes filio tuo, etc. .« Proinde his atque aliis Scripturarum locis sepe ostenditur harum septem gentium terras ita accepisse in hereditatem  filios Isrel, ut non cum eis qui easdem terras tenebant, sed pro eis illic habitarent. uerumtamen in Genesi non iste tantum septem gentes, sed undecim promittuntur semini Abrahe. Sic enim legitur: »In die illa disposuit Dominus Deus testamentum ad Abraham, dicens: Semini tuo dabo terram hanc, a flumine Aegypti usque ad fluuium magnum Euphraten; Ceneos et Cenezeos, et Chelmoneos, et Cetheos, et Pherezeos, et Rafam, et Amorrheos, et Chananeos, et Heueos, et Gergezeos, et Iebuseos .« Que ita soluitur questio, ut intelligamus hanc precessisse prophetiam, quod in eo fines regum fuerat porrecturus et dilataturus Salomon, de quo ita scriptum est: »Et omne propositum Salomonis quod destinauerat edificare in  Ierusalem, et Libano, et in omni terra possessionis sue; omnis populus qui derelictus est a Cetheo et Amorrheo, et Pherezeo, et Heueo, et Iebuseo, qui non erant ex Isrel, id est, ex filiis eorum qui residui erant cum eis in terra, quos non consummauerant filii Isrel. Et subiugauit eos Salomon in tributum usque in diem hanc .« Ecce residua populorum debellandorum atque omnino ex Dei precepto perdendorum subiugauit Salomon in tributum, quos utique secundum preceptum Dei perdere debuit; sed tamen subiugati tanquam tributarii possessi sunt. Paulo post autem ita legitur: »Et erat dominans in omnibus regionibus, a flumine usque ad terram Philisthiim, et usque ad fines Aegypti  .« Ecce ubi impletum est quod in Genesi  Deus ad Abraham loquens promittensque predixerat: »a flumine« quippe hic intelligitur, ab Euphrate; magnum enim flumenin illis locis, etiam proprio nomine non addito, potest intelligi. Neque enim de Iordane hoc accipi potest, cum et citra Iordanem et ultra Iordanem iam terras Isrelite obtinuerant, ante regnum Salomonis. Ergo a flumine Euphrate ex partibus orientis, usque ad fines Aegypti, que pars illis erat ab occidente, regnum Salomonis Scriptura Regnorum dixit fuisse porrectum. Tunc ergo amplius subiugatum est, quam septem ille gentes tenebant; ac per hoc tunc in seruitutem redacte sunt, non septem, sed undecim gentes. Quod enim in Regnorum libris scriptum est, »usque ad fines Aegypti,«  »a flumine,« cum Scriptura ab oriente usque ad occidentem quantum porrectum esset regnum, uellet ostendere; hoc idem in Genesi cum ab occidente usque ad orientem prefiniretur, dictum est: »A flumine Aegypti usque ad fluuium magnum Euphraten .« Flumen quippe Aegypti, qui finis est disterminans regnum Isrel ab Aegypto, non est Nilus, sed alius est non magnus fluuius, qui fluit per Rhinocoruram ciuitatem, unde iam ad orientem uersus incipit terra promissionis. Sic ergo fuerat constitutum filiis Isrel, ut septem gentium terras, exterminatis et perditis illis gentibus, ipsi inhabitarent; aliis autem regnarent subditis atque tributariis, usque ad flumen Euphratem. Et quamuis in hoc Deo non obtemperassent, quia et ex illis quas exterminare  deberent, obedientes aliquos fecerant, Deus tamen temporibus Salomonis fidem sue promissionis impleuit. Nunc itaque in libro Iesu Naue quod considerare suscepimus, quomodo erit uerum: »Et dedit Deus Isrel omnem terram quam iurauerat dare patribus eorum, et hereditauerunt eam?« Quomodo adhuc uiuente Iesu omnem terram dedit, cum etiam reliquias illarum septem gentium nondum superauissent? Nam quod sequitur: »Et hereditauerunt eam,« uerum est; quia ibi erant, ibique consederunt. Deinde quod adiungit: »Et requiem dedit Dominus illis in circuitu, sicut iurauerat Dominus patribus eorum,« uerum est; quia uiuo adhuc Iesu non eis quidem cedebant reliquie illarum gentium, sed nulla earum eos in terris ubi consederant bello  lacescere audebat. Ideo dictum est et quod deinde adiungitur: Non restitit quisquam ante faciem illorum ab omnibus inimicis eorum. Quod uero sequitur: »Sed omnes inimicos eorum tradidit Dominus illis in manus eorum,« hos intelligi uoluit inimicos qui obuiam ire in bellum ausi sunt. Deinde quod dicit: »Non decidit ex omnibus uerbis bonis que locutus est Dominus filiis Isrel, omnia aduenerunt;« ita uult intelligi, quia cum iam illi contra preceptum Domini fecissent, quibusdam parcendo ex illis septem gentibus, et eos obedientes faciendo, adhuc tamen inter eos salui erant. Ideo cum dixisset: »Ex omnibus uerbis,« addit »bonis,« quia nondum aduenerant maledicta contemptoribus et transgressoribus  constituta. Restat ergo ut hoc quod ait: »Dedit Dominus Isrel omnem terram quam iurauerat dare patribus eorum,« secundum hoc intelligatur, quia etsi adhuc erant ex illis gentibus reliquie conterende et exterminande, uel ex aliis usque ad flumen Euphratem, aut subiugande si non resisterent, aut perdende si resisterent, tamen in usum eorum relicte sunt in quibus exercerentur; ne carnalibus affectibus et cupiditatibus infirmi, repentinam tanquam rerum temporalium prosperitatem modeste ac salubriter sustinere non possent, sed elati citius interirent, quod opportune alio loco demonstrabitur. Omnis ergo illis terra data est, quia et illa pars que nondum data fuerat in possessionem, iam data fuerat in quamdam exercitationis utilitatem. Quod ait.  Non resistit quisquam ante faciem illorum ab omnibus inimicis eorum, queri potest quomodo uerum sit, cum de tribu Dan superius scriptum sit quod eos hostes eorum non permiserint descendere in uallem, et preualuerint eis in montibus. Sed quod diximus cum duodecim filios Iacob Scriptura in Mesopotamia natos commemorasset, ubi non fuerat natus Beniamin; hoc etiam hic intelligendum est, quia pro uniuerso populo undecim tribus deputate sunt, ea regula que aliis Scripturarum locis nobis satis innotuit. Causa autem si queritur cur hec tribus in ea sorte que illi obuenit non obtinuerit sufficientes terras, et ab eis a quibus tenebantur afflicta sit, in Dei quidem secreto consilio esse credendum est. uerumtamen cum Iacob filios suos benediceret, talia  dixit de isto Dan, ut de ipsa tribu existimetur exsurrecturus Antichristus . Unde nunc plura dicere non suscipimus, cum etiam sic solui possit hec questio, quia non restitit quisquam ante faciem illorum ab omnibus inimicis eorum, cum simul sub unius ducis imperio bellum gererent, antequam singulis tribubus sua defendenda diuiderentur loca.



CAPUT XIu. De eo quod Rubenitas et Gadditas, et dimidiam tribum Manasse dimisit Iosue in possessiones suas cum pace.

 »Eodem tempore uocauit Iosue Rubenitas, et Gadditas, et dimidiam tribum Manasse, dixitque ad eos: Fecistis omnia que uobis precepit  Moyses famulus Domini: mihi quoque in omnibus obedistis, nec reliquistis fratres uestros longo tempore usque in presentem diem, custodientes imperium Domini Dei uestri. Quia igitur dedit Dominus Deus uester fratribus uestris quietem et pacem sicut pollicitus est, reuertimini, et ite in tabernacula uestra, et in terram possessionis quam tradidit uobis Moyses famulus Domini trans Iordanem, etc.«  Post hec iehsu conuocat filios Ruben, et filios Gad, et dimidiam tribum Manasse, qui secum militauerant ad hostes Isreliticos superandos, et dimittit eos ire in hereditatem suam, datis his etiam quibusdam muneribus, sicut scriptum est. In quo uidetur illud indicare  mysterium, quod cum plenitudo gentium introiret, et que repromissa sunt eis a Domino Iesu reciperent illi qui per Moysen eruditi et instructi fuerant, et qui nobis in certamine positis auxilia orationibus et precibus detulerant; et quia nondum repromissiones consecuti sunt, exspectantes ut etiam nostra uocatio compleatur, sicut dicit Apostolus, nunc demum perfectionem que eis dilata fuerat consequantur, cum muneribus que accipiunt ab Iesu, ut unusquisque habitet in pace, omni bello atque omni impugnatione cessante. Post hec lectum nobis est quia filii Ruben, et filii Gad, et dimidia tribus Manasse, qui erant trans Iordanem, edificarent aram ingentem; filii uero Isrel reliqui, ignorantes quare hec ara fuisset constructa, mittunt Phinees filium  Eleazar, filii Aaron sacerdotis, cum decem uiris de singulis tribubus electis, ut si forte tanquam discedentes a Deo hoc fecissent, uelut apostate effecti, et contra mandatum Dei gerentes, expugnarentur a reliquis filiis Isrel; sin aliter, ut noscerent causam. Illi uero satisfaciunt de ara et dicunt: Scimus quia altare uerum est, iehsu apud uos habitat; nos autem fecimus altare hoc ad similitudinem illius altaris quod apud uos constructum est, ut apud nos figura et imago ueri altaris habeatur, ne forte crastino, inquit, placeat uobis dicere quia Iordanis finitimus est inter nos et uos et ipse decernit, et ideo non habetis portionem in altari nostro. Hec illis responsa miserunt. Sed uideamus quid facti huius continet sacramentum. Prior populus circumcisionis in Ruben,  qui fuerat primogenitus, designatur; sed et in Gad, qui et ipse primogenitus est ex Zelfa; et Manasse nichilominus primogenitus. Quod autem dico primogenitus, secundum tempus loquor. Hec ergo dicuntur, ne inter nos et illos qui ante aduentum Christi fuerant iusti, diuisio aliqua ac separatio uideretur; sed ut ostenderetur, etiamsi ante aduentum Christi fuerant, fratres tamen nostros esse. Licet enim habuerint altare tunc ante aduentum Saluatoris, sciebant tamen et sentiebant quia non esset illud altare uerum, sed quia forma et figura futuri ueri illius. Nouerant hec, quia uere hostie et que possent auferre peccata, non illi altari offerebantur quod habebat primogenitus populus, sed in isto ubi iehsu erat. Hic celestes hostie, hic uera sacrificia  consummantur. Fit ergo unus grex, et unus pastor, illi priores iusti, et qui nunc sunt Christiani. uolo autem ad horum probationem memoriam facere etiam historie cuiusdam, si tamen Dominus donare dignetur ut explanationem ipsius spiritalem inuenire possimus. Cadebat aliquando populus in deserto et moriebatur . uenit Aaron pontifex, et stetit in medio eorum qui moriebantur et eorum qui uiuebant, ne ultra uastatio mortis proficeret etiam inter ceteros. uenit uerus pontifex meus et Dominus, et intercessit medius inter morientes et uiuos, id est, inter eos qui ex Iudeis suam presentiam susceperunt, et inter eos qui non solum non susceperunt, sed semetipsos magis quam illum occiderunt,  dicentes: »Sanguis illius super nos, et super filios nostros ;« unde et »omnis sanguis iustus qui effusus est super terram, a sanguine Abel iusti usque ad sanguinem Zacarie, quem interfecerunt inter templum et altare ,« requireretur a generatione illa que dixit: »Sanguis eius super nos et super filios nostros.« Sunt ergo isti pars populi, qui neque azyma, neque dies festos competenter agunt, sed conuersi sunt dies festi eorum in luctum, et cantica eorum in lamentationem. Non potuerunt diem festum celebrare in loco quem elegit Dominus Deus. Et nos quidem non diximus ad illos, quia non erit uobis pars in hoc altari, uel in hereditate Domini, sed ipsi sponte sua altare uerum et celestem pontificem refutarunt, et eo usque infelicitates  eis sunt, ut et imaginem perderent, et non susciperent ueritatem. Et ideo dicitur ad eos: »Ecce relinquetur uobis domus uestra deserta .« Translata est enim ad gentes gratia Spiritus sancti, translate sunt ad gentes solemnitates, et pontifex, non imaginarius, sed uerus, secundum ordinem Melchisedech electus; et necesse est eum ueras hostias, id est, et spiritales offerre apud nos ubi edificatur ecclesia et templum Dei a lapidibus uiuis, que est Ecclesia Dei uiuentis, et ubi est uerus Isrel.



CAPUT Xu. Sermones Iosue ad populum, et commemoratio preceptorum Domini et beneficiorum eius, que collata sunt eis abundantissime ab ipso.

  »En ego hodie ingrediar uiam uniuerse terre, et toto corde et toto animo cognoscetis quod de omnibus uerbis que Dominus prestaturum se nobis esse pollicitus est, unum non preterierit incassum,« et reliqua.  Quod dicit iehsu de sua propinquante morte: Ego autem recurro uiam, sicut et omnes qui sunt super terram, in ea interpretatione, que est ex Hebreo, inuenimus, »ingredior uiam.« Ita ergo accipiendum est quod Septuaginta dixerunt, »recurro, sicut dictum est homini,« donec reuertaris in terram unde sumptus es ; ut secundum corpus dictum intelligatur. Secundum animam uero si uoluerimus ita accipere, quemadmodum in Ecclesiaste positum  est, »Et spiritus reuertetur ad Deum qui dedit eum ;« non arbitror de omnibus posse dici, sed de his qui sic uixerint ut ad Dominum redire mereantur, tanquam ad auctorem a quo creati sunt. Neque enim hoc et de illis recte intelligi potest, de quibus dicitur: »Spiritus ambulans, et non reuertens .« Iste autem uir sanctus iehsu Naue, si non addidisset, sicut et omnes qui sunt super terram, nulla esset questio: neque enim aliud de illo crederemus quam quod eum dignum esse legimus. Cum uero additum est, sicut et omnes qui sunt super terram, mirum si hoc quod Latinus interpres, »recurro,« posuit, non magis »percurro,« uel »excurro« dicendum est, si hoc potest dici quod Grecus habet , omnes enim  percurrunt, uel excurrunt huius uite uiam, cum ad eius finem peruenerint. Sed quia hoc uerbum positum est ubi parentes Rebecce dicunt ad seruum Abrahe: »Ecce Rebecca; accipiens, recurre: et sit uxor domini tui:« ideo et hic ita hoc uerbum interpretatum est.

 »Hec dicit Dominus Deus Isrel: Trans fluuium habitauerunt patres uestri ab initio, Thare pater Abraham et Nachor; seruieruntque diis alienis. Tuli ergo patrem uestrum Abraham de Mesopotamie finibus, et adduxi eum in terram Chanaan,« etc. Quod Septuaginta interpretes habent: »Et assumpsi patrem uestrum Abraham de trans flumen, et deduxi eum in omnem terram.« »Interpretatio que est ex Hebreo, habet:  Et induxi eum in terram Chanaan.« Mirum ergo si Septuaginta pro »terra Chanaan,« omnem terram ponere uoluerunt; nisi intuentes prophetiam, ut magis ex promissione Dei tanquam factum accipiatur, quod certissime futurum in Christo et in Ecclesia prenuntiabatur: quod est uerum semen Abrahe, non in filiis carnis, sed in filiis promissionis

 »Transistisque Iordanem, et uenistis ad Iericho, pugnaueruntque contra uos uiri ciuitatis eius,« et reliqua. Et bellauerunt aduersus uos qui habitabant Iericho: queri potest quomodo id uerum sit, cum clausis portis se murorum ambitu tantummodo tuerentur. Sed recte dictum est, quia et claudere aduersum hostem portas, ad bellum pertinet,  non enim miserunt legatos qui poscerent pacem. Unde si dictum esset: Pugnauerunt aduersum uos, falsum esset, neque enim bellum continuas pugnas habet, sed aliquando crebras, aliquando raras, aliquando nullas. Bellum est tamen quando est quodammodo armata dissensio.

 »Misique ante uos crabrones, et eieci eos de locis suis, duosque reges Amorrheorum, non in gladio et arcu tuo: dedique uobis terram in qua non laborastis, et urbes quas non edificastis, ut habitaretis in eis, uineas et oliueta que non plantastis,« et reliqua. Quid est quod inter cetera que iehsu Naue erga Isrelitas Dominum fecisse commemorat, dicit: Misit ante uos uespas et eiecit  eas a facie uestra; quod etiam in libro Sapientie legitur , nec tamen uspiam factum esse in his que gesta sunt inuenitur? An forte translato uerbo uespas intelligi uoluit acerrimos timoris aculeos, quibus quodammodo uolantibus rumoribus pungebantur, ut fugerent, aut ereos spiritus occultos, quod in psalmo dicit, »per angelos malignos .« Nisi forte quis dicat, non omnia que facta sunt esse conscripta; et hoc quoque uisibiliter factum, ut ueras uespas uelit intelligi.

 »Eligite hodie quod placet cui seruire potissimum debeatis; utrum diis quibus seruierunt patres uestri in Mesopotamia, an diis Amorrheorum, in quorum terra habitatis. Ego autem et domus mea seruiemus Domino Responditque populus,  et ait ad Iosue: Absit a nobis ut relinquamus Dominum, et seruiamus diis alienis. Dominus Deus noster ipse eduxit nos, et patres nostros de terra Aegypti, de domo seruitutis, fecitque uidentibus nobis signa ingentia, et custodiuit nos in omni uia per quam ambulauimus, et in cunctis populis per quos transiuimus: et eiecit uniuersas gentes, Amorrheum habitatorem terre quam nos intrauimus. Seruiemus igitur Domino, quia ipse est Deus noster. Dixitque Iosue ad populum: Non poteritis seruire Domino: Deus enim sanctus et fortis emulator est, nec ignoscet sceleribus uestris atque peccatis. Si dimiseritis Dominum et seruieritis diis alienis, conuertet se, et affliget uos atque subuertet, etc.« Quid est quod dixit iehsu ad populum:  Non poteritis seruire Domino, quia Deus sanctus est? An quia illius sanctitati perfecta seruitute quodam modo contemperari humane fragilitati impossibile est? Quo audito, isti non solum eius eligere seruitutem, sed etiam de adiutorio eius et misericordia presumere debuerunt; quam ille intellexit qui dixit in psalmo; »Ne intres in iudicium cum seruo tuo, quia non iustificabitur in conspectu tuo omnis uiuens .« Isti autem de se potius presumere delegerunt, quod Deo possent sine ulla offensione seruire, ut iam tunc inciperent quod de illis expressit Apostolus: »Ignorantes enim Dei iustitiam, et suam uolentes constituere, iustitie Dei non sunt subiecti .« Ita eis iam lex subintrabat, ut abundaret delictum, et postea superabundaret  gratia per Dominum Christum, qui finis est legis ad iustitiam omni credenti.  »Testes, inquit, uos estis, quia ipsi uobis elegeritis Dominum ut seruiatis ei. Responderuntque, Testes. Nunc ergo, ait, auferte deos alienos de medio uestri, et inclinate corda uestra ad Dominum Deum Isrel, et reliqua. Quid est quod ait idem iehsu loquens ad populum, Et nunc circum auferte deos alienos qui sunt in uobis, et dirigite corda uestra ad Dominum Deum Isrel? Non enim credendi sunt adhuc habuisse apud se aliqua gentium simulacra, cum superius eorum obedientiam predicauerit: aut uero si haberent, post tantas legis comminationes, illa eos prospera sequerentur, cum sic in eos uindicatum  sit, quod unus eorum de anathemate furtum fecerat. Denique Iacob dixit hoc eis qui cum illo exierant de Mesopotamia, ubi sic idola colebantur, ut et Rachel paterna furaretur . Sed post illam admonitionem Iacob, dederunt que habebant: unde apparuit hoc eis ita dictum esse, quia sciebat eos habere ille qui dixerat. Nunc uero post hanc admonitionem Iesu Naue nullus tale aliquid protulit. Nec tamen putandum est hoc illum inaniter precepisse; non enim ait: Et nunc auferte deos alienos si qui sunt in uobis; sed omnino tanquam sciens esse, qui sunt,« inquit, »in uobis.« Proinde propheta sanctus in cordibus eorum esse cernebat cogitationes de Deo, alienas a Deo, et ipsas admonebat auferri. Quisquis enim talem cogitat Deum qualis non  est Deus, alienum Deum utique et falsum in cogitatione portat. Quis est autem qui sic cogitet Deum quemadmodum ille est? Ac per hoc relinquetur fidelibus quandiu peregrinatur a Domino, auferre a corde suo irruentia uana phantasmata, que se cogitantibus ingerunt, uelut talis aut talis sit Deus, qualis utique non est, et dirigere cor ad illum fideliter; ut quemadmodum et quantum nobis expedire nouit, ipse se insinuet per Spiritum suum, donec assumatur omne mendacium; unde dictum est: »Omnis homo mendax .« Et transacta non solum impia falsitate, uerum etiam ipso speculo et enigmate, facie ad faciem cognoscamus, sicut et cogniti sumus; quemadmodum Apostolus dicit: »uidemus nunc per speculum in enigmate, tunc  autem facie ad faciem; nunc scio ex parte, tunc autem cognoscam sicut et cognitus sum «



CAPUT XuI. De eo quod percussit Iosue fedus coram Domino in Sichem, scripsitque omnia uerba federis in uolumine legis Dei et posuit super lapidem grandem et subter quercum que erat in sanctuario Domini.

 »Percussit igitur Iosue in die illo fedus; proposuit populo precepta atque iudicia in Sichem: scripsitque omnia uerba hec in uolumine legis Dei: et tulit lapidem pergrandem, posuitque eum subter quercum que erat in sanctuario Dei, et dixit ad omnem populum: En lapis iste erit uobis in testimonium, quod audierit omnia uerba Domini que locutus est uobis, ne forte postea negare  uelitis, et mentiri Domino Deo uestro.« Et disposuit iehsu testamentum ad populum in illo die, et dedit illi legem et iudicium in Silo, coram tabernaculo Domini Dei Isrel; et scripsit uerba hec in libro legis Dei: et accepit lapidem magnum, et statuit illum iehsu sub terebintho ante Dominum. Et dixit iehsu ad populum: Ecce lapis iste erit uobis in testimonium, quia hic audiuit omnia que dicta sunt a Domino, quecunque locutus est ad uos hodie: et hic erit uobis in testimonium in nouissimis diebus, cum mentiti fueritis Domino Deo uestro. Hec uerba qui non in superficie tantum audiunt, sed aliquanto altius perscrutantur, nequaquam tantum uirum tam insipientem putare debent, ut uerba Dei que locutus est populo, inanimem lapidem audisse crediderit:  qui etiamsi ab artifice in hominis similitudinem effigiatus esset, inter illos utique deputaretur, de quibus in psalmo canitur: »Aures habent, et non audient .« Neque enim idola gentium aurum et argentum sola non audiunt, et si lapidea sint, audiunt. Sed per hunc lapidem profecto illum significauit qui fuit lapis offensionis non credentibus Iudeis, et petra scandali; qui cum reprobaretur ab edificantibus, factus est in caput anguli; quem prefigurauit et illa petra que potum sitienti populo ligno percussa profudit; de qua dicit Apostolus; »Bibebant autem de spiritali consequente eos petra, petra autem erat Christus .« Unde et cultellis petrinis populum circumcidit iste ductor egregius:  qui cultri petrini cum illo etiam sepulti sunt, ut profundum mysterium demonstrarent posteris profuturum. Sic ergo et istum lapidem, quanquam uisibiliter statutum, spiritaliter debemus accipere in testimonium futurum Iudeis infidelibus, hoc est, mentientibus, de quibus dicit psalmus: »Inimici Domini mentiti sunt ei .« Neque enim frustra cum iam Dei famulus Moyses, uel potius per eum Deus disposuisset ad populum testamentum quod in arca erat, que dicta est arca testamenti, et in libris legis tanta sacramentorum et preceptorum multiplicitate conscriptis, tamen etiam hic dictum est, »Disposuit iehsu ad populum testamentum in die illa.« Repetitio quippe testamenti Nouum Testamentum significat, quod significat et Deuteronomium,  quod interpretatur secunda lex, quod significant et prioribus confractis tabule renouate. Multis enim modis significandum quod uno modo implendum fuit. Iam uero quod sub terebintho statutus est lapis, hoc significat quod uirga ad petram ut aqua proflueret, quia neque hic sine ligno statutus est lapis. Ideo autem subter, quia non fuisset in cruce exaltatus, nisi humilitate subiectus: uel quod illo tempore quod id faciebat iehsu Naue, adhuc obumbrandum mysterium fuit. Terebinthi lignum medicinalem lacrymam exsudat, que arbor a Septuaginta interpretibus hoc loco posita est, quamuis secundum alios interpretes quercus legatur.

 »Dimisitque populum singulos in possessionem suam.« Mirum est sane quod saltem in  nouissimis suis uerbis, quibus populum allocutus est Iosue homo Dei, nichil eos obiurgauit, ex eo quod his gentibus pepercerunt quas Dominus usque ad internecionem cum anathemate perdendas esse precepit. Sic enim est scriptum: »Et factum est, postquam inualuerunt filii Isrel, et fecerunt Chananeos obedientes, exterminio autem eos non exterminauerunt .« Nam primo eos id non potuisse Scriptura testata est; sed nunc posteaquam preualuerunt, ita ut facerent obaudientes, quod non etiam exterminauerunt, utique contra preceptum Domini factum est, quod non est cuiquam factum cum iehsu exercitum duceret. Cur ergo non eos obiurgauit allocutione nouissima, quod in hoc Domini precepta neglexerint? An forte quod prius dixit eos Scriptura  non potuisse, utique antequam preualerent, etiam cum preualuissent timuisse credendi sunt, ne forte paratis obedire si parcere noluissent, acrius eos aduersum se ex ipsa desperatione pugnare compellerent, et eos superare non possent. Hunc ergo eis humanum timorem Dominus noluit imputare, etsi apparet in eo quedam subdefectio fidei, que si fortis in eis esset, ea sequerentur que ipsum Iesum bellantem secuta sunt. Quia uero non in eis tanta fides fuit, etiam cum aduersariis suis preualuissent, pugnare cum eis usque ad internecionem eorum timore non ausi sunt. Quem timorem, ut dixi, non de malitia, neque de superbia, uel contemptu precepti Dominici, sed de animi infirmitate uenientem, nolui  eis Dominus imputare, cum eis per Iesum nouissima loqueretur. Unde et Apostolus: »Alexander, inquit, erarius multa mala mihi ostendit; reddet illi Dominus secundum opera ipsius .« De illis autem qui eum periclitantem, non malitia, sed timore deseruerant, ita locutus est: »In prima mea defensione nemo mihi adfuit, sed omnes me dereliquerunt. Non illis imputetur .«



CAPUT XuII. De morte Iosue et sepultura eius, et de morte Eleazar et sepultura eius; nec non et de ossibus Ioseph translatis de Aegypto et sepultis in Sichem, in parte agri quem emerat Iacob a filiis Hemor patris Sichem centum nouellis ouibus.

 »Et post hec mortuus est Iosue filius Nun,  seruus Domini, centum et decem annorum: sepelieruntque eum in finibus possessionis sue, in Thannathsare, que sita est in monte Ephraim, a septentrionali parte montis Gaas.« In quibusdam uiuit iehsu, in quibusdam uero defunctus est. In Paulo uiuit iehsu, et in Petro et in illis omnibus qui merito possunt dicere: »uiuo autem, iam non ego, uiuit uero Christus in me . Mihi autem uiuere Christus est, et mori lucrum .« In istis ergo talibus iehsu merito uiuere dicitur. In quibus autem defunctus est iehsu? In illis sine dubio qui sepe penitendo, et iterum delinquendo, uelut insultare morti Iesu dicuntur, de quibus scribens ad Hebreos dicit Apostolus: »Rursum crucifigentes sibimetipsis Filium Dei, et ostentui habentes .« Sed et  ipse Dominus in Euangeliis de hoc distinctionem pulcherrimam dedit, cum dicit: »Quicunque confessus me fuerit coram hominibus, et ego confitebor eum coram Patre meo, qui in celis est. Qui autem negauerit me coram hominibus, et ego negabo eum coram Patre meo . uidistis quia confitentes in semetipso dixit confiteri, quasi ipse in eis uiuat et operetur opera uite. In his autem qui negant, non tenuit eamdem uerbi similitudinem, ut diceret, quia qui negauerit in me, et ego negabo in eum; sed qui negauerit me coram hominibus, et ego negabo eum coram Patre meo,« ut ostenderet quia qui negat quidem se, extra ipsum est; qui autem confitetur, in ipso est. Quod autem mors Iesu post centum et decem annos esse commemoratur, ostendit  quia per mortem Christi omnes qui mandata legis rite seruant ad beatitudinem post finem uite presentis uenturi sunt perpetuam. Quod enim sepultura eius in finibus possessionis sue, in Thannathsare, in monte Ephraim, et in parte montis Gaas esse describitur, significat quod in Ecclesia catholica, que possessio Christi est, et ubi fructus uirtutum gignitur, quotidie passionis Christi mentio numerose atque nobiliter celebratur. Thannath uero ciuitas Iesu in tribu Ephraim et in Gaas monte sita est, in cuius septentrionali plaga sepultus est iehsu filius Naue, et usque hodie iuxta uicum Thannan sepulcrum eius insigne monstratur. Interpretatur autem Thannathsare numerus operimenti noui. Et quotidie in Ecclesia,  inter cetera diuina sanctionis uerba, a multitudine filiorum ministrorum Christi in sacramento misse: Hic est calix Noui Testamenti in meo sanguine, qui pro uobis et pro multis effundetur in remissionem peccatorum. Hec quotiescunque feceritis, in mei memoriam facietis.

 »Seruiuitque Isrel Domino cunctis diebus Iosue, et seniorum qui longo uixerunt tempore post Iosue, et qui nouerant omnia opera Domini que fecerat in Isrel.«  Beatus is qui in diebus Iesu seruit Domino, qui uerbo et sapientia eius illuminatur, qui preceptis eius illustratur, qui ex doctrina eius accipit lumen scientie. Secundo tamen loco et ille post hunc est beatus, qui in diebus seniorum qui fuerunt post Iesum seruit Domino. Seniores qui  uel cum Iesu uel post Iesum fuerunt, qui sunt alii nisi apostoli, qui et ipsi scriptis et preceptis suis illuminant corda nostra, et faciunt etiam ipsi dies quosdam in nobis ex illa luce quam ipsi ex uera luce participati sunt, uenientes? Qui ergo illuminatur et instruitur ex apostolorum preceptis, et ad seruitium Domini apostolicis regulis instruitur, iste est qui seruire dicitur Domino in diebus seniorum qui fuerunt post Iesum.

 »Ossa quoque Ioseph, que tulerant filii Isrel de Aegypto, sepelierunt in Sichem, in parte agri quem emerat Iacob a filiis Hemor patris Sichem centum nouellis ouibus, et fuit in possessionem filiorum Ioseph.« Notandum autem quod Iosephus, historiographus Iudeorum, de Ioseph et  fratribus eius in Antiquitatum libro secundo ita meminit, dicens: Mortuus est autem et ipse, cum uixisset annos centum et decem, uirtute mirabilis, et omnia ratione disponens, potestatemque suam humiliter agens. Quod utique huiusmodi felicitatis ei causa fuit apud Aegyptios, et aliunde scilicet uenientes, et talem qualem dudum diximus, passo calumniam. Mortui sunt etiam eius fratres feliciter in Aegypto conuenientes, quorum corpora post uitam illorum reportantes eorum posteri, in Hebron sepelierunt. Ossa uero Ioseph nouissime, quando Hebrei egressi sunt ex Aegypto, in Chananeam reportauerunt. Sic enim eos coniurauerat Ioseph. Mystice autem ossa Ioseph significant mortem Redemptoris nostri, quem ueri Isrelite de Aegypto istius mundi,  ubi crucifixus est secundum carnem, tollentes transferunt in Sichem, in partem agri quem emerat Iacob centum nouellis ouibus; cum passionis eius memoriam condunt in agro cordis sui; quatenus ad eius exemplum discant ferre labores, et habere patientiam, operibusque bonis insistere; quod significat Sichem, qui interpretatur humerus. Hunc ergo agrum Iacob noster centum nouellis ouibus in possessionem emit, quia pretio sanguinis sui possedit Ecclesiam, ubi nouellas oues que ascenderunt de lauacro habet, ut fiat centum ouium pastor cum angelicas atque humanas in sua potestate retinet caulas.

 »Eleazar quoque filius Aaron mortuus est,  et sepelierunt eum in Gabaath Phinees filii eius, que data est ei in monte Ephraim.« Quod autem Iosue mortuo Eleazari consequenter mors memoratur, significat quod post passionem Redemptoris nostri ac resurrectionem finem accepit uetus sacerdotium, et uictime legales consummate sunt, cum  necessario subsequebatur Noui Testamenti sacerdotium, ubi Agni immaculati caro et sanguis in sacris altaribus quotidie offertur, et fidelium ore in pastum animarum suarum salubriter percipitur; ut, umbra legis recedente, ueritas pateat Euangelii, per ipsum Dominum nostrum Iesum Christum.





BEATI RABANI MAURI ABBATIS FULDENSIS ET ARCHIEPISCOPI MOGUNTINI COMMENTARIA IN LIBRUM IUDICUM ET RUTH.





EPISTOLA HUNBERTI EPISCOPI AD RABANUM.

 Illustri uiro meritoque insigni ac prestantissimo Patri, RABANO MAURO, HUNBERTUS, licet indignus, infula tamen sacerdotali preditus, immarcescibilem eterne sospitatis in Christo Iesu salutem.

Legi litteras tuas, dulcissime frater, quas sancto boneque memorie uiro, Haistulfo archiepiscopo, scripsisti in fronte libri quem sudore proprio prudentissimoque ingenio composuisti, ad predicandum in anni circulo populum Christianum: qui suauiter disputat de obseruantia Dominici diei et de festiuitatibus sanctorum, ac fide, spe et caritate, nec non de ceteris uirtutum speciebus. Preterea legi et alios tres libros quos ad eumdem uenerabilem uirum fecisti, quos placuit de Institutione clericorum nominari, quorum primus de ecclesiasticis ordinibus et  quatuor carismatibus diuinis narrat. Secundus continet de Officio canonicarum horarum, et de festiuitatibus uariis, de ieiuniis et orationibus. Tertius non ignobiliter instruit qualiter discenda atque disserenda Scriptura diuine legis, et quid utilitatis conferat ecclesiasticis doctoribus philosophia humana. Quibus perlectis, in quantum nostri ingenioli fuit capacitas, intellexi, illos de omnibus que necessaria sunt sancte Dei Ecclesie laudabili magnitudine et breuitate esse complexos. Certe in ueritate dico uobis quia dici non potest in quanta hilaritate mentis gratulatus gratias egi Deo, qui tam utile uas istis in temporibus in sua sancta Ecclesia habere uoluit, ex quo ille qui multum, et ille qui paruum potum querit, haurire ac bibere possit; et ex illo die, fateor,  multum desideraui uestre familiaritatis particeps fieri, ut saltem aliquando longe lateque iam olim dispersa meruissem uestra accipere scripta; ac propterea paucas direxi ad te litterulas, fraterna admonens caritate ne mentis acumen otio inerti torpere seu obdormire permittas, sed sedulo quotidieque sacras scrutando Scripturas, fretus Patrum auctoritate precedentium, uigil atque indefessus utilisque in domo Domini semper existas; scriptum namque legimus:  Non potest ciuitas occultari supra montem posita; item alio in loco: Nemo accendit lucernam, et ponit eam sub modio, sed magis super candelabrum, ut luceat omnibus qui in domo sunt. Auditum enim habeo, super Eptaticum uos fecisse sermonem, ac super Euangelium Matthei Euangelia, nec non et super Regum, superna adiuuante gratia, pariterque ueterum innitente auctoritate, multa utiliter scribendo dictasse: quapropter, causa familiaritatis, uestram obsecro fraternitatem ut mihi scribere mihique tua dirigere studeas opuscula, que ex ueterum ecclesiasticorum sententiis, quasi flores ex diuersis pratis electi, domum Domini ornant et quemcunque se amantem decorant; denique, quia postulata mihi credo quod concedas, mitto membranas in quibus,  opto, eos primum suscipiam libros quos super Eptaticum uestrum composuit ingenium. Non tamen propterea ista posco quasi desint nobis istius operis scriptores: habemus namque Origenem, uictorinum, Ambrosium, Hieronymum, Cassianum, Isidorum, Augustinum, Fulgentium, atque pontificem insignem, eloquentissimum Gregorium et ceteros Patres, quorum nomina non necesse tibi credimus enumerari. Qui in tantum tue sunt industrie cogniti, ut ueraciter illorum linguam uestrum dicere possim sermonem, cum quod illi mira pulchritudine ac nimia longitudine sermonis proferebant, tu eorum uestigia sagaciter prudenterque sequendo, commatico mellifluoque comprehendis sermone: breui enim expositione succincta, ut ait Isidorus doctor egregius, non  faciunt de prolixitate fastidium; prolixa ergo et occulta tedet oratio, breuis et aperta delectat. Ideo uestram deprecor solertiam ut perlectis istius epistole litterulis, et si uestra uoluntas ita oportere iudicauerit, iubeatis illam, ob uestre [nostre] inuicem dilectionis et societatis indicium, in fronte libelli ponere quem mihi rogaui a uobis rescribere, ut poscentis et prestantis pariter affectus pareat et effectus. Intercedentem pro nobis uestram beatitudinem  Deus Dei Filius, qui bonorum actor est omnium, perpetuo conseruet incolumem. Reliquias, dilectissime, quas flagitasti, per portitorem horum apicum transmisi; de reliquo scias me ex intimo mentis affectu promptum semperque paratum in omnibus que uestra precipere decreuerit uoluntas; fraternitatem  tuam bene ualere, dulcis amice, semper opto memorem nostri

Salue, sancte Pater, meritoque beatus in orbe,
Tu decus es nostrum, sancte Pater, merito.
Sit tibi certa Deus, tibi cassida Christus iehsu,
Qui te conseruet semper ubique. uale.





PRAEFATIO AD HUNBERTUM EPISCOPUM DICTATA.

 Domino dilectissimo, et cultu sincerissime caritatis ualde obsequendo, atque uenerando Patri, Hunberto episcopo, Rabanus exiguus seruorum Dei seruus in Christo salutem.

Acceptis litteris sanctitatis tue, quas ad paruitatem meam dirigere uoluisti, ualde gauisus sum, eo quod tuam solertem in eis agnoscebam industriam, et in studio diuinarum litterarum florens ingenium: unde pro hoc supplex Domino gratias egi, quia et tibi dedit in legis sue meditatione deuotum habere exercitium, et populo suo inde salubre percipere documentum. Igitur quia paternitas tua a nostra exiguitate ad hoc aliquantulum dignata est querere solatium, propter amorem Dei et uestram etiam in eo dilectionem humilem, in hoc opere profiteor me uobis  esse uelle seruitorem, et boni studii, quantum diuina gratia annuerit, beneuolum adiutorem; Dei tantum fiat uoluntas in prestando effectum, qui dedit et uoluntatem. De cetero, quia dignatus es mihi scribere quatenus nostrum opusculum super Eptaticum tibi dirigerem, feci quantum potui, et nouissimam partem illius, hoc est, super Iudicum et Ruth, quam ad manus in presenti habui, tuo nomini consecratum modo direxi. Priorum uero librorum commentarios hoc est, Pentateuchi Moysi, quos petente sancto uiro Freculfo, non sine labore edidi, iam sibi ad rescribendum transmisi, quos cum recepero, exemplar eorum tibi scriptum destinabo. Iesu Naue uero expositionem bone memorie Friduricho, Traiectensis Ecclesie episcopo, nuper transmisi; hoc  similiter, ut mihi redditum fuerit, si Dei uoluntas est, tibi committere curabo; et non solum illa, sed et omnia que ad uestram utilitatem a nobis peruenire possunt libentissime impendere cogito: tu tantum nostram infirmitatem sacris orationibus et piis exhortationibus releues, quia non solum proprie egritudinis molestia, uerum etiam communis periculi, quod instanti tempore ualide imminet, anxietate pregrauatus sum; ac ideo uestra oratione atque omnipotentis Dei misericordia maxime indigeo, ne deficiam in tribulationibus, in necessitatibus, in periculis et in tentationibus diuersis. Hoc ergo scias quia opus quod tibi transmitto, non tantum ex maiorum dictis que in eorum libris conscripta reperi, sed ex nostro labore, quantum diuina gratia nos posse concessit,  editum constat: ita ut partim Patrum sententias, partim etiam et nostri sensus exiguitatem, ubi necessarium existimaui, proferat. uestra ergo prudentia et eorum sapientiam atque eloquentiam laudare, et nostram inertiam ac rusticitatem sufferre nouit, scitque illam Apostoli sententiam adimplere qua dicit, Supportantes inuicem in caritate ; et item, alter alterius, inquit, onera portale, et sic adimplebitis legem Christi . In duobus ergo prioribus commentariorum libellis historia Iudicum sensu mystico exposita continetur; et in tertio Ruth, quam aliqui auctorum libro Iudicum associant, aliqui uero seorsum ponunt, non parua ex parte explanata inuenitur. Hec ergo relegens, si quid in eis congrue inueneris expositum, illi hoc tribuas  a quo est omne bonum; que autem aliter inueneris, nostre infirmitati et imperitie magis deputes quam malitie, et pro hoc apud omnipotentem Deum piis orationibus interuenire studeas, ut eius ope fiat indultum atque correctum, coram quo nostre infirmitatis nullo modo latet imperfectum, sicut Psalmista testatur dicens: Imperfectum meum uiderunt oculi tui . Bene ergo tibi conuenit, reuerendissime Pater, ut qui in Ecclesia Dei, Dei officio iudicandi functus es, Iudicum librum instanter legas, et eorum bona opera atque iusta iudicia strenue imiteris, populumque Dei ab hostium clade armis spiritualibus defendas, et iuxta doctoris gentium sententiam qua discipulum instruxit, sollicite uigiles, pie labores, opus facias euangeliste, ministerium  tuum impleas: ut cum princeps pastorum et Rex regum, iudexque uiuorum et mortuorum apparuerit, simul cum ceteris Ecclesie Dei sanctis presulibus percipias immarcescibilem glorie coronam, audiasque ab ipsa ueritate illud euangelicum testimonium, quo seruum bene laborantem et fideliter pecuniam domini sui erogantem laudat dicens: Euge, serue bone et fidelis, quia super pauca fuisti fidelis, supra multa te constituam, intra in gaudium Domini tui . Cuius gaudii omnipotens Deus, trinitas et indiuisa unitas, cum sanctis angelis et electis animabus in celesti regno faciat te perpetualiter esse participem. Beatitudinem tuam bene ualere semper in Christo optamus, sancte Pater, memorem nostri.





INCIPIUNT COMMENTARIA IN LIBRUM IUDICUM.



LIBER PRIMUS.



CAPUT PRIMUM. De eo quod filii Isrel post mortem Iosue consuluerunt Dominum quis eorum dux contra Chananeos fieri deberet. Et de interfectione Adonibezerch regis, et oppugnatione Chananeorum ac urbis Hierusalem.

 Post mortem Iosue, consuluerunt filii Isrel Dominum, dicentes: Quis ascendet ante nos contra Chananeum, et erit dux belli? Dixitque Dominus, Iudas ascendet; ecce tradidi terram in manus eius. Et ait Iudas Simeoni fratri suo: Ascende mecum in sorte mea, et pugna contra Chananeum, ut et ego pergam tecum in sorte tua. Et abiit cum eo Simeon, ascenditque Iudas, et tradidit Dominus Chananeum ac Pherezeum in manus eorum, et reliqua. In fine libri Iesu Naue breuiter narrator porrexit  historiam quousque filii Isrel ad colendos deos alienos declinauerunt; in hoc autem libro ad ordinem redit, quomodo consequentia gesta fuerint post mortem Iesu Naue. Non ergo ab illo tempore incipit liber quo populus ad colenda simulacra defluxit, sed a prioribus interpositis temporibus quibus ea gesta sunt post que ad illa peruenit.

Et factum est postquam defunctus est iehsu, interrogabant filii Isrel Dominum, dicentes: Quis ascendet nobiscum ad Chananeum dux ad debellandum eum? Et dixit Dominus: Iudas ascendet: ecce dedi terram in manus ipsius. Hic queritur utrum aliquis homo Iudas uocabatur, an ipsam tribum, ita ut solet, sic appellauit? Sed illi qui interrogauerant Dominum post mortem Iesu Naue, ducem requirebant; unde  putatur unius expressum hominis nomen. uerum quia non solet duces nominare Scriptura, cum constituuntur, nisi commemorata etiam origine parentum, et constat post Iesum duces habuisse populum Isrel, quorum primus est Othoniel filius Zenez: rectius intelligitur nomine Iude tribum Iudam fuisse significatam; ab ipsa enim tribu uoluit Dominus incipere conteri Chananeos. Et cum populus de duce interrogasset, ab hoc ualuit responsio Domini, ut sciret Deum noluisse ab uniuerso populo bellari aduersus Chananeos. Dixit ergo: Iudas ascendet. Et sequitur Scriptura narrans: Et dixit Iudas ad Simeon fratrem suum: utique tribus ad tribum. Non enim adhuc uiuebant illi filii Iacob qui dicti sunt Iudas et Simeon, inter ceteros fratres suos propriis  nominibus appellati. Sed dixit tribus Iuda ad tribum Simeon: Ascende mecum in sorte mea, et bellemus in Chananeo, et ibo etiam ego tecum in sortem tuam. Manifestum est auxilium sibi tribum Iuda alterius  tribus postulasse, quod redderet, cum et illi in sua sorte habere inciperent necessarium.

Inueneruntque Adonibezech in Bezech, et pugnauerunt contra eum, ac percusserunt Chananeum et Pherezeum. Fugit autem Adonibezech, quem secuti comprehenderunt, cesis summitatibus manuum eius ac pedum, etc. Quis autem iste Adonibezech, melius quam diabolus intelligi potest, hostis antiquus et inimicus omnis iustitie, qui regnat in Bezech, hoc est, in fulgore uel in contemptu uano. Interpretatur autem Adonibezech, dominus fulminis. Et Apostolus de eodem antiquo hoste ita dicit: Ipse enim Satanas transfigurat se in angelum lucis . Tota autem eius potentia atque potestas uanitas est, quem filii Iuda, hoc est, filii confessionis, ac filii Simeon,  hoc est, filii exauditionis, debellant, cum fideles quique scuto fidei atque armis uirtutum contra eum dimicant, comprehendentesque eum cedunt summitates manuum ac pedum, cum primordia male operationis atque uestigia praui exempli abscindere uiriliter contendunt, quatenus maligni fraus efficaciam repentine deceptionis non inueniat, cum uigor illi nocendi spiritali dimicatione aufertur.

Oppugnantes ergo filii Iuda Hierusalem ceperunt eam, et percusserunt in ore gladii, tradentes cunctam incendio ciuitatem. Et postea descendentes pugnauerunt contra Chananeum, qui habitabat in montanis, et ad meridiem, et in campestribus. Pergensque Iudas contra Chananeum, qui habitabat in Ebron, cuius nomen fuit antiquitus, Cariatharbe, percussit Sisai, et  Abiman, et Tholmar, atque inde profectus adiit ad habitatores Dabir cuius nomen uetus erat Cariatsepher, id est, ciuitas litterarum. Huius loci Iosephus in libro Antiquitatum quinto, ita meminit dicens: »Inter hec obsederunt Hierosolymam, sed hanc quidem longo tempore capientes, omnes in ea habitantes interemerunt. Erat enim eis ualde grauis desuper munitio murorum, et loci natura resistendi. Unde castrametati sunt in Ebron, et hanc capientes omnia interfecerunt.« Relinquebatur autem genus adhuc gigantium, qui propter magnitudines atque formas in nullo aliis hominibus proximas ultra modum mirabiles. Hactenus eorum ossa monstrantur in nullo his de quibus fides habebatur equalia. Quorum genus Leuitis precipue dederat munus,  etiam cum duobus millibus cubitis terram quoque dono dederant manto Moseos; hic enim fuit unus exploratorum, quos misit Moyses in Chananeam.«



CAPUT II. De eo quod Caleb spopondit filiam suam uxorem uiri qui percuteret Cariatsepher. Et quod Axa filia Caleb petit patrem dare sibi terram irriguam.

 Dixitque Caleb: Qui percusserit Cariatsepher, et uastauerit eam, dabo ei Axam filiam meam uxorem. Iam hoc et in libro Iesu Naue commemoratum est, sed utrum Iesu uiuente factum sit, et nunc per recapitulationem repetitum, an post eius mortem posteaquam dictum est, Iudas ascendet, et cepit Iudas debellare Chananeos, in quo bello ista omnia gesta narrantur, merito queritur? Sed credibilius est post mortem Iesu factum, tunc autem per prolepsin, id est, per preoccupationem commemoratum, quemadmodum et alia. Nunc enim cum res geste  aduersus Chananeos tribui Iude exponerentur, ita se narrationis ordo continet, inter cetera Iude facta bellica, de quo post mortem Iesu dixerat Dominus, Iudas ascendet.

Et postea descenderunt filii Iuda pugnare ad Chananeum, qui habitabat in montanis, et austrum, et campestrem. Et abiit Iudas ad Chananeum inhabitantem in Ebron, et exiit Ebron ex aduerso: nomen autem erat Ebron, Cariatharbe, et percussit Sesi, et Abiman, et Chalmi filios Enach, et ascenderunt inde ad inhabitantes Dabyr. Nomen autem Dabyr, quod erat ante ciuitas litterarum. Et dixit Caleb: Quicunque percusserit ciuitatem litterarum, et acceperit eam, dabo ei filiam meam in uxorem. Constat ergo ex hoc ordine gestarum rerum tam perspicue, post mortem  Iesu hoc esse factum. Tunc uero cum ciuitates date ipsi Caleb commemorarentur, progressus est ex occasione narrator, quod postea factum est preoccupauit. Nec tamen frustra arbitror hoc de filia Caleb data in uictoris premium his numero Scripturam commemorare uoluisse.

Alia nascitur questio de filia Caleb, quod in libro Iesu Naue sic de illa dicitur: Et factum est, cum ingrederetur ipsa, et consilium habuit cum eo, dicens: Petam patrem meum agrum, et exclamauit de asino, etc., ubi agrum petit a patre, atque concessus est. Hic autem: Et factum est, inquit, cum ingrederetur ipse, monuit eam Othoniel, ut peteret a patre suo agrum. Sed in eo quod ibi dictum est, cum ingrederetur ipsa, et hic dicitur, cum ingrederetur ipse, nichil contrarium  est: simul enim ingrediebantur uiam. Quod uero ibi dictum est, consilium habuit cum eo, id est, cum uiro suo, dicens: Petam patrem meum agrum, et exclamauit de asino et petiit: in eo quod habuit consilium, ibi monita est ut peteret quorum alterum ibi dictum est, alterum hic: utrumque autem ita diceretur, Et consilium habuit cum eo, dicens: Petam patrem meum agrum: ille autem monuit eam, et exclamauit de asino. Porro autem quod ibi agrum refertur petiisse, nec nomen ipsius agri tacitum est; hic uero cum agrum petere monita fuerit a uiro suo, non agrum petiisse dicitur clamans de subiugali, quod ibi dictum de asino, sed redemptionem aque eo quod in terram austri fuisset tradita.  Unde nunc subditur: Que cum suspirasset sedens in asino, dixit ei Caleb: Quid habes? At illa respondit: Da mihi benedictionem, terram arentem dedisti mihi; da et irriguam aquis? Dedit ergo ei Caleb irriguam superius et irriguam inferius. Spiritualiter autem anima super asinam sedit, cum irrationabilibus carnis sue motibus anima presedit, que suspirans a patre terram irriguam petit, quia a creatore nostro cum magno gemitu querenda lacrymarum gratia. Sunt namque nonnulli, qui iam in dono perceperunt libere pro iustitia loqui, oppressos tueri, indigentibus possessa tribuere, ardorem fidei habere; sed adhuc gratiam lacrymarum non habent. Hi nimirum terram australem et arentem habent, sed adhuc irrigua indigent, quia in bonis operibus positi,  quibus magni atque feruentes sunt, oportet nimirum, ut aut timore supplicii, aut amore regni celestis mala etiam, que ante perpetrauerunt, deplorent. Et licet in multis speciebus compunctio diuidatur, quando singule queque a penitentibus culpe planguntur; unde ex uoce quoque penitentium Ieremias ait: Diuisiones aquarum deduxit oculus meus . Principaliter tamen compunctionum genera duo sunt, quia Deum sitiens anima prius timore compungitur, post amore; prius enim sese in lacrymis afficit, quia dum malorum suorum recolit, pro his perpeti supplicia eterna pertimescit. At uero cum longa meroris anxietudine fuerit formido consumpta, quedam iam de presumptione uenie securitas nascitur, in amoreque celestium gaudiorum animus  inflammatur; et qui prius flebat ne duceretur ad supplicium, postmodum flere amarissime incipit, quia differtur a regno. Contemplatur etenim mens, qui sint illi angelorum chori, que societas sanctorum spirituum, que maiestas interne uisionis Dei, et amplius plangit, quia a bonis perennibus deest, quam prius, cum mala eterna metuebat; sicque fit, ut perfecta compunctio formidinis tradat animo punctionem dilectionis, quod bene in hac sacra ueracique historia figurata narratione describitur. Quia ergo, ut dixi, duo sunt compunctionis genera, dedit ei pater suus irriguum superius et irriguum inferius. Irriguum quippe superius accipit anima, cum sese lacrymis celestis desiderio regni affligit; irriguum  uero inferius accipit, cum inferni supplicia flendo pertimescit, et quidem prius inferius ac post irriguum superius datur, sed quia compunctio amoris dignitate preeminet, necesse fuit ut prius irriguum superius, et post irriguum inferius commemorari debuisset.



CAPUT III. Quod filii Cinei cognati Moysi descenderunt de ciuitate Palmarum cum filiis Iuda, et habitauerunt cum eis, et quod Iudas montana possedit, nec potuit delere habitatores uallis.

 Filii autem Cinei cognati Moysi descenderunt de ciuitate Palmarum cum filiis Iuda in desertum sortis eius, quod est ad meridiem Arad, et habitauerunt cum eo. Hinc Iosephus. »Dederunt autem et  filiis Iethim Madianite, qui fuit gener Moseos, terram ad possidendum: nam patriam relinquentes secuti sunt eos, et fuerunt in deserto cum eis.

Cepitque Iudas Gazam cum finibus suis, et Ascalonem, atque Accaron cum terminis suis. Fuitque Dominus cum Iuda, et montana possedit. Nec potuit delere habitatores uallis, quia falcatis curribus abundabant. Dederuntque Caleb Hebron, sicut dixerat Moyses, qui deleuit ex eo tres filios Enach. Quod in libro Iesu Naue, cum illum locum tractarem, ubi scriptum est: Et dedit Dominus Isrel omnem terram, cum multas eius partes nondum possiderent, dixi ita posse intelligi omnem terram datam, quia ea que data non est in possessionem, data est in quamdam exercitationis utilitatem: hoc multo euidentius hic  apparet, quandoquidem commemorantur ciuitates quas non hereditauit Iudas, et dicitur: Erat Dominus cum Iuda, et hereditauit montem, quoniam non potuerunt hereditare inhabitantes in ualle. Quis enim non intelligat, etiam hoc ipsum ad id pertinuisse quod erat Dominus cum Iuda, ne totum repente obtinendo extolleretur? Quod enim adiungit quomodo Rechab obstitit, et currus erant eis ferrei; quo scurrus timuerit, dictum est, non Dominus, qui erat in Iuda, sed ipse Iudas. Cur autem timuerit, cum quo Dominus erat, si queritur, hoc quod prudenter intelligendum est refringere Deum propitium etiam in cordibus suorum nimie prosperitatis excessus, ut in usu eorum conuertat inimicos, non solum quando uincuntur inimici, sed etiam quando metuuntur:  illud ad commendandum largitatem suam, illud ad eorum reprimendam elationem. Nam utique inimicus sanctorum est angelus Satane, quem tamen sibi datum colaphizantem dicit Apostolus, ne magnitudine reuelationum extolleretur .

Et dederunt, inquit, Caleb Ebron, sicut locutus est Moyses, et hereditauit inde tres ciuitates filiorum Enach, et abstulit inde tres filios Enach. Iam hoc dictum est in libro Iesu Naue, quoniam illo uiuo factum est; sed hic recapitulando commemoratum est, cum de Iuda, unde fuit Caleb Scriptura loqueretur.



CAPUT Iu. Quod filii Beniamin non potuerunt delere Iebuseum in Hierusalem, nec Manasses, in urbibus sortis sue, deleuit Chananeum, sed habitauerunt cum eis. Postquam  autem confortatus est Isrel, fecit eos tributarios, et delere noluit.

 Iebuseum autem habitatorem Hierusalem non deleuerunt filii Beniamin, habitauitque Iebuseus cum filiis Beniamin in Hierusalem usque in presentem diem. Queritur quomodo dictum sit, Et Iebuseum habitantem Hierusalem non deleuerunt: siue, non hereditauerunt filii Beniamin; et habitauit Iebuseus cum filiis Beniamin in Hierusalem usque in hodiernum diem, cum superius legatur eadem ciuitas a Iuda capta et incensa, interfectis in ea Iebuseis? Sed cognoscendum est istam ciuitatem communem habuisse duas tribus, Iudam et Beniamin, sicut ostendit ipsa diuisio terrarum, que facta est a Iesu  Naue. Ipsa est enim Iebus, que Hierusalem. Ideo due iste tribus remanserunt ad templum Domini, quando cetere, excepta Leui, que sacerdotalis fuit et terras in diuisionem non accepit, separauerunt se a regno Iuda cum Ieroboam. Intelligendum est ergo, a Iuda quidem ciuitatem captam et incensam, interfectis qui illic reperti fuerant, sed non omnes Iebuseos exstinctos; siue quia erant extra illam ciuitatem, siue quia fugere potuerunt: quos reliquos Iebuseos admissos esse a filiis Beniamin, quibuscum Iuda erat ciuitas illa communis, ac in ea simul habitabant. Quod ergo dictum est, Non hereditauerunt Iebuseum filii Beniamin, intelligendum quod tributarios eos facere potuerunt, siue uoluerunt. Aut certe, et habitauit Iebuseus, dictum est, quia non sine illo tenuit  terram, quam ab illo possidebat.

Manasses quoque non deleuit Bethsan, et Thanach cum uiculis suis, et habitatores Dor et Ieblaam, et Mageddo cum uiculis suis, cepitque Chananeus habitare cum eis. Et non hereditauit Manasses Bethsan, que est Scytharum ciuitas; ipsa hodie perhibetur Scythopolis dici. Potest autem mouere, quomodo in illis partibus multum ab Scythia diuersis potuerit esse Scytharum ciuitas? Sed similiter potest mouere, quomodo tam longe a Macedonia Macedo Alexander condiderit Alexandriam ciuitatem? Quod itaque fecit longe lateque bellando, ita etiam cum Scythe ali quando bellando in longinqua progrederentur, istam condere potuerunt. Nam legitur in historia gentium uniuersam pene Asiam Scythas aliquando tenuisse,  cum regi Aegyptiorum illi qui eis ultro bellum indixerat, irent obuiam, quorum aduentu territus suum in regnum recepit.

Postquam autem confortatus est Isrel, fecit eos tributarios, et delere noluit. Iam tale aliquid dictum est in libro Iesu Naue pene ipsis uerbis. Proinde aut hic per anacephaleosin dicitur, aut illic per prolepsin dictum est, id est, aut hic recapitulando, aut illic preoccupando. Quid enim Chananeus, gentilis uidelicet populus, nisi uitium signat? Et in magnis uirtutibus terram repromissionis ingredimur, quia spe intima de eternitate roboramur. Sed dum inter acta sublimia uitia quedam parua retinemus, quasi Chananeum habitare in terra nostra concedimus, qui tamen tributarius efficitur, quia hoc ipsum  uitium, quod subigere non possumus, ad usum utilitatis nostre humiliter retorquemus, ut eo de se mens et in summis uilia sentiat, quo suis uiribus etiam parua que appetit non expugnat; unde bene rursum scriptum est: He sunt gentes, quas Dominus dereliquit, ut erudiret in eis Isrel. Ad hoc namque quedam minima nostra uitia retinentur, ut sese nostra intentione sollicita in certamine semper exerceat, ut eo de uictoria non superbiat, quo uiuere in se hostes conspicit, a quibus adhuc uinci formidat. Isrel ergo reseruatis gentibus eruditur, quando in quibusdam minimis uitiis elatio uirtutis nostre comprimitur, et in paruis sibi resistentibus discit quod ex se maiora non superat.

 Arctauitque Amorrheus filios Dan in monte, nec dedit eis locum, ut ad planiora descenderent. Et contribulauit Amorrheus filios Dan in monte, quoniam non permisit eos descendere in uallem. Et hoc similiter, aut in libro Iesu Naue preoccupando commemoratum est, aut hic recapitulando.



CAPUT u. Quod angelus Domini ascendit de Galgal ad locum flentium, et increpauit Isrel pro peccatis suis atque negligentia.

 Ascenditque angelus Domini de Galgalis ad locum flentium et ait: Eduxi uos de Aegypto, et introduxi in terram, pro qua iuraui patribus uestris, et pollicitus sum, ut non facerem irritum pactum meum uobiscum in sempiternum; ita duntaxat, ut non  feriretis fedus cum habitatoribus terre huius, et aras eorum subuerteretis; et noluistis audire uocem meam; cur hoc fecistis? Quamobrem nolui delere eos a facie uestra, ut habeatis hostes, et dii eorum sint uobis in ruinam. Alia autem editio sic habet: Et ascendit angelus Domini super Clauthmos montem. Scriptor libri hoc nomine appellauit locum, quia postea scripsit; nam quando angelus Domini super eum ascendit, nondum sic appellabatur. A ploratione quippe nomen accepit, quia Grece Clauthmos ploratio dicitur; ibi enim populus fleuit, cum audisset ab hoc angelo uerba Domini uindicantis in eos, quod inobedientes fuissent, quia non exterminauerunt populos secundum preceptum eius, quibus preualuerunt, eligentes eos facere tributarios, quam interimere et  perdere, quemadmodum iusserat Dominus. Quod siue contempto Dei mandato, siue timore fecerint, ne hostes aduersum se acrius pugnare pro salute obtinenda, quam pro tributo non dando cogerent, sine dubio peccauerunt, et spernendo quod diuinitus imperatum est, et non presumendo quod eos posset, qui imperauerat, adiuuare. Quod ideo per Iesum noluit eis dicere, si tamen eo adhuc uiuente iam fieri preceperat, et non potius preoccupando commemoratum fuerat, quod illo mortuo fieri cepit, quia hoc omnibus uoluit exprobrare per angelum: nondum autem omnes id fecerant, uiuente Iesu, etsi aliqui forte iam ceperant. Credibilius est tamen nichil tale fieri ceptum uiuente Iesu Naue, tantumque terrarum sub illo tenuisse filios Isrel, quantum eis  ad considendum sufficeret, quamuis in sortibus suis haberent unde crescendo et conualescendo adhuc aduersarios exterminarent. Proinde post mortem Iesu, posteaquam preualuerunt ut hoc possent facere, maluerunt eos habere tributarios secundum uoluntatem suam, quam interimere et perdere secundum uoluntatem Dei; propter hoc ad eos corripiendos angelus missus est. Quod uero commemoratum est in libro Iesu Naue, magis existimo preoccupando commemoratum, quod post eius mortem, et futurum esse iam ipse nouerat prophetico spiritu, si ab illo liber conscriptus est, qui appellatur Iesu Naue; et si ab alio scriptus est, iam factum esse sciebat post mortem Iesu Naue quod in illo libro  preoccupando commemorauit. Quid est quod angelus Domini inter cetera diuine comminationis dicit, Quamobrem nolui delere eos a facie uestra, ut habeatis hostes, et dii eorum sint uobis in ruinam; nisi ut intelligamus nonnulla etiam de ira Dei uenire peccata? Ut enim dii gentium, inter quas non a se exterminatas Isrelite habitare uoluerunt, essent in eis scandalum, id est, facerent eos scandalizare in Domino Deo suo, eoque offenso uiuere, indignans hoc comminatus est Deus, quod certe manifestum est magnum esse peccatum.



CAPUT uI. Quod Iosue populum dimisit in suas possessiones ire, seruieruntque Domino, cunctis diebus eius et seniorum qui longo post eum uixerunt tempore.

  Dimisit ergo Iosue populum, et abierunt filii Isrel, unusquisque in possessionem suam, ut obtinerent eam. Hoc per recapitulationem iterari nulla dubitatio est. Nam et mors ipsius Iesu Naue etiam in hoc libro commemoratur, ut tanquam ab exordio cuncta breuiter insinuarentur, ex quo eis Dominus dedit terram, et quemadmodum sub ipsis iudicibus uixerunt, que iam perpessi sunt; atque iterum reditur ad ipsorum iudicum ordinem, ab eo qui primus est constitutus.

Seruieruntque Domino cunctis diebus eius, et seniorum qui longe post eum uixerunt tempore, et nouerunt omnia opera Domini que fecerat cum Isrel. Seruiuit ergo populus Domino omnibus diebus Iesu, et omnibus  diebus seniorum qui fuerant post Iesum. Beatus est qui in diebus Iesu seruit Domino, qui uerbo et sapientia eius illuminatur, qui preceptis eius illustratur, qui ex doctrina eius accipit lumen scientie. Secundo tamen loco et ille post hunc est beatus, qui in diebus seniorum qui fuerunt post Iesum, seruit Domino. Seniores, uel qui cum Iesu uel post Iesum fuerunt, qui sunt alii, nisi apostoli, qui et ipsi scriptis et preceptis suis illuminant corda nostra, et faciunt etiam ipsi dies quosdam in nobis ex illa luce, quam ipsi ex uera luce participati sunt uenientes. Qui ergo illuminatur et instruitur ex apostolorum preceptis, et ad seruitium Domini apostolicis regulis instruitur uel instituitur, iste est qui seruire dicitur Domino in diebus seniorum qui fuerunt  post Iesum. uis autem uidere, quia sicut Saluator erat lux uera, que illuminat omnem hominem uenientem in hunc mundum , ita et apostoli lux erant mundi. In Euangelio scriptum est, dicente Domino ad eos: uos estis lux mundi . Quod si etiam apostoli sunt lux mundi, sine dubio per precepta et mandata sua illuminant nobis dies, in quibus Domino seruiamus. Quod autem dixit: Omnibus diebus seniorum qui longorum dierum fuerunt post Iesum, nec hoc mihi otiose dictum uidetur, quod longeui uel longorum dierum dicuntur esse seniores, qui post Iesum fuerunt, et quidem Dei est solius nosse post Iesum, qui fuerit inter seniores, qui longiorem diem fecerit, id est, qui maiorem  ex se miserit lucem: utrum Paulus, an Petrus, Bartholomeus, an Ioannes. uerumtamen longorum dierum dicuntur sancti. E contrario uero, quando scandalis mundus replebitur, quando increscente iniquitate refrigescet caritas multorum , et quando ueniens Filius hominis difficile fidem inueniet super terram , tunc non dicuntur futuri longi dies, sed magis abbreuiari dicuntur, sicut dixit Dominus: Quia nisi abbreuiati fuissent dies illi, non fieret salua ulla caro . Mali ergo dies breuiari dicuntur; longeui autem sunt et multi temporis, et grandis quodammodo spatii dies boni, in quibus Domino seruimus. uide tamen quia et hoc designauit in Euangelio, quod propter electos breuiabuntur dies illi .  Electis ergo breuiantur dies mali, dies iniquitatis et scandali. Dies uero seniorum sanctorum longeui sunt et prolixi. Sed et illud quia dicentibus nobis occurrit, et utinam, Domino suggerente, occurreret, pretereundum non est, quod dixit, quia seruiuit populus Domino omnibus diebus Iesu. Non dixit unum diem fuisse Iesu, sed multi sunt dies Iesu. Quos ergo multos ponimus dies secundum hunc ordinem quem exposuimus? Ego sic arbitror quod unus dies ipsius est iustitia, alius sanctificatio, alius prudentia, alius misericordia, et sic per singula uirtutum bona dies forte supputat Iesu, in quibus Domino seruitur, quia in his uirtutibus anime Dominus placatur. Sed et patientiam ipsius computato diem, et mansuetudinem, et pietatem, et bonitatem, et  omne quod ad uirtutem pertinet, ipsius dicito diem, et sic in omnibus diebus Iesu Domino seruies, id est, in omnibus his uirtutibus. Non enim uult Scripture sancte institutio, ut aliquas ex his uirtutibus habeas in te, et alias negligas; sed ut omnibus his uirtutibus adornatus, et in earum actibus positus seruias Deo. Eodem autem modo quis etiam seniorum dies habet in se, et in diebus eorum seruit Deo, implens illud, quod dicit apostolus Paulus: Imitatores mei estote, sicut et ego Christi . In diebus, inquit, seniorum eorum, qui cognouerunt omnia opera Domini. Quis est qui cognoscit omnia opera Domini, nisi qui facit ea? Hoc modo etiam hic sentiendum est, quod dicit: Qui cognouerunt omne opus Domini. Et non solum inquit:  Qui cognouerunt opus Domini, sed addidit: Qui omne opus cognouerunt Domini, id est, qui cognouerunt et iustitie opus Domini, et sanctificationis opus, et patientie, et mansuetudinis, et pietatis, et omne quidquid ex mandatis Dei uenit, opus Domini dicitur. Sed sicut est opus Domini, est sine dubio huic contrarium opus diaboli. Certum est enim quia sicut iustitia opus Dei, ita et iniustitia opus diaboli; et sicut mansuetudo opus Dei est, ita et ira uel furor opus sit diaboli. Cognouisse ergo dicuntur Domini illi, qui faciunt opus eius. Sed et illud quomodo preterimus, quod addidit: Qui cognouerunt opera Domini magna, que fecit in Isrel. Quid enim sunt aliqua Domini opera parua, ad quorum  distinctionem hec magna dicantur? Ego arbitror quod omne quidem Dei opus magnum est, sed pro capacitate eorum quibus operatur, si sibi inuicem comparentur, uel magna opera Domini dicuntur esse, uel parua. uerbi causa, eduxit filios Isrel de Aegypto in manu forti et brachio excelso, Aegypto prodigiis celestibus uerberata, uiam fecit in mari; manna in deserto populo dedit; de celo locutus est ad Moysen, legem conscriptam in tabulis lapideis dedit. Nonne hec magna sunt opera Dei? Sed si illud his compares, quod ita dilexit Deus hunc mundum, ut Filium suum unicum daret pro salute mundi , inuenies illa omnia parua esse ad huius operis magnitudinem, quod opus etiam nos et cognoscere debemus et credere, et operari  opera Domini non negligenter, sed fideliter et attente, ut inueniamur et nos in diebus Iesu Christi et in diebus seniorum sanctorum eius apostolorum, cum quibus et societatem celestis hereditatis mereamur accipere, per ipsum Dominum nostrum Iesum Christum.



CAPUT uII. Mortuus est autem Iosue filius Nun, famulus Domini, centum decem annorum, omnisque generatio illa congregata est ad patres suos: feceruntque filii Isrel malum in conspectu Domini, et seruierunt Baalim, et dimiserunt Dominum Deum patrum suorum.

 Mortuus est autem Iosue filius Nun, famulus Domini, centum decem annorum, et sepelierunt  eum in finibus possessionis sue, in Thamnachsare, in monte Ephraim, a septentrionali plaga montis Gaas. Omnisque illa generatio congregata est ad patres suos. Et surrexerunt alii, qui non nouerant Dominum, et opera que fecerat cum Isrel. uerum quomodo institueramus hec que de filio Naue legebantur, ad Dominum nostrum Iesum Christum referre uidendum est, quomodo etiam de eo ipso dici conueniat, quia defunctus est iehsu. Ego arbitror secundum Scripture sacre auctoritatem loquens, quod in quibusdam uiuit iehsu, in quibusdam uero defunctus est. In Paulo uiuit iehsu, et in Petro et in illis omnibus qui merito possunt dicere: uiuo enim iam non ego, uiuit uero Christus in me . Et iterum dixit: Mihi autem uiuere Christus est, et  mori lucrum . In istis ergo talibus iehsu uiuere merito dicitur. In quibus autem defunctus est iehsu? In illis, sine dubio, qui sepe penitendo, et iterum delinquendo, uelut insultare morti Iesu dicuntur. De quibus scribens ad Hebreos dicit Apostolus: Rursum crucifigentes sibimetipsis Filium Dei, et ostentui habentes . uides ergo quia in peccantibus non solum defungi dicitur iehsu, uerum et crucifigi ab eis asseritur, et illudi? Sed et tu ipse considera apud te. Si quando de auaritia cogitas, et cupis aliena diripere, nunquid potes dicere, quia uiuit Christus in te? Aut si de stupro stipularis, si furore exagitaris, si liuore succenderis, si inuidia stimularis, si temulentia debaccaris, si superbia  extolleris, si crudelitate grassaris, nunquid potes in his omnibus dicere, quia Christus uiuit in te? Si ergo peccantibus defungitur Christus pro eo quod nichil in eis iustitia, nichil patientia, nichil ueritas, et omnia illa que Christus est operatur, a sanctis uero quecunque fiunt. Christus est, qui ea dicitur operari, sicut et Apostolus dicit: Omnia possum in eo qui me confortat, Christo ; generatio alia, que non cognoscit Dominum Iesum , ipsa est malarum cogitationum, et pessimarum cupiditatum, que procedunt ex corde, ista est generatio, que non cognoscit Dominum Iesum, neque opus magnum quod fecit in Isrel. uides quia peccatores eo usque ueniunt, ut et opus illud magnum et preclarum quod fecit Dominus obliuiscantur,  quod crucifixus est pro peccatis nostris, et surrexit propter iustificationem nostram . Unde credo quod propter hanc obliuionem metuens apostolus Paulus dicebat discipulo suo Timotheo, quem precipuum habebat: Memor esto Christum Iesum resurrexisse a mortuis ; sciebat enim quia tam magni operis, quod resurrexit a mortuis, fieri possit obliuio, si generatio peccatrix oriretur in corde.

Feceruntque filii Isrel malum in conspectu Domini, et seruierunt Baalim, ac dimiserunt Dominum Deum patrum suorum, qui eduxerat eos de terra Aegypti, et secuti sunt deos alienos, deos quoque populorum qui habitabant in circuitu eorum; et adorauerunt eos, et ad iracundiam concitauerunt Dominum,  dimittentes eum, et seruientes Baal et Astharoth. Hoc ostendit quia illi qui in tempore Saluatoris increduli exstiterunt et impii, genua curuauerunt Baalim, et adorauerunt simulacra. Hi uero qui credunt et implent opera fidei, non curuauerunt genua Baalim. Neque enim usquam refertur in historiis, uel in euangelicis et in aliis quibuslibet scripturis, quod aliquis tempore Saluatoris genua flexerit simulacris; sed de illis itaque hoc dicitur, qui peccatis suis astricti et uelut compediti tenebantur. Unde constat quia et nos quotiescunque peccamus, et captiui dicimur in lege peccati, genua nostra curuamus Baalim. Sed non in hoc uocati sumus, nec ad hoc credidimus, ut iterum seruiamus peccato, et iterum genua flectamus diabolo; sed ut flectamus  genua in nomine Iesu, quia in nomine Iesu omne genu flectitur, celestium et terrestrium et infernorum ; et ut flectamus genua ad Patrem Domini nostri Iesu Christi, ex quo omnis paternitas in celis et in terra nominatur . Sed et quid mihi prodest si genua corporis mei ad orationem ueniens flectam Deo, et genua cordis mei flectam diabolo? Si enim non stetero firmus aduersum astutias diaboli, flexi genua mea diabolo; et si non constanter stetero aduersus iram, flexi genua mea ire. Similiter et si non constanter aduersum libidinem restitero, flexi libidini genua cordis mei, et in singulis quibusque que contraria sunt Deo, hoc facere uidebor, nisi constanter et fortiter stetero, sicuti illi  fecerunt qui coluerunt Baalim, et reliquerunt Deum patrum suorum, qui eduxit illos de terra Aegypti. Non igitur putemus quod uideamur simulacra non colere, propterea hec non etiam ad nostrorum aliquos pertinere. Unusquisque quod pre ceteris colit, quod super omnia miratur et diligit, hoc ei Deus est. Denique hoc est quod ante omnia et super omnia per mandatum suum Deus deposcit ab homine: Diliges, inquit, Dominum Deum tuum ex toto corde tuo, et ex tota anima tua, et ex totis uiribus tuis , preoccupare quodammodo erga se cupiens totos humane mentis affectus, et sciens quia quod ex toto dilexerit quis, et ex tota anima, atque ex totis uiribus, hoc ei Deus est. Notandum enim quod alia editio hunc locum sic habet: Et seruierunt Baal et  Astartibus. Solet dici Baal nomen esse apud gentes illarum partium Iouis, Astarte autem Iunonis, quod et lingua Punica putatur ostendere: nam Baal Punici uidentur dicere Dominum, unde Baalsamem quasi Dominum celi intelliguntur dicere; samem quippe apud eos celi appellantur. Iuno autem sine dubitatione ab illis Astaroth uocatur. Et quomodo iste lingue non multum inter se differunt, merito creditur hic de filiis Isrel hoc dicere Scriptura, quod Baal seruierunt et Astartibus, quia Ioui et Iunonibus. Nec mouere debet, quod non dixit Astarti, id est Iunoni, sed tanquam multe sint Iunones, pluraliter hoc nomen posuit; ad simulacrorum enim multitudinem referri uoluit intellectum, quomodo unumquodque Iunonis simulacrum Iuno uocabatur,  ac per hoc tot Iunones, quot simulacra intelligi uoluit. uarietatis autem causa existimo Iouem singulariter, Iunonem pluraliter commemorare uoluisse. Nam eadem causa plurimorum simulacrorum etiam Ioues pluraliter dici possent. Hoc autem, id est, nomine plurali Iunones, in Grecis secundum Septuaginta reperimus, in Latinis autem singulariter erat; quorum in illo qui non habebat Septuaginta interpretationem, sed ex Hebreo erat, Astaroth legimus, nec Baal, sed Baalim. Quod si forte aliud in Hebrea et Syra lingua nomina ista significant, deos tamen alios fuisse constat, et falsos, quibus Isrel seruire non debuit. Et adorauerunt, inquit, deos alienos deos gentium, qui in circuitu ipsorum erant, et ad iracundiam concitauerunt  Dominum. uide quantum faciant peccata, ut peccantes illum in quo non solum ire nullus affectus est, sed ne alius quidem passibilis motus, nos ad iracundiam prouocare dicamur. uerum ille permanet immutabilis in sua natura, nec unquam ire turbatur affectibus; ego autem per ea que delinquo, iram mihi ipse conscisco, sicut dixit Apostolus: Hec ipse doces, secundum duritiem autem tuam et cor impenitens thesaurisas, inquit, tibi ipse iram in die ire, et reuelationis iusti iudicii Dei, qui reddet unicuique secundum opera sua . Irritauerunt ergo Dominum ad iracundiam, et dereliquerunt Deum, et coluerunt Baal et Astarthen, et iratus est furore Dominus in Isrel et tradidit eos in manus  diripientium. Quandiu quis Deo seruit, non traditur in manus diripientium; cum autem dereliquerit Deum, et seruire ceperit passionibus suis, tunc dicitur de eo, quia tradidit eum Deus in passiones ignominie. Et iterum: Tradidit eos in reprobum sensum, ut faciant ea que non conueniunt. Quare? Quia repleti sunt, inquit, omni iniquitate, nequitia, fornicatione, auaritia, et ceteris omnibus que dicuntur . Sicut et hic modo, qui seruierunt, inquit, et adorauerunt Baalim et Astarthen, tradidit illos Deus in manibus diripientium, et factus est in manibus inimicorum suorum. Hoc ergo modo intelligendum est Deum tradere quos tradit, non quia ipse tradat aliquem, sed ex eo quod derelinquit indignos, eos scilicet qui se non ita excolunt et a uitiis purgant,  ut libenter in eis habitet Deus. Ipso refugiente atque auertente se ab anima, que in immunditia ac uitiis posita est, tradita dicitur ex eo quod Deo uacua inuenitur, et inuaditur a spiritu nequam. Et ideo nos summo studio uigilemus, et festinemus nos purgare a uitiis et concupiscentiis malis, ut Deum intra nos tenere possimus, et ut habitare dignetur in nobis, dum delectatur et actibus et sermonibus et cogitationibus nostris.



CAPUT uIII. Quod iratus Dominus contra Isrel, tradidit eos in manus diripientium; sed, eis penitentibus, suscitauit iterum iudices qui liberarent eos de uastantium manibus.

  Iratusque Dominus contra Isrel, tradidit eos in manus diripientium, qui ceperunt eos et uendiderunt hostibus qui habitabant per gyrum; nec potuerunt resistere aduersariis suis, sed quocunque pergere uoluissent, manus Domini erat super eos, sicut locutus est, et iurauit eis; et uehementer afflicti sunt. Suscitauitque Dominus iudices qui liberarent eos de uastantium manibus, sed nec illos audire uoluerunt, fornicantes cum diis alienis, et adorantes eos, cito deseruerunt uiam per quam ingressi fuerant patres eorum, et audientes mandata Domini, omnia fecere contraria, et cetera. Alia autem editio sic habet: Et uendidit eos in manum inimicorum suorum in circuitu. Queri solet quare dixerit: uendidit, tanquam aliquod pretium intelligatur datum? Sed et in Psalmo legitur: uendidisti  populum tuum sine pretio . Et apud prophetam: Gratis uenditi estis, et non cum argento redimemini . Quare ergo uenditi, si gratis, et sine pretio, et non potius donati? An forte Scripturarum locutio est, ut uenditus etiam qui donatur dici possit? Hic autem sensus est optimus in eo quod dictum est: Gratis uenditi estis; et: uendidisti populum tuum sine pretio: quia illi quibus tradidisti populum, impii fuerunt, non Deum colendo tradi sibi illum populum meruerunt, ut ipse cultus tanquam pretium uideretur. Quod uero dictum est, Neque cum argento redimemini; non ait, neque cum pretio, sed neque cum argento, ut pretium redemptionis intelligatur: quale dicit apostolus Petrus: Non enim argento  et auro redempti estis, sed pretioso sanguine agni immaculati . In argento enim propheta omnem pecuniam significauit, ubi ait: Non cum argento redimemini; quoniam pretio quidem, sanguine Christi, non tamen pretio pecuniario fuerant redimendi. In eo quod Dominus dicit: Et ego non apponam auferre uirum a facie ipsorum de gentibus quas reliquit filius Naue, et dimisit ad tentandum in eis Isrel, si obseruabunt uiam Domini, abire in eam, quemadmodum custodierunt patres eorum, an non. Et dimisit Dominus gentes has, ut non auferret illas tunc, et non tradidit illas in manus Iesu; satis ostenditur causa quare non iehsu omnes illas gentes bellando deleuerit; quia hoc si fieret, non esset in quibus isti probarentur. Potuerunt autem esse ad  utilitatem ipsorum, si tentati in eis, non reprobi inuenirentur; eisque talibus inuentis quales eos esse debere preceperat Dominus, iam gentes ille auferrentur a facie eorum, si ita uiuerent, nec bellis eos exerceri oporteret. uerba enim Domini huc usque accipienda sunt: Propter quod tanta dereliquit gens hec testamentum meum, quod mandaui patribus eorum, et non obedierunt uoci mee; et ego non apponam auferre uirum a facie ipsorum, id est aduersarium. Cetera uero uerba scriptoris sunt, exponentis unde dixerit Dominus non se ablaturum uirum de gentibus quas dereliquit iehsu filius Naue. Deinde subiungens qua causa dereliquerit: Et dimisit, inquit, ad tentandum Isrel, si obseruant uiam Domini, abire in ea, quemadmodum custodierunt patres eorum, an  non; eos uolens intelligi patres custodisse uiam Domini, qui fuerant cum Iesu, id est eo tempore quo ille uiuebat. Generationem quippe alteram superius retulit surrexisse post illos qui uixerant cum Iesu, et ab ipsis cepisse transgressiones que offenderent Dominum, pro quibus tentandis, id est probandis, relicte fuerant gentes, nec exterminate per Iesum. Deinde ne putaretur hoc iehsu consilio suo, tanquam humano, egisse, ut gentes ille relinquerentur, subiungit Scriptura: Et dimisit Dominus gentes has, ut non auferret illas celeriter; et non tradidit eas in manus Iesu. Deinde sequitur: Et he gentes quas reliquit iehsu, ut tentaret in eis Isrel omnes qui nescierunt omnia bella Chanaan: uerum propter generationes filiorum Isrel, docere illos bellum. Erat ergo ista  causa in eorum tentationem, ut bellare discerent, id est, ut tanta pietate et obedientia legis Dei bellarent, quanta patres eorum qui Domino Deo etiam bellando placuerunt: non quia optabile aliquid est bellum, sed quia pietas laudabilis et in bello. Quod autem sequitur, uerum qui ante illos erant, non scierunt illas; quid nisi gentes uult intelligi, quas nescierunt bellando qui fuerunt ante istos, quorum tentationi, hoc est probationi relicte sunt? Deinde commemorans que sint, quinque, inquit, satrapias alienigenarum: quas in libris Regnorum manifestius exprimit. Satrapie autem dicuntur quasi parua regna, quibus satrapes preerant: quod nomen in illis partibus cuiusdam honoris est, siue fuit. Et omnem,  inquit, Chananeum, et Sidonium, et Eueum inhabitantem Libanum ante montem Hermon usque ad Cabemath , et factum est, ut tentaretur in ipsis Isrel: tanquam diceret: Hoc autem factum est, ut tentaretur in ipsis Isrel: scire, si audient mandata Domini, non ut sciret Deus omnium cognitor, etiam futurorum, sed ut scirent ipsi, et sua conscientia uel gloriarentur, uel conuincerentur, utrum audirent mandata Domini, que mandauit patribus eorum in manu Moysi. Quoniam ergo manifestati sibi sunt non se obediisse Deo in his gentibus que ad eorum tentationem, id est exercitationem atque probationem fuerant derelicte, propterea dixit Deus uel illa in quibus aperte missus angelus et locutus expressus  est, et paulo ante, ubi ait: Propter quod tanta dereliquit gens hec testamentum meum, quod mandaui patribus eorum, et obedierunt uoci mee; et ego non apponam auferre uirum a facie ipsorum. Dictum est autem in Deuteronomio ex persona Dei loquens de istis gentibus aduersariis: Non eiiciam illos in anno uno, ne fiat terra deserta, et multiplicentur in te bestie fere; paulatim etiam illos auferam, donec multiplicemini, et crescatis et hereditetis terram . Poterat hanc promissionem suam seruare Dominus erga obedientes, ut exterminatio gentium illarum, crescentibus Isreliticis partibus, fieret, cum eorum multitudo terras, unde aduersarii exterminarentur, desertas esse non desineret. Quod autem ait: Ne multiplicentur inde bestie fere; mirum si  non bestiales quodammodo cupiditates et libidines intelligi uoluit, que solent de repentino successu terrene felicitatis existere. Neque enim Deus homines exterminare poterat, et bestias non poterat, et perdere, uel pasci potius non permittere.



CAPUT IX. De eo quod iratus Dominus pro malefactis Isrelitarum tradidit eos in manus Chusan Rasathaim regis Mesopotamie, seruieruntque ei octo annis; sed iterum cum clamauerunt ad Dominum, suscitauit eis saluatorem, et liberauit eos, per Othoniel uidelicet, filium Cenez, fratrem Caleb minorem.

 Itaque filii Isrel habitauerunt in medio Chananei, et Ethei, et Amorrhei, et Pherezei, et Euei, et Iebusei, et duxerunt uxores filias eorum,  ipsique filias suas eorum filiis tradiderunt, et seruiesunt diis eorum, feceruntque malum in conspectu Domini, et obliti sunt Dei sui, seruientes Baalim et Astharoth. Iratusque est Dominus contra Isrel, et tradidit eos in manu Chusan Rasathaim regis Mesopotamie, seruieruntque ei octo annis. Quando fecerunt filii Isrel malignum in conspectu Dei, et obliti sunt Domini Dei sui, ac relinquentes eum seruierunt Baalim et lucis gentilium, tunc thesaurizantes sibi ipsis iram traditi sunt iusto Dei iudicio in manus inimicorum, secundum hec que presens lectio declarauit. In manus, inquit, Chusan Rasathaim regis Mesopotamie. Interpretatur autem Chusan Rasathaim humiliatio eorum; traditi sunt ergo in manus eius qui humiliaret  eos. Et quia ipsi in excelsis montium impie agebant in Altissimum, propterea ab ipso in humilitatem traduntur. Sed nolo putes quia erga antiquos solummodo erat hec diuina prouidentia, ut eos qui impie exaltabantur traderet humiliandos, et salubri medicine ratione, contraria contrariis curarentur. Nunc autem omnipotenti Deo erga Ecclesiam suam de huiusmodi salubritas prouidentie, est etiam nunc Chusan Rasathaim, rex Mesopotamie, cui traduntur humiliande et affligende anime que, Christiana humilitate contempta, in superbiam se atque arrogantiam dederunt; odiosum satis est in conspectu Dei superbie uitium; quia, sicut Scriptura dicit: Initium discedendi a Deo superbia . Et iterum alibi Scriptura dicit: Deus superbis resistit, humilibus autem  dat gratiam . Si quis igitur, Christi humilitate despecta, qui propter nos, cum Deus esset, homo factus est, et humiliauit se usque ad mortem, extollitur et effertur ad potestates, atque ad dignitates seculi prosilit, et artes quibus hec assequi nititur, etiam si contra fidem et religionem sint, non refugit nec horrescit, dummodo quod cupit obtineat, inde euenit ut faciat malignum in conspectu Domini. Et posteaquam summas indeptus fuerit infulas potestatum, et ad ipsa superbie fastigia summa conscenderit, inde deiectus traditur huic Chusan Rasathaim, uni scilicet ex eris principibus, sicut et alii Pha raoni, et alii Chiram, ut humiliet eum, qui nimis fuerat exaltatus, ut affligat, ut conterat, donec resipiscat, et querat Dominum, qui, cum esset in superbia  et elatione constitutus, ignorabat Dominum. Nunc ergo hi qui traduntur pro peccato in tribulatione positi, uideamus quid faciunt? Illud profecto quod scriptum est: Et clamauerunt ad Dominum, cum tribularentur; et de necessitatibus eorum liberauit eos, et eduxit eos de tenebris et umbra mortis, et uincula eorum disrupit . Sed abiiciatur, queso, ab omni hac sancta Ecclesia, et precipue ab his qui ministrant in sanctis, odor iste deterrimus, ut possimus, sicut Paulus dicebat, effici bonus odor Christi , ne forte irascatur Dominus, et ad iracundiam prouocemus sanctum Isrel, et tradat nos in manus Chusan Rasathaim, ut humilitatem, quam in scientia Christi docere debuimus, in correptionis nostre tribulatione discamus. Sed  uide benignum Dominum, misericordiam cum seueritate miscentem, et ipsius pene modum iusta et clementi liberatione pensantem. Non in perpetuum tradidit delinquentes; sed quanto, inquit, tempore seruierunt Baalim, tanto seruient etiam Chusan Rasathaim, hoc est octo annis. Disce hec et tu, o auditor, quisquis ille es, qui tibi conscius es alicuius erroris, et quanto tempore errasse te nosti, quanto tempore deliquisti, tanto nichilominus tempore humilia teipsum in Deo, et satisfacito ei in confessione penitentie. Non exspectes ut humiliet te Chusan Rasathaim, et inuito necessitas extorqueat penitentiam, sed ipse preueni tortoris istius manus; quia si te ipse emendaueris, si te ipse correxeris, pius est  Deus et misericors, qui uindictam temperet ab eo qui illam penitendo preuenit . Sed et illud consideremus, quia donec seruirent Chusan Rasathaim hi qui traditi fuerant pro delictis, et non clamarent ad Dominum, nemo suscitatus est qui saluare eos posset. Cum uero clamauerunt ad Dominum, tunc suscitauit Dominus saluatorem Isrel, et saluauit eos. Saluatorem autem dicit Othoniel, qui interpretatur tempus mihi Dei.

Et clamauerunt ad Dominum, qui suscitauit eis saluatorem, et liberauit eos, Othoniel uidelicet, filium Cenez, fratrem Caleb minorem; fuitque in eo spiritus Domini, et iudicauit Isrel; egressus est ad pugnam, et tradidit Dominus in manus eius Chusan Rasathaim, regem Syrie, et oppressit eum; quieuitque terra quadraginta  annis. Per hunc Othoniel prior ille populus de seruitute humilitatis ereptus est, et reddita est pax populo, quam superbia dudum et diuersa plebis facinora fugauere. uerum quoniam diximus spiritualem quemdam posse intelligi Chusan Rasathaim regem, et unum de aduersariis et eris potestatibus principem, ita consequens mihi uidetur, etiam Othonielem istum, qui ad liberandum populum suscitatus est, esse unum aliquem de militia celesti et archangelicis turmis, qui ad adminiculum mittuntur eorum, qui hereditatem capiunt salutis , et sunt angeli saluatores, qui et in Othonielis et Aoht specie designantur; quia, sicut sepe ostendimus, non solum a contrariis uirtutibus impugnamur, sed et diuine boneque uirtutes ad auxilium nostrum  mittuntur a Domino. uideamus tamen quis fuerit iste Othoniel, cuius familie, cuius nobilitatis? Filius, inquit, Cenez, frater Caleb, illius laudabilis et admirandi uiri Caleb, qui fuit comes et socius Iesu Naue, de quo, prout potuimus, in suis locis que uisa sunt disseruimus. Quid ergo dicit Scriptura de isto Othoniel? posteaquam dixit, quia clamauerunt filii Isrel ad Dominum, factus est, inquit, spiritus Domini super Othoniel, et iudicauit Isrel. Putas est in nobis aliquis, qui ita ualidum et ita iustum clamorem emittat ad Deum, ut dignus sit exaudiri, et mereatur populus accipere iudicem, et talem iudicem quem spiritus Dei repleat, ut possit rectum tenere iudicium? unde et liber ipse Iudicum dicitur, et describuntur in eo iudices qui iudicauerunt  populum. Sicut enim alii libri Regum dicuntur uel Regnorum, in quibus describitur unusquisque regum quomodo regnauerit et quid egerit, ita et in hoc libello gesta iudicum referuntur, et describitur non solum si quid ab eis recte et utiliter gestum est, uerum et si quid culpabiliter admissum est. Cur tamen utrumque descriptum sit si requiris, ut nunc Ecclesie principes uel iudices peruidentes ea que ab his laudabiliter gesta sunt, priorum sequantur exempla; si qua uero in illis culpantur, ut isti caueant et declinent. Magna ergo laus primi huius iudicis Othoniel refertur, quod spiritus Dei factus est super eum, et per spiritum Dei iudicabat Isrel, quod ego de alio quodam dictum non ualde memini. Sunt  ergo et hodie ecclesiarum omnium, que sunt sub celo, quam plurimi iudices, quibus iudicium non solum rerum gestarum datum est, sed et animarum. uerum nescio si quis sit talis Ecclesie iudex, quem dignum faciat Deus spiritu suo replere, ut sicut Othoniel iste, testimonio Scripture decoratus est, ita etiam ipsi, de quibus hoc optamus, Dei testimonium mereantur. Ait ergo: Et factus est spiritus Domini super eum, et iudicauit Isrel, et exiit ad bellum, et tradidit Dominus in manus eius Chusan Rasathaim regem. Quare hoc? Quia spiritus Domini erat in eo, et confortata est manus eius super Chusan Rasathaim. Et post hec dicit quia quieuit terra sub eo iudice quadraginta annis. uides quam larga est diuina clementia? Octo annis filii Isrel seruierunt pro  multorum delictis; quadraginta annos pro unius iustitia in pace perdurant. Quadraginta annos quieuisse terram promissionis a bellis sub Othoniele iudice Scriptura testatur, quantum temporis primordia Romani imperii sub Numa Pompilio tantummodo rege pacata habere potuerunt. Sed quid dicitur post hec? Et defunctus est, inquit, Othoniel filius Cenez. Rem uideo periculosam. Defunctus est Othoniel. Quare? Quia iam indignus erat populus, qui haberet iudicem talem.

Denique in consequentibus dicit illo defuncto: Et adiecerunt, inquit, filii Isrel facere malum in conspectu Domini.



CAPUT X.  De eo quod peccantem Isrel tradidit Dominus in manu Eglon regis Moab, sed eos iterum misericorditer liberauit per Aod, filium Hierte, ambidextrum, qui interfecit Eglon.

 Et confortauit Dominus Eglon, regem Moab, aduersum Isrel. Considera quia pro eo quod indigni erant iam habere principem talem, propterea aufertur ab eis bonus iudex; et quia fecerunt malignum in conspectu Domini, excitatur eis hostis pessimus, Eglon, rex Moab. uides quia nostra peccata uires hostibus prebent; et quando nos facimus malignum in conspectu Domini, et delinquimus, tunc conuertuntur a Domino aduersarii nostri, tunc uires contrariis dantur. Hoc siue secundum litteram queras, ita inuenies, quia non inualescerent; siue in spiritibus consideres, similiter contrarie  uirtutes non inualescerent aduersum nos, nec ipse diabolus in nobis aliquid preualeret, nisi ei uires ex nostris uitiis preberemus; ualde infirmus esset aduersum nos, nisi nos eum fortem in peccando faceremus, et nisi per peccata nostra locum intreundi et dominandi inueniret in nobis. Propterea denique et Apostolus premonet dicens: Nolite locum dare diabolo . Sicut et hic modo legimus, quia posteaquam fecerunt filii Isrel malignum in conspectu Domini, locum dederunt diabolo. Confortauit enim Dominus Eglon, regem Moab, et adiunxit ei omnes filios Amon et Amalech. Non solum, inquit, ipse confortatus est ex peccatis filiorum Isrel, sed et adiunguntur ei socii nequam ex  filiis Ammon et Amalech, qui cum ipso pariter impugnent Isrel. Et seruierunt, inquit, filii Isrel Eglon, regi Moab, quindecim annis. Obserua quia etiam mensuras pene indicat Scriptura diuina; ibi octo annis, et hic decem et quinque dicit. Certum est autem quod secundum peccati modum et conuersationis nostre moram, etiam castigationis tempora terminantur. Transierunt enim isti decem et quinque anni seruitutis, et non refertur, quod clamauerint ad Dominum, uel conuersi sint a malitia sua; sed post decem et quinque annos iterum dicitur, quia clamauerunt filii Isrel ad Dominum, et suscitauit eis Dominus Deus saluatorem Aoth, filium Gera, filii Iemini, uirum ambidextrum. Ecce qualis est iste qui suscitatur ad saluandum Isrel!  Nihil habet in se sinistrum, sed utramque manum dextram habet; hoc est enim quod dicitur ambidexter. Dignus uere populi princeps, et Ecclesie Iudex, qui nichil agat sinistrum, cuius quod agit dextra, nesciat sinistra, in utraque parte est, in fide dexter est, in actibus dexter est, nichil habet de illis qui collocantur a sinistris, quibus dicitur: Discedite a me, operarii iniquitatis, nescio uos . Ite in ignem eternum, quem preparauit Deus diabolo et angelis eius . Quod scilicet in talibus et simili presumere puto, quod secundum spiritalem intelligentiam, et sancti omnes ambidextri dicantur, et e contrario diabolus et principes eius, si dici potest, ambisinistri dicuntur: totum enim quod agunt sinistrum est, totum peruersum, totum igni  eterno cum his qui a sinistris sunt deputatum. Sed uideamus quid agit hic ambidexter iudex. Miseruntque filiis Isrel per eum munera Eglon regi Moab, qui fecit sibi gladium ancipitem habentem in medio capulum longitudinis palme manus, et accinctus est eo subter sagum in dextro femore, et cetera. uides quia dextrum est omne quod gerit Aoth hic ambidexter, et manibus dexter est, et pedibus dexter est. In femore enim dextro gladium portat, ut ueniat ad regem Moab, et interficiat eum. Dixeramus in superioribus quod isti quos ad salutem populi et ad liberandum filios Isrel suscitare dicitur Deus saluatores uel iudices, imaginem ferant aliquorum principum ex celesti militia et supernarum uirtutum,  quas ad subsidium Deus emittat eorum qui ad se toto corde clamauerint, et per conuersionem penitentie diuinam erga se clementiam flexerint. Sed hoc ne presumptum apud auditores uideatur a nobis, debemus ex Scripturarum id auctoritate firmare. Scriptum est in Exodo quia patres nostri filii Isrel cum multo tempore in Aegyptiis et Pharaoni regi dirissimo in luti et lateris confectione seruissent, clamauerunt, inquit, ad Dominum, ita ut ipse Dominus diceret: Clamor filiorum Isrel ascendit ad me ; et misso quidem Moyse uisibiliter eduxit eos. Refert autem Scriptura quod angelus exterminator missus sit, qui uastaret quidem omnia primogenita Aegypti, Isrelitarum uero neminem tangeret. Et sic declaratur uirtutem fuisse celestem,  que uastatis Aegyptiis et prostratis, filios Isrel de iugo seruitutis eduxit. Similiter quoque etiam illud refertur in historiis, quod sub rege Assyriorum Sennacherib angelus Domini mittitur, qui cesis sub una nocte et prostratis centum octoginta quinque millibus hostium, et urbem de obsidione, et populum de imminenti liberaret interitu . Ita ergo etiam nunc eadem consequentia debemus aduertere, quia si quando pro peccatis nostris in captiuitatem tradimur, clamemus ad Dominum, clamemus autem non ore sed mente, ita ut dolor cordis fontem lacrymarum producat ex oculis sicut ille qui dicebat: Lauabo per singulas noctes lectum, lacrymis stratum meum rigabo . Si ita conuertimur a malis, ut ultra non contingamus mala; si ita desinimus a  superbia, ut ultra nichil superbum, nichil arrogans sapiamus: mittit etiam nobis Dominus uirtutem suam celestem, per quam liberemur a iugo seruitutis diabolice, que uirtus omnia pro nobis agat dextra et prospera, que faciat nos relinquere uiam sinistram que ducit in perditionem, et reuocet nos ad ueram uiam, illum qui dicit: Ego sum uia, ueritas et uita , Christum Iesum Dominum nostrum. Queri potest utrum mentitus fuerit Aoth iudex, quando occidit Eglon regem Moab. Cum enim solus soli insidiaretur ut eum percuteret, hoc illi ait: uerbum occultum mihi est ad te, rex; ut ille a se omnes qui cum illo fuerant, remoueret. Quod cum factum esset, iterum dixit Aoth: uerbum Dei mihi ad te, rex. Sed potest non esse mendacium, quandoquidem  uerbi nomine solet etiam factum appellare Scriptura, et reuera ita erat. Quod autem dixit, uerbum Dei, intelligendum est hoc illi Deum ut faceret precepisse, qui eum populo suo excitauerat saluatorem, sicut illis temporibus talia fieri diuinitus oportebat. Item merito queritur quomodo secundum LXX exilis ualde rex Eglon fuerit, et concluserit adeps uulnus, quando percussus est. Sed intelligendum est ea locutione dictum, qua solet e contrario intelligi: sicut dicitur lucus, quod minime luceat, et abundare respondetur, quod non est, et benedixit regi pro maledixit, sicut scriptum est in libro Regnorum de Nabutte. Nam in ea interpretatione, que non secundum Septuaginta, sed ex Hebreo  est, ita inuenimus: Erat autem Eglon crassus nimis.

Aoth autem, clausis diligentissime ostiis cenaculi, et obfirmatis sera, per posticam egressus est, seruique regis ingressi uiderunt clausas fores cenaculi, et cetera. Quomodo pueri regis Eglon claui aperuerint, quod Aoth claui non clauserat, potest mouere: aut si ille claui clauserat, quomodo secum eam non auferret, ut isti nec claui aperire possent? Proinde aut alia clauis allata est, aut tale clausure genus fuit, quod sine claui possit claudi, nec sine claue aperiri . Nam sunt quedam talia, sicut ea que ueruclata dicuntur. Sed uideamus qualiter Aoth, qui interpretatur laus, concluserit principatum suum. Historia nos edocuit ea que de  Eglon rege scripta sunt, quomodo sapientissimus hic Aoth, arte quadam et, ut ita dicam, callida, sed laudabili usus deceptione, interemerit Eglon tyrannum, qui interpretatur rotatus uel orbitas. Oportet ergo tales esse et nostri populi iudices, qualis fuit Aoth iste, qui interpretatur laus, ut omnes uolubiles motus et orbitas mali itineris excidant et perimant Madianitarum regem; Madianite autem interpretantur fluxus, uel effusio. Huius igitur fluxe et dissolute gentis princeps uel dux, qui potest uideri alius uel intelligi, nisi sermo illius philosophie, que summum bonum iudicat uoluptatem, quem interficiat et perimat euangelicus sermo, qui gladio comparatur, et sermo propheticus, ipse in uentre eorum atque imis precordiis ambidextri doctoris  disputationibus concludatur, ut ueritatis eos assertione concludens exstinguat omnem praui dogmatis et crasse intelligentie sensum, qui se extollit et erigit aduersum spiritalem scientiam Christi, ut hec ita faciens, et in uerbo Dei dimicans, unusquisque Ecclesie iudex fiat, etiam ipse laudabilis Aoth, de quo dicat Dominus: Euge, serue bone et fidelis, quia super pauca fuisti fidelis, supra multa te constituam .



CAPUT XI. De Samgar filio Anath qui percussit de Philistiim sexcentos uiros uomere, et defendit Isrel.

 Humiliatusque est Moab in die illo, sub manu Isrel, et quieuit terra octoginta annis. Sub iudice Aoth octoginta annos pacem habuit Isrel in  terra repromissionis, duplicato silicet tempore quod fuit memorabile Romanorum sub rege Pompilio. Post hunc fuit Samgar filius Anath, qui percussit de Philistiim sexcentos uiros uomere, et ipse quoque defendit Isrel. Septuaginta: Et post eum surrexit Samgar, filius Anath, et percussit alienigenas in sexcentos uiros preter uitulos boum, et saluauit Isrel. Quomodo post Aoth iste pro Isrel pugnauerit, et dictus sit saluasse Isrel, potest esse questio. Non enim rursus fuerant captiuati uel iugo seruitutis innexi. Sed intelligendum ita dictum, seruauit, non quia nocuerit aliquid hostis, sed ne permitteretur nocere; quoniam credendum est bello cepisse tentare, et huius uictoria fuisse depulsum. Sed quid sibi uelit quod addidit, preter uitulos boum, obscurum  est. An forte et boum stragem pugnando fecit, et ita dictum est eum occidisse sexcentos uiros, preter illud quod fecit de bobus occisis. Sed quare uitulos nominauit? An Grece locutionis consuetudo est etiam uitulos eos appellare, qui grandes sunt? Nam ita loqui uulgo in Aegypto perhibentur, sicut apud nos pulli appellantur galline cuiuslibet etatis. Non autem habet interpretatio ex Hebreo, preter uitulos boum, sicut ista que secundum Septuaginta est: sicut habet illa ex Hebreo, uomere occisos sexcentos uiros, quod ista non habet. uideamus nunc quale sit etiam principium Samegach, qui interpretatur, ibi aduena. uerum est enim quia omnes qui sunt homines Dei, aduene sunt in hoc mundo et incole  in terra, sicut et ille qui dicebat: Quoniam incola ego sum apud te in terra, et peregrinus, sicut omnes patres mei . Et hunc ergo Samegach sanctus Spiritus ibi incolam dicit, id est, hic; quod enim sancto Spiritu qui in celis est, id est, nobis hic est. Quid ergo dicitur de Samegach: Percussit, inquit, Allophylos in sexcentis uiris in stiua et pede aratri? Aliud genus laudis in Samegach uideo. Iste in aratro pugnat, Aoth pugnabat in gladio. Iste in aratro uincit, tamen et hic superat et prosternit Allophylos. Potest ergo fieri ut Ecclesie iudex non semper gladium proferat, id est, non semper auctoritate uerbi et acumine correptionis utatur, sed aliquando etiam imitetur agricolam, et uelut aratro sulcans anime terram, ac sepius  eam clementi commonitione rescindens, aptam eam suscipiendis seminibus paret. Interficientur ergo etiam sic Allophyli, cum non argumentis et acumine contra aduersarios utimur, sed agresti et simplici commonitione de animis auditorum uitia et peccata propellimus. Sed et ipse, o auditor, esto agricola anime tue, utere hoc aratro quo utitur Semegach. Sed cum miseris manum tuam in aratrum, noli retro respicere, id est, posteaquam tuleris crucem tuam, et secutus fueris Christum; posteaquam seculo renuntiasti, et his que in seculo sunt, noli retro respicere, noli requirere ea que propter Christum duxeras ut stercora; quia si in isto aratro manum semper habueris, ita ut confidenter dicas: Mihi autem absit gloria, nisi in cruce Domini nostri Iesu  Christi, per quem mihi mundus crucifixus est, et ego mundo . Hec tibi dicenti: Cadent a dextris tuis decem millia, et a sinistris tuis mille, ad te autem non approximabunt . Sed et hoc ipsum quod dixit, in sexcentis Allophylis percussisse Samegach, non mihi uidetur otiosum dictum. Quid enim opus erat designare etiam numerum, nisi forte euidentius in ipso numero ea de quibus superius diximus, indicauit? Namque senarius numerus, qui multiplicatus peruenit in sexcentos, mundi huius figuram tenet, qui in sex diebus dicitur consummatus. Sexcentos ergo in aratro dicitur percussisse ille, cui per crucem Christi crucifixus est mundus.

Addideruntque filii Isrel facere malum in conspectu Domini post mortem Aoth, et tradidit illos Dominus  in manu Iabin regis Chanaan, qui regnauit in Asor. Habuitque ducem exercitus sui, nomine Sisaram. Ipse autem habitabat in Aroseth gentium. Clamaueruntque filii Isrel ad Dominum; nongentos enim habebat falcatos currus, et per uiginti annos uehementer oppresserat eos. Et adiecerunt, inquit, filii Isrel facere malignum in conspectu Domini, et Aoth mortuus est. Seruatur nimirum in his etiam illa obseruatio quam in superioribus designauimus, quia pro peccatis populi moritur bonus populi dux. Cum enim indigni fuerint effecti, et fecerint malignum in conspectu Domini, auferetur ab eis homo Dei. Sed dicit fortassis populus noster: Quando Ecclesia Dei sine iudice est, etiamsi prior decesserit, alter adhibetur.  Audacter fortassis aliquid dicemus; tamen quod scriptum est dicimus. Non semper princeps populi et Ecclesie iudex per Dei arbitrium datur, sed prout merita nostra deposcunt, si mali sunt actus nostri et operamur malignum in conspectu Dei, dantur nobis principes secundum cor nostrum, et hoc tibi de Scripturis probabo. Audi namque, quid Dominus dicat: Fecerunt sibi regem, et non per me; et principem, et non per consilium meum. Et hoc dictum uidetur de Saule illo, quem utique ipse Dominus elegerat, et regem fieri iusserat. Sed quoniam non secundum Dei uoluntatem, sed secundum peccatoris populi meritum fuerat electus, negat eum cum sua uoluntate uel consilio constitutum. Tale ergo aliquid intelligamus etiam in Ecclesiis fieri, quia pro meritis  populi aut in uerbo et opere potens a Deo tribuitur rector Ecclesie, aut si malignum faciat populus in conspectu Domini, talis Ecclesie iudex datur, sub quo famem et sitim populus patiatur, non famem panis neque sitim aque, sed famem audiendi uerbum Domini . Ita ergo nos agamus et ita oremus, ne unquam nos diuina indignatione in uerbi fame condemnet ac siti, ne unquam auferatur a nobis qui nos uerbo et opere instruat, qui in moribus et honestate, qui patientie ac mansuetudinis perfectum de se populis prestet exemplum. Nam si nos fecerimus malignum in conspectu Domini, id est, si male egerimus, si uoluntatem nostram et non Dei faciamus, moritur et Aoth, auferetur et Samegach, et obscurabitur laus nostra et trademur in manus  Iabin regis Chanaan. Iabin autem interpretatur sensus siue prudentia. Si ergo nos non probauerimus Deum habere in notitia, tradit nos Dominus in reprobum sensum, repletos, inquit, iniquitate, nequitia, fornicatione, auaritia, plenos inuidia, homicidiis, contentione, dolo, susurratores, detractores, Deo odibiles, contumeliosos, superbos, elatos, parentibus non obedientes, insipientes, incompositos, sine affectu, sine misericordia . uides qui sunt et quales qui traduntur in reprobum sensum, qui traduntur Iabin principi Chananeorum.

Et princeps, inquit, militie Iabin erat Sisara, et ipse habitabat in Aroseth gentium, et erant ei nongenti currus ferrei. Et clamauerunt filii Isrel ad Dominum. Etiam in hoc similiter illa quam superius  designauimus obseruatio custoditur, quia nesciunt clamare ad Dominum filii Isrel, nisi cum traditi fuerint in manus Iabin, uel cum afflicti per eius militie principem Sisaram, cui erant, inquit, nongenti currus ferrei, quibus scilicet affligeretur populus dure ceruicis. Sisara autem interpretatur uisio equi. Iste est enim animalis, et non spiritalis, qui non uidet, nisi ea que animalis sunt, ipsa est eius uisio, ipse ei semper intuitus; et ideo semper animalis homo, et is qui secundum carnem est persequitur eum qui secundum spiritum est , donec spiritalis intelligat et examinet omnia, et intelligat unde sibi sit auxilium deposcendum, et clamet ad Dominum, donec anime illi que clamauerit ad Dominum  suscitetur prophetia, que est in figura Debbore, et secundum prophetie gratiam et intelligentiam Ecclesie populus gubernetur, uel iam sensus uniuscuiusque mentis et anime regatur.



CAPUT XII. De Debbora et Barach, qui percusserunt Iabin, regem Chananeum, et Sisara ducem eius.

 Erat autem Debbora prophetes uxor Laphidoth, que iudicabat populum in illo tempore, et sedebat sub palma, que nomine illius uocabatur inter Rama et Bethelin monte Ephraim. Ascendebantque ad eam filii Isrel in omne iudicium. Que misit et uocauit Barach filium Abine de Cades Nepthali, dixitque ad eum: Precepit tibi Dominus Deus Isrel: uade, descende et duc exercitum in montem Thabor;  tollesque tecum decem millia pugnatorum de filiis Nepthali et de filiis Zabulon. Ego autem educam ad te in loco torrentis Cison, Sisaram principem exercitus Iabin, et currus eius, atque omnem multitudinem, et tradam eos in manu tua. Dixitque ad eam Barach: Si uenis mecum, uadam; si nolueris uenire, non pergam. Que dixit ad eum: Ibo quidem tecum, sed in hac uice tibi uictoria non reputabitur, quia in manu mulieris tradetur Sisara. Quoniam quidem sententia est apostoli Pauli, que dicit: Omnis Scriptura diuinitus inspirata utilis est ad docendum, ad increpandum ad doctrinam, que est in iustitia ; quid habeat in sese ista Scriptura, quam sine dubio et ipsam inspiratam diuinitus confitemur, quod nobis ad doctrinam cedat, quod ad increpationem, quod ad disciplinam,  quod ad iustitiam. Quid enim nobis ex hoc confertur, si legamus hoc quod recitatum est, id est quod Debbora, inquit, mulier prophetissa, uxor Laphidoth, ipsa iudicabat Isrel in illo tempore; et ipsa, inquit, Debbora sedebat sub palma inter medium Rama, et inter medium Bethel, in monte Ephraim, et ascendebant ad eam filii Isrel, ut iudicarentur. Tum deinde quid nobis eruditionis, aut doctrine, aut iustitie ea conferunt que sequuntur, uel de Barach, uel de Iel, uel etiam de Sisara duce militie Iabin? uideamus ergo si forte per hec dignum aliquid, sicut et ex Scripturis ceteris, de sacramentis secretioribus doceamur. Primo hoc ipsum quod cum plurimi iudices uiri in Isrel fuisse referantur, de nullo illorum dicitur, quia propheta fuerit, nisi de Debbora  muliere. Prestat et in hoc consolationem non minimam mulierum sexui etiam prima ipsius littere facies, et prouocat eas, uti nequaquam pro infirmitate sexus desperent, etiam prophetice gratie capaces se fieri posse; sed intelligant et credant quod meretur hanc gratiam puritas mentis, non diuersitas sexus. Sed uideamus quid etiam interioris intelligentie respiret arcanum. Debbora apis interpretatur, siue loquela. Sed etiam et in superioribus diximus quod Debbora in prophetie forma accipienda sit, que est apis; certum namque est quod omnis prophetia suauis celestis doctrine fauos et dulcia diuini eloquii mella componat: unde et Dauid canebat dicens: Quam dulcia faucibus meis eloquia tua, super  mel et fauum ori meo ? Et iterum alibi dicit: Iudicia Dei pretiosa esse super aurum et lapidem pretiosum nimis, et dulciora super mel et fauum . Sed et illud consideremus, ubi residere dicitur prophetissa, et ubi locus eius esse describitur: Sub palma, inquit, inter medium Rama et inter medium Bethel. Sub palma sedem habet prophetia, quia iustus, inquit Dauid, sicut palma florebit ; per hoc quod suis institutionibus eruditum prophetia perducit ad palmam superne uocationis Dei in Christo Iesu Domino nostro. Inter medium autem Rama et inter medium Bethel sedere dicitur. Rama interpretatur excelsa, Bethel autem domus Dei. uidete in quibus locis residere dicitur prophetia: inter excelsa et domum Dei. Nihil enim humile, nichil deiectum,  nichil uile, erga prophetie sedem reperiri potest: sicut et Salomon nichilominus sapientie sedem describens dicit de ea, quod uel in portis ciuitatum assistat, uel in murorum menibus habitet, uel in altis turribus libere agat . Hoc ergo modo prophetia, que nunc in Debbora describitur, inter domum Dei et inter excelsa dicitur habitare. Non enim nos docet que super terram sunt querere, sed que in celis sunt et in excelsis, ubi Christus est in dextera Dei sedens . Illuc nos prophetia hortatur ascendere, illuc discipulos suos molitur imponere. Hec ergo est, primo omnium, inquit, misit et uocauit ad se Barach; Barach autem interpretatur coruscatio. Coruscatio uero est que habet quidem lucem, sed non permanentem, ad modicum enim  temporis resplendet et desinit. Hic ergo Barach mihi uidetur formam gerere populi prioris, qui primo omnium per prophetiam uocatus est, et inuitatus ad audienda eloquia Dei, et diuine legis munera capienda, qui refulsit quidem, et in legis splendore ad breue tempus coruscauit, sed non diu permansit, nec continuum lucis potuit obtinere fulgorem. Cum ergo dixisset Debbora ad Barach, id est, prophetia ad priorem populum: Quia tibi precepit Dominus Deus Isrel, et tu ascende in montem Thabor, et accipe decem millia uiros, et reliqua que scripta sunt. Quid respondit Barach, ex persona populi ad prophetiam uideamus. Non, inquit, ascendam, nisi et tu ascenderis mecum; quia nescio diem, in qua mittet Dominus angelum suum mecum. uides ergo quomodo  illis prioribus prophetia detulerit eloquia Dei; et illis dicit data esse precepta ut ascendant in montem. Sed excusant et dicunt, non ascendam, nisi ascenderis mecum. Et de excusatione quidem uerum est, sed de repromissione falsum est. Quod enim non ascenderint in montem Dei certum est; quod autem pollicentur se ascensuros esse cum prophetia, falsum est. Non enim secuti sunt prophetiam ut crederent ei, de quo omnis prophetia prescripta est, Christo. Propterea ergo dicit ad eum Debbora: Ibo tecum; uerumtamen scito, quia non erit primatus tuus in uia hac quam incedis, sed in manu mulieris tradet Dominus Sisaram. Euidenter ostendit quia non erit apud illum populum primatus, nec permanebit apud  eum uictorie palma; sed in manus mulieris, cui nomen Iel, traditur Sisara. Describitur autem quod cum secundum commonitionem Debbore, id est, prophetie insequeretur Barach principem Allophylorum Sisaram, ipse quidem eum comprehendere non potuit, sed occurrit ei fugienti mulier alienigena Iel; que mulier prius cum eo amicitiarum fedus habuerat, ad quam ille cum declinasset latendi gratia, aquam poposcit ut biberet, sed ab illa lacte potatus est. Et cum eum in lateribus collocasset ac pellibus operuisset, post hec palum malleo adactum per eius mala uel maxillas defixit, et tunc occurrens insectanti Barach mortuum iam et prostratum ostendit Sisaram. Quid ergo nobis sacramenti omnis iste historie textus ostendit? Iel, mulier ista alienigena,  de qua prophetia dixit quod in manu mulieris uictoria fiet, figuram tenet Ecclesie, que ex alienigenis gentibus congregata est. Interpretatur autem Iel ascensio, quia reuera non est alia ascensio, qua ascenditur ad celum, nisi per Ecclesiam multiformis sapientie Dei. Ipsa est ergo que, dum a corporalibus ad spiritalia et a terrenis ascendit ad celestia, interficit Sisaram, de quo iam superius diximus quod carnalium uitiorum, et animalis uel choici [] hominis tenet formam; quia Sisara, uisio equi, interpretatur, de quo Scriptura dicit: Nolite fieri sicut equus et mulus, quibus non est intellectus . Palo ergo eum interficit, id est, ligni crucis eum acumine et uirtute prosternit. Et non sine causa maxillas eius palo transuerberasse describitur. Illud  enim os quod de carnalibus loquebatur, et illa doctrina que carnis gloriam preferebat, que in deliciis et uoluptatibus uiuendum sapientibus seculi persuadebat; et humanum genus luxurie adulatione deceperat, illud, inquam, os ligno crucis configitur et terebratur, quia illa uia, quam philosophia latam et spatiosam predicauerat uoluptatis, hanc Christus arctam et angustam nobis uiam salutis ostendit. Sic ergo Iel Ecclesia uitiorum principem Sisaram obtectum pellibus, id est, membrorum mortificatione sopitum, et eterno tradidit somno. Occurrit tamen Iel Ecclesia post hoc, et priori populo insectanti Sisaram. Insectabatur enim Isrel legem iustitie, sed in legem non peruenit. Occurrit ergo Ecclesia, etiam ipsi, et ostendit ei opus suum, ostendit ei uictoriam  consummatam, atque in societatem eum prostrati hostis inuitat. uerum est enim illud quod Apostolus in nouissimo tempore dicit futurum, quia cum plenitudo gentium subintroierit, tunc omnis Isrel saluus fiet . Sit ergo primatus quidem in manu mulieris alienigene, non tamen excluditur a consortio glorie etiam Barach, qui prior quidem ceperat, sed nouissimus peruenit ad finem. Imo dum ille peruenit, Iel alienigena pretereuntem quodammodo uictoriam rapit. Eadem forma precessit etiam in Esau et Iacob, fratribus . Dum enim Esau sectatur agrestia, dum moratur in saltibus, preueniens Iacob, et mulieris nichilominus consilio matris compositos patri offerens cibos, benedictionis  primatus accepit. Sic et in Euangelio, pergente Domino ad filiam principis synagoge suscitandam, preueniens mulier que fluxu sanguinis laborabat, fideli tactu prior consequitur sanitatem. Quod si etiam inde requirendum aliquid uidetur a diligentibus auditoribus, quod lacte eum potasse dicitur, cum ille aquam poposcisset, uideamus ne forte secundum mysticas uel allegoricas leges tale aliquid etiam de hoc possit ostendi. Lactis cibus esse dicitur in Scripturis sanctis prima hec moralis institutio que incipientibus uelut paruulis traditur; non enim initiis statim discipulis de profundis et secretioribus tradendum est sacramentis, sed morum correctio, emendatio discipline religiose conuersationis et simplicis fidei prima eis elementa traduntur. Istud  est Ecclesie lac, hec incipientium paruulorum prima sunt elementa. Sed iste cibus his quidem qui bonum proficiendi propositum gerunt, uitam tribuit et salutem; his uero quibus contraria placent, quibus luxuria, libido, auaritia, et omnis impietas cordi est, huiusmodi doctrina necem et interitum prestat. Sic ergo fit ut ex his atque eisdem cibis quibus aluntur boni, suffocentur mali, et in quo piis uita est, ibi sit impiis mors. Denique ut exemplo res quam dicimus planior fiat, uinum sanos et commode degentes iuuat, et, sicut Scriptura dicit, cor hominis sani duntaxat letificat, febrientibus uero, si sumpserint, perniciem continuo et interitum parit, ita fit ut eadem res non eodem modo sumpta uni quidem uitam, alii autem conferat mortem. Sic ergo  intelligendum est, et Sisaram, istum animalem hominem, et uitiorum principem, per doctrinam Ecclesie quam non ex fide suscepit exstinctum. Sed et unaqueque anima satagat isto lacte euangelico atque apostolico sopire in semetipsa et exstinguere Sisaram. Si enim per hec edoctus quis mortificauerit membra sua que sunt super terram, auaritiam, fornicationem, et cetera, que sanctus Apostolus enumerat , Sisaram in semetipso uidebitur peremisse, ut hec non solum in persona Ecclesie consummari, uerum etiam unusquisque in sua anima ostendat impleri. Quia ergo, sicut diximus, ceptus est quidem Sisara insectari a populo priori, interemptus autem est a muliere hac, Ecclesia gentium, et in manu eius data est palma uictorie; in consummatione  omnium, id est, in fine seculi etiam canticum Domino cantabitur per Debboram, in quo primatus quidem dabitur Iel Ecclesie gentium, nec tamen de Barach laude silebitur, sed unum et primis et nouissimis uictorie premium dabitur.



CAPUT XIII. De cantico mystico quod cecinerunt Debbora et Barach, filius Abinem, post uictoriam Domino.

 Cecineruntque Debbora et Barach filius Abinem in die illa, dicentes: Qui sponte obtulistis de Isrel animas uestras ad periculum, benedicite Dominum. Sisara cum exercitu suo et curribus ferreis quibus impugnat populum Dei, superatus est; quod ita futurum prophetia prececinit per Debboram, et  posteaquam in manu mulieris facta uictoria est, canticum istud Debbora, uelut uictorie ipsius laudem, cecinisse perscribitur. uerum si meminimus eorum que in superioribus dicta sunt secundum mysticam formam, que est figura Debbore, que etiam Barach, quid imaginis teneat Iel mulier, que aduersarium populi Dei sola deiecit, que etiam imago sit Sisare ipsius qui a muliere alienigena ligni uirtute prostratus est, intelligimus hec omnia sacramenta esse, que in nouissimis temporibus et in fine seculi per Ecclesiam consummantur, et in cantico hoc, uelut epinicia eius, id est, uictorie laudem esse descriptam: illius scilicet temporis, cum nouissima inimica destruetur mors; tunc enim exsultabit Debbora, id est, illustrabitur gloria prophetie,  quia que predixit impleta sunt. Tunc Iel, id est, Ecclesia hostem communem omnium superabit, et posteaquam plenitudo gentium introierit, tunc et Barach, id est, reliquus Isrel, saluus fiet, et in societatem uictorie recipietur . Tunc ergo, si digni fuerimus, etiam nos cantabimus canticum istud refertum mysticis et propheticis sacramentis. Sed uideamus quid in principio cantici huius spiritalis ista Debbora atque Barach dicant.

Qui sponte, aiunt, obtulistis de Isrel animas uestras ad periculum, benedicite Dominum. Qui sunt ergo isti qui animas suas sponte ad periculum obtulerunt, nisi apostoli, prophete et martyres, nec non et ceteri iusti, qui propter seruitium Dei animas suas preparabant ad tentationem, et huius mundi  aduersa equo animo tolerabant. Omnes quidem sancti atque electi tunc animas suas sponte deferunt ad periculum, quando confessionem nominis Christi deuota mente suscipiunt, et in uera religione fortiter persistere decernunt: hinc enim ad periculum animas suas tradunt, quo ei, contempto persecutore, coadunari per fidem non metuunt, quem mundum maximis odiis persequi intelligunt. Unde ipsa ueritas in Euangelio discipulis ait: Si mundus uos odit, scitote quia me priorem uobis odio habuit . Et item: Eritis, inquit, odio omnibus propter nomen meum . Unde per Paulum dicitur: Omnes, qui pie uolunt uiuere in Christo, persecutionem patiuntur . Sed hi ad benedicendum Dominum exhortantur, quia cum hostes suos, nouissima morte  destructa, superabunt, eternam mercedem percipientes, laudes perpetuas in celis cum sanctis angelis in eternum Domino decantabunt.

Audite, reges, percipite auribus, principes. Reges appellat eos qui conuocantur ad audiendum uerbum Dei. Exsulta, popule Dei, audiens tue nobilitatis insignia; tu uocaris ad audiendum uerbum Dei, et non ut plebs, sed ut rex uocaris. Tibi enim dictum est: Genus regale et sacerdotale, populus in acquisitionem . Ideo quia uos reges estis, merito rex noster Christus Dominus Rex dicitur regum et Dominus dominantium. Sed sicut exaltastis de nobilitatis uestre titulo, ita discere debetis quid agendo unusquisque uestrum fiat rex, quod uobis ita breuiter  definiam. Regem te esse omnium facit, si regnet Christus in te: rex namque a regendo dictus est. Si ergo et in te animus regnat et corpus obtemperat, si concupiscentias carnis sub iugum imperii tui mittas, si uitiorum gentes sobrietatis tue frenis arctioribus premas, merito rex diceris, qui te recta regere noueris. Cum ergo talis fueris effectus, digne ut rex ad audienda diuina uerba uocaberis. Hoc uero quod subsequitur, magis corporeum quiddam indicat quod dicit: Auribus percipite, omnes satrape. Sicut enim inferior est rege satrapa, ita et auribus percipere inferius uidetur esse quam audire: audire namque ad interiorem pertinet hominem, sicut et Dominus dicebat: Qui habet aures audiendi, audiat ; auribus uero percipere, ad exteriorem et corporalem  spectat auditum. Ideo ergo et hic illi qui audire debent, reges dicuntur; qui uero auribus percipere, satrapes appellantur.

Ego sum, ego sum, que Domino canam, psallam Domino Deo Isrel. Beati sunt qui possunt cantare canticum Domino. Ait ergo hic uox iusti: Ego Domino cantabo, et psallam Deo Isrel. Quis putas ita canore uocis est, et ita spiritus puri mentisque sincere, ut cantilena eius diuinum delectare possit auditum? Ille profecto est qui nullum habet in se raucum peccati sonum, qui nichil offensionis in lingua, nichil crassitudinis in spiritu gerit. Ille potest recte dicere: Ego Domino cantabo, psallam Deo Isrel. Cantat ergo Domino, qui eum deuotione cordis et oris officio digne predicat. Psallit uero, qui eum bonis  operibus laudat. uideamus itaque quomodo canticum ipsum inchet.

Domine, cum exires de Seir, et transires per regiones Edom, terra mota est, celique ac nubes stillauerunt aquas, montes fluxerunt a facie Domini, et Sinai a facie Domini Dei Isrel. Dominus ergo de Seir exiit, quia ex Iudaico populo malitie et incredulitatis spinetis asperrimo, secundum carnem editus est; transiit per regiones Edom, quando ibidem per etatis spatia iuuenescens creuit, et Euangelium predicando lumen fidei ubique sparsit; tandemque ad crucem ueniens, per passionem et resurrectionem suam mysterium redemptionis nostre mirabiliter adimpleuit. Nomine quoque Edom siue Esau, sicut et Seir, idem populus Iudeorum designatur.  Nam Seir pilosus uel hispidus, Esau, uanus aut frustra, et Edom rubeus siue cerrenus interpretatur. Igitur quia carnalium desideriorum oblectamenta et uanitatem mundi secutus est, quasi per lentis edulium primatus sui gloriam perdidit, et promissam sibi benedictionis gratiam fide populi iunioris supplantatus amisit. Migrauit ergo Dominus per predicatores suos a Iudeorum populo duro et ingrato ad gentium salutem. Sed quid tunc factum sit audiamus. Terra, inquit, mota est, hoc est, carnalium corda timore concussa sunt. Celi ac nubes stillauerunt aquis, cum apostoli atque prophete uoluntatem Dei sacris iudicauerunt uerbis. Montes fluxerunt a facie Domini, quando superbia persecutorum  ac potentium huius mundi destructa est. Et Sinai a facie Domini Dei Isrel. Per Sinai uero, ubi Moyses legem a Domino accepit, Iudaicus populus, cui ipsa lex data est, designatur. Sed sicut montes fluxerunt a facie Domini, sic et Sinai a facie Domini Dei Isrel, quia nec Iudeorum nec etiam gentilium fastus ac superbia presentie Domini ullo modo resistere ualebat; sed potentia uirtutis summe superata ac prostrata est, ita ut ad penitentiam peccatorum conuersi, baptismatisque gratia abluti plurimi eorum de persecutoribus in euangelistas mutati sint, sicut Saulus seuissimus persecutor de Iudeis in apostolum Paulum; nec non et multi de gentilibus in predicatores Euangelii transmutati sunt: sicut Dionysius Areopagita, Trophimus, Ephesinus, Gaius,  et Aristarchus, Macedones comites Pauli, et ceteri qui discipulatui apostolorum adheserunt .

In diebus Samgar filii Anath, in diebus Iel, quieuerunt semite; et qui ingrediebantur per eas ambulauerunt per calles deuios. Diximus superius quod Samgar, qui interpretatur aduena siue colonus, significaret predicatorem diuini uerbi, qui Dominico aratro innitens per Euangelium colit corda auditorum; et Iel, mulier alienigena, que interpretatur ascensio, siue requies Dei, designaret Ecclesiam, in qua ueraciter ad celorum regnum ascenditur; quia ibi cunctis rite credentibus perennis uite aditus aperitur, sibi et requies Dei est, ubi quotidie eius uoluntas adimpletur. Unde diuina uox per prophetam ait: Super quem requiescet spiritus meus, nisi  super humilem et quietum, et trementem sermones meos . In diebus ergo horum quieuerunt semite, quia per diuinam gratiam pacis dona fidelibus fuere concessa; et qui ingrediebantur per eas, ambulauerunt per calles deuios, cum persecutores Christianorum et heretici, qui non fidei deuotione, sed astu malitie Ecclesiam ingredi tentauerunt, diuino iudicio dispersi sunt; et quia pacis semitam incedere neglexerunt, per erroris anfractus deuiauerunt, non quod iustissima pietas Deitatis errare eos fecerit, sed iusto iudicio propter sua peccata in errorem illos cadere permiserit. Unde per Salomonem dicitur: Qui ambulat simpliciter, saluus erit; qui autem peruersis ingreditur uiis, concidet semel . Et item: uir qui errauerit a uia doctrine, in cetu  gigantium commorabitur . Hinc et Psalmista: Dominus, ait, dimisit eos secundum desideria cordis eorum, et ibant in uoluntatibus suis . Et alibi scriptum est: ue peccatori terram ingredienti duabus uiis .

Cessauerunt fortes in Isrel, et quieuerunt, donec surgeret Debbora mater in Isrel. Qui sunt isti fortes, qui cessauerunt in Isrel, nisi prophete et iusti uiri qui in populo Dei tempore suo primatum gerentes, consiliis eos gubernabant, atque solatiis adiuuabant; sed quieuerunt, hoc est, dormitionem mortis acceperunt, et ideo cessauerunt, quia morte intercedente permanere non potuerunt: ut paulatim ueteris legis usu deficiente, iam ille adueniret, quem Debbora  mater, hoc est, uera prophetia futurum precinebat, ut benedictionem daret ipse, qui legem dedit, qui signaculum legis et prophetarum omnium fuit. Unde ipsa ueritas in Euangelio ait: Lex et prophete usque ad Ioannem . Hinc quoque Paulus ait: Postquam uenit plenitudo temporis, misit Deus Filium suum factum ex muliere, factum sub lege, ut eos, qui sub lege erant, redimeret . Et iterum: Finis, inquit, legis Christus est ad iustitiam omni credenti .

Noua bella elegit Dominus. Que sunt ista noua bella, nisi contra peccata et uitia uirtutum luctamina? Hec quippe elegit Dominus, quia hec probat. Unde Paulus ait: Non est nobis colluctatio aduersus carnem et sanguinem, sed aduersus principatus et potestates,  aduersus mundi rectores tenebrarum harum contra spiritalia nequitie in celestibus . Et item: Ego, inquit, sic curro, non quasi in incertum; sic pugno, non quasi erem uerberans: sed castigo corpus meum, et seruituti subiicio, ne forte cum aliis predicauerim, ipse reprobus efficiar . Noua itaque bella sunt, ubi malum contra malum non redditur, sed malum per bonum uincitur; ubi fidei scuto, lorica iustitie, galea salutis, et gladio Spiritus miles Christi per patientiam contra hostes dimicat , cuius militie rex Christus est, qui discipulis suis ait: In patientia uestra possidebitis animas uestras ; quique seruis suis triumphum atque uictoriam tribuit. Unde sequitur: Portas hostium ipse subuertit. Que sunt ergo porte  hostium? nisi porte mortis; porte inferi, praui uidelicet homines et heretici, per quos maligni spiritus contra seruos Christi belligerant. Sed ipse has portas subuertet, quando eorum consilia, minas ac fraudes detegit, proterit, ac dissipat, et ea que uidebantur superbis magna esse ac fortia, per humiles suos contemnit atque ad nichilum redigit. Clypeus et hasta si apparuerint, in quadraginta millibus Isrel. Clypeum et hastam pro armis terrenis ponit, in quibus carnales ac seculi istius homines confidunt. Sed hec non necessaria sunt spiritalibus. Non enim habet locum in castris spiritualibus armatura terrena; ideo ibi non apparet, quia ibi non inuenitur, ubi quadraginta millia Isrelitarum contra hostes spiritales pugnant; quadragenarius enim numerus,  ubi denarius quater multiplicatus constat, bene conuenit militibus Christi, hoc est, ueris Isreliticis, in quibus dolus non est, qui precepta decalogi secundum Euangelicam doctrinam seruantes, castra Ecclesie tuentur atque custodiunt, ac per omne tempus istius uite usque ad consummationem seculi taliter agonizantes, celestis patrie hereditatem feliciter triumphando adipisci desiderant. Ubi notandum, quod huius agonis tempora Isaias propheta olim descripsit dicens: De Sion exibit lex, et uerbum Domini de Hierusalem, et iudicabit gentes, et arguet populos multos, et conflabunt gladios suos in uomeres, et lanceas suas in falces; non leuabit gens contra gentem gladium, neque exercebuntur ultra ad prelium domus 0 Iacob; uenite et ambulate in lumine Domini . Quando, lucescente ueritate, in Nouo Testamento omnis duritia cordis nostri Christi uomere frangitur, et eradicantur spine uitiorum, ut sementis sermonis Dei crescat in fruges, et postea labores manuum nostrarum manducemus, quando uenient in exsultatione portantes manipulos suos.

Cor meum diligit principes Isrel. Qui propria uoluntate obtulistis uos discrimini, benedicite Domino. Principes Isrel sunt doctores sancti, quos se diligere dicit anima iusti, qui propria uoluntate obtulerunt se discrimini, cum uoluntati sui magistri et Domini concordantes, inter persecutorum scandala ire non formidant. Unde Dominus discipulis suis ait: Ecce ego mitto uos, sicut oues in medio luporum  . Et item: Tradent, inquit, uos in consiliis, et in synagogis suis flagellabunt uos, et ante reges et presides ducemini propter me in testimonium illis et gentibus . Quorum unus his qui carnaliter sibi secundum tempus consulere uolebant, ac per hos inter hostes eum ire prohibebant, respondit, dicens: Ego enim non solum alligari, sed etiam mori in Hierusalem paratus sum propter nomen Domini Iesu . Et in Actibus apostolorum legitur, quod ipsi apostoli ibant gaudentes a conspectu concilii, quoniam digni habiti sunt pro nomine Domini Iesu contumeliam pati .

Benedicite Domino, qui ascendistis super nitentes asinos, et sedetis in iudicio, et ambulatis in uia, loquimini. Alia autem editio sic habet: Benedicite Dominum,  qui ascendistis super iumenta, supra uehicula sedentes, et super asinos refulgentes. Quid est ascendisse super iumentum? Denique corpus hoc meum iumentum est: ad iumentum enim anime et ad ministerium datum est. Ego autem sum idem interior homo, qui ascendi super iumentum hoc, cui dicitur ut benedicam Dominum. Si ergo uere ascendisti supra corpus, et superior effectus es corporalibus desideriis, et motus corporis tui freno mentis et interioris hominis moderamine gubernantur, de te dicitur: Quia ascendisti super iumentum, ut benedicas Dominum. Quid autem est quod sequitur: Super uehicula, inquit, sedentes et super asinas refulgentes? Quid sibi uidentur asine esse refulgentes? dicit enim Scriptura quia oporteat benedicere Dominum eos  qui sedent super uehicula et super asinas refulgentes. Mihi uelut in locis ita difficilibus, tale aliquid uidetur. Cum iumentum, hoc est, corpus meum sub iugo uenerit uerbi Dei, tunc uehiculum corporis mei resplendere incipit; et asina hec, id est, caro mea tunc refulgere dicitur, cum castitatis ac pudicitie fuerit splendore decorata: et ita recte dicetur anima sedens super asinam resplendentem, Dominum benedicere, et in medio letantium laudare eum. Qui sedetis, ait, in iudicio, et ambulatis in uia, loquimini. Quid est sedere in iudicio nisi iustitiam seruare in iudicando et quidem ambulare in uia? nisi secundum precepta Dei bene operari in presenti uita? Tales enim ad loquendum, hoc est, laudandum exhortantur,  quia ipsi qui corpus suum castigant et cohibent a peccatis, ac iuste iudicant proximos suos, incenduntque in uia ueritatis, recte credendo et bene operando, Dominum uniuersorum rite et rationabiliter laudant. Qui enim peccatis deseruiunt, digne Dominum laudare non possunt, unde per psalmistam dicitur: Beati immaculati in uia, qui ambulant in lege Domini. Beati qui scrutantur testimonia eius, in toto corde exquirunt eum . Non enim qui operantur iniquitatem in uiis eius ambulauerunt. Et alibi scriptum est: Non est pulchra laudatio in ore peccatoris .

Ubi collisi sunt currus, et hostium est suffocatus exercitus, ibi narrantur iustitie Domini, et clementia in fortes Isrel. Ubi, inquit, collisi sunt currus, hoc  est, demonum confractus est potentatus; et hostium est suffocatus exercitus, malignorum spirituum uidelicet compressus est tumultus. Ibi narrantur iustitie Domini, et clementia in fortes Isrel, quia ibi patefacte sunt iustitie Domini, ubi uictoria de hostibus collata est famulis Christi; ibi et clementia in fortes Isrel narratur, ubi fideles misericordia Dei adiuti esse manifestantur. Merito ergo tunc interitus hostium predicatur, quando uoluptas carnalis opprimitur, iustitia in iudicio seruatur, et rectitudo fidei cum bonis operibus custoditur. Unde subiunguntur: Tunc descendit populus Domini ad portas, et obtinuit principatum. Per iustitiam ergo populus Domini portas hostium capiet, et obtinet principatum, quia illud sacrificium Domino acceptabile est, quod  in iustitia offertur et equitate. Propterea dicit: Iusti confortati sunt in Isrel. In aliis quidem gentibus qui corporis robore fortiores sunt, illi potentes dicuntur in prelio; in Isrel uero qui iustiores sunt, ipsi potentiores dicuntur in bellis; quia iustitia, etiamsi uiribus infirma sit, uincit; iniustitia uero, etiamsi multos et ualidos propugnatores habeat, superatur. Sic igitur in hac gente nostra, id est, in populo Dei, aut per iustitiam superamus, aut per iniustitiam uincimur.

Surge, surge, Debbora, surge et conquire canticum. Prophetia quando exsurgit? Profecto in aduentu Christi, quando implentur omnia que de eius aduentu scripta sunt, et non solum ipsa exsurgit, sed  et populos suscitat ad credendum; hoc est enim loqui canticum, ut cunctis Christi gentibus predicetur Euangelium. Surge, Barach, et apprehende captiuos tuos, fili Abinem. Predictum est quod Barach, qui interpretatur coruscatio, significaret priorem populum, qui ad breue tempus in legis splendore coruscauit, sed non diu permansit, nec continuum potuit lucis obtinere fulgorem. Sed nunc ipse surgere exhortatur ad apprehendendum captiuos suos, idemque filius Abine esse memoratur; Abine enim patris responsio, uel patris mei decor, interpretatur. Quid est ergo quod Barach ad comprehendendum captiuos incitatur, nisi quod populus Iudaicus per libros legis ac prophetarum ad fidem Christi conuerti admonetur? Hoc est enim apprehendere captiuos,  ut qui nunc capti sunt ab errore et uitiis, inde eruti, ueritatis et iustitie captiui fiant. Ille ergo de hostibus captiuitatem rite capiet, qui celestis Patris responsum et decorem recte fidei ac uirtutum seruauerit. Et nota quod prius surgere Debbora, et loqui canticum, deinde Barach surgere, et apprehendere captiuos adhortantur; quia primum iusto iudicio Dei factum est, iuxta Pauli uocem, ut plenitudo gentium uaticinio prophetarum credens, ad fidem Christi intraret, et sic omnis Isrel saluus fieret . Sic ergo et in hoc tempore reliquie secundum electionem gratie salue facte sunt; unde sequitur: Salue facte sunt reliquie populi, Dominus in fortibus dimicauit. Persistentibus ergo in fide Christi apostolis, et predicatoribus Euangelii, minas  atque penas persecutorum per patientiam uincentibus, Domini uirtus innotuit, et inde non pauci ex Iudaico populo ad fidem Christi conuenerunt. Nec non et quotidie aliqui ex illis conuertuntur, sed perfectio conuersionis eorum post plenitudinem gentium subintrantem in fine reseruabitur.

Ex Ephraim deleuit eos in Amalec. Per Ephraim igitur natu minorem, cui Iacob patriarcha benedicente, primogeniti collata est dignitas, fidelis ex nationibus populus designatur, in Christi gratia iunior tempore, sed maior fide, ad quem cuncta Isrelitici populi gratia transiuit. Hic ergo hostes deleuit in Amalec, quia per zelum Dei et fidei fortitudinem, malignorum spirituum, qui humanam semper desiderant perniciem, prauam suggestionem a conspectu  cordis sui delere student. Et post eum ex Beniamin in populos tuos, o Amalech. Per Beniamin, qui ex filio doloris in filium dextere uersus est, Paulus apostolus designatur, qui de persecutore in apostolum uocatione Dei repente mutatus, uas electionis Christo effectus est : ipse enim se ex hac tribu fuisse testatur, sed hic ad populos Amalech delendos nutu diuino destinatus est, quia per hunc in gentibus maxime et idololatria et delusio erroris diabolici destructa est.

De Machir principes descenderunt et de Zabulon, qui exercitum ducerent ad bellandum. Machir, qui interpretatur restituet, siue uenundauit, et est primogenitus Manasse primogeniti Ioseph, significat  populum priorem de quo principes, hoc est, apostoli et doctores primitiue Ecclesie descenderunt, qui fidelissimi pecuniarum Domini trapezite existentes, naturalem legem et morum probitatem, que pene per obliuionem atque abusionem in hominibus oblitterate sunt, per euangelicam predicationem restituebant atque innouabant, et spiritalis militie duces effecti, hostes fortiter debellabant. Similiter et Zabulon, qui interpretatur habitaculum fortitudinis, et significat Ecclesiam de gentibus fortissimam ad omnem tolerantiam passionis, duces in prelio Domini de se dedit, quia predicatores Euangelii et speculatores plebis Dei ex se misit, qui hostium castra fortiter contererent, et milites Christi illesos custodirent.

 Duces Isachar fuere cum Debbora, et Barach uestigia sunt secuti. Isachar ergo, quem Iacob patriarcha asinum fortem appellauit , et interpretatur merces, refertur ad populum gentium, quem Dominus sanguinis sui pretio est mercatus. Hic Isachar asinus fortis scribitur, quia prius gentilis populus, quasi brutum et luxuriosum animal erat, nullaque ratione subsistens, nunc uero fortis est, Redemptoris Dominio colla subiiciens, et iugum discipline euangelice humiliter gerens. Duces suos cum Debbora et Barach misit, quia prophetarum dictis et patriarcharum exemplis institutus, duces nobiles et ad bellandum contra inimicos castraque Ecclesie defendendum idoneos ex se reddidit, qui per omnia priorum patrum uestigia seruantes, nequaquam  in erroris deuia declinauerunt, sed mortem contemnentes, pro ueritate usque ad finem uite certauerunt. Unde subsequitur: Qui quasi in preceps ac barathrum se discrimini dedit. Nullo modo ergo mortem timere poterant, qui sanguinem pro Christo fundere desiderabant. Diuiso contra se Ruben, magnanimorum reperta contentio est. Ruben qui primogenitus fuit Isrelis, priorem populum significat, de quo Dominus per prophetam ait: Ex Egypto uocaui primogenitum meum Isrel ; sed diuiso hoc Ruben, magnanimorum reperta contentio est, dum Iudei a societate bonorum ob perfidiam diuisi, contra spiritales milites Christi bella, lites atque contentiones semper habere desiderabant. Inde est quod pontifices ac principes Iudeorum contra apostolos,  imo contra ipsum Dominum consilium inierunt in dolo, quomodo eos perderent, sicut legitur in Euangelio, quod principes sacerdotum et omne concilium quererent falsum testimonium contra Iesum, ut eum morti traderent. . Et in Actibus apostolorum scriptum est quod contra apostolos congregarentur principes et seniores et scribe Iudeorum in Hierusalem, et Annas princeps sacerdotum, et Caiphas et Ioannes, et Alexander, et quotquot erant de genere sacerdotali . Magnanimorum ergo ibi reperta contentio est, ubi illi qui maiores uidebantur esse in populo Iudeorum, cum cetera turba per superbiam aduersus ueritatem Euangelii et doctrinam apostolorum contendebant. Sequitur:

 Quare habitas inter duos terminos, ut audias sibilos gregum? Arguit illos hac sententia qui uariis superstitionibus dediti, nec legi nec Euangelio concordare uolebant. Hos enim terminos hic intelligere debemus, unde alibi scriptum est: Ne transgrediaris terminos patrum tuorum . Lex enim uetus suo tempore obseruanda erat, sed non solum Scribe et Pharisei suis traditionibus eam maculauerant, quin etiam ceterum uulgus plurimis transgressionibus eam polluerunt; nec tamen ueniente Redemptore nostro, et lucescente per totum orbem terrarum Euangelio, se conuerti ab errore ad penitentiam uolebant, atque ad gratiam Christi confugere, magisque elegerunt sibilos gregum audire, hoc est,  hereticorum pestiferas sectas sequi, quam ueritatem testamentorum Dei. Hos enim greges detestando sponsa in Cantico canticorum ad sponsum dicit: Indica mihi quem diligit anima mea, ubi pascas, ubi cubes in meridie, ne uagari incipiam per greges sodalium tuorum . Greges ergo sodalium conuenticula sunt hereticorum, que inanem sibilum dant, cum mendacium pro ueritate suis auditoribus commendare decertant, quos quisquis ab unitate fidelium diuisus sequitur, mox per superbiam contentiones amare, et contra bonos odiis exsurgere inuenitur. Unde item superior sententia repetitur: Diuiso contra se Ruben, magnanimorum reperta contentio est; quia non solum Iudei, sed et omnes heretici atque schismatici, qui primatum habere per superbiam  ambiunt, contra Ecclesiam diuisi, in contentione atque discordia semper perseuerant; et non solum bonis aduersi, sed et sibimetipsis ubique noxii reperiuntur. Hinc Salomon ait: Inter superbos semper iurgia sunt; qui autem agunt cuncta consilio, reguntur sapientia .

Galaad trans Iordanem quiescebat, et Dan uacabat nauibus. Quidam codices pro Galaad, Gad habent. Et quid per Galaad, qui aceruus testis interpretatur, siue Gad, qui accinctus dicitur, nisi Isreliticus populus designatur qui bene aceruus testis siue accinctus dicit potest, quia uetus Testamentum in lege et prophetis conscriptum habens, inde se tutum atque undique munitum fore confidebat; sed hic trans Iordanem quiescebat, quia bona presentis uite  et rerum abundantiam diligens, sufficere sibi ad salutem credebat, et ideo trans Iordanem progredi nolebat, quia baptismi gratiam respuens, bona future uite querere nullo modo curabat. Dan ergo uacabat nauibus. Et quia per Dan, qui iudicium uel iudicans interpretatur, hoc loco melius quam populus Ecclesie accipi potest. Qui recte iudicium siue iudicans nominatur, quia iudiciaria potestas illi a Domino collata esse uidetur. Unde apostolis ipsa ueritas in Euangelio ait: Amen dico uobis, quod uos qui secuti estis me in regeneratione, cum sederit Filius hominis in sede maiestatis sue, sedebitis et uos super sedes duodecim, iudicantes duodecim tribus Isrel . Et in Apocalypsi uiginti quatuor seniores sedentes in sedibus suis descripti sunt , ut sancte  Ecclesie dignitas, que ex patriarchis et apostolis progenita est, per hanc sessionem in celesti regno exprimatur. Hec ergo uacat nauibus, quia in periculo presentis uite constituta, mysterio Dominice crucis innitens, procellam persecutionum, per Dei misericordiam, superare contendit; nec non a terrenis negotiis uacans per predicatores sanctos rete Euangelii in mare istius mundi mittit, ut homines ab undis turbulentis seculi erutos ad portam quietis et ad libertatem future patrie perducat.

Aser habitabat in littore maris, et in portubus morabatur. Aser, qui beatitudo interpretatur, nullum melius quam Redemptorem nostrum significare potest, in quo est nobis spes eterne beatitudinis, sine quo  ad ueram beatitudinem nemo perueniet, quia ipse ait: Nemo uenit ad Patrem, nisi per me . Et iterum: Ego sum, inquit, ostium; per me si quis introierit, saluabitur, et ingredietur, et egredietur et pascua inueniet . Et iterum: Ego sum, ait, uia, ueritas et uita . Aser ergo iste habitabat in littore maris, et in portubus morabatur, quia deuicto mortis principe, simulque ipsa morte destructa, uictor triumphans resurrexit in gloria, ascendensque in celum, sedet ad dexteram Dei Patris omnipotentis. Iam non moritur, mors illi ultra non dominabitur, sed in quiete eterne beatitudinis manens iudicii exspectat diem, donec omnes inimici eius subiiciantur pedibus illius, quando unicuique certam remunerationem secundum propria  reddet merita. Possunt etiam non incongrue in Aser significatione accipi sanctorum anime, qui iam, transcensis fluctibus seculi, et superato persecutionum estu in portu quietis eterne consistunt, nec iam ad presentis uite labores ultra redeunt, sed cum rege suo uictores existentes, non laborando sed regnando nostram militiam quantum decet precibus iuuant, nosque triumphare quandoque multum desiderant, ut eterno gaudio secum perpetualiter fruamur.

Zabulon uero et Nephtalim obtulerunt animas suas morti in regione Rome. In Zabulon et Nephtalim apostoli et apostolici uiri, qui ducatum in Ecclesia fideliter gerunt, designantur; ex ipsis enim tribubus que in Galilea possessionem acceperunt, ubi Dominus  noster iehsu Christus maxime docuit, fuerunt primi apostoli qui sunt principes Ecclesiarum de quibus dicitur: Principes Zabulon, et principes Nephtalim. Hi ergo obtulerunt animas suas morti, pugnantes in regione Rome, que interpretatur uidens aliquid uel excelsa, quando pro fidelium salute et dilatione Ecclesie, quod Nephtalim sonat, uel pro celesti gloria, quam animo intendebant, usque ad mortem certauere, nec ullis persecutionum molestiis ab hac intentione ac studio auerti potuerunt; sed in agone Christiana perseuerantes coronam glorie pro suis certaminibus in celesti regno consecuti sunt .

uenerunt reges, et pugnauerunt. Pugnauerunt reges Chanaan in Thanach iuxta aquas Magedon, et tamen  nichil tulere predantes. Reges Chanaan maligni sunt spiritus, principatus uidelicet et potestates tenebrarum harum, qui persecutiones et bella in mundo Christi militibus excitant: que Chanaan, qui interpretatur motus eorum, significat. Pugnauerunt ergo reges isti in Thanach, hoc est, in humilitate, iuxta aquas Magedon, quod nomen pomorum eius sonat, cum per fictionem false humilitatis decipere, et ad illecebras uoluptatum ab abstinentia seruos Christi retrahere satagunt. Inde est quod serpens antiquus in paradiso protoplastis nostris blandiendo suggessit, et ad id quod uoluit, illiciendo pertraxit, dicens ad mulierem: Cur precepit uobis Deus, ut non comederetis de omni ligno paradisi? Cui respondit mulier: De  fructu lignorum, que sunt in paradiso, uescimur; de fructu uero ligni quod est in medio paradisi, precepit nobis Deus ne comederemus, et ne tangeremus illud, ne forte moriamur . Dixit autem serpens ad mulierem: Nequaquam moriemini. Scit enim Deus quod in quocunque die comederitis ex eo, aperientur oculi uestri, et eritis sicut dii scientes bonum et malum. Sed isti reges per potentiam ueri regis, et Saluatoris nostri Iesu Christi oppressi nichil tulere predantes, quia contra Ecclesiam pugnando, licet blandirentur, licet mortem minarentur, nichil proficiebant, nichil capiebant, quia porte inferi aduersus eam non preualebunt . Insidiatur quippe serpens calcaneo eius, sed ipsa conteret illius caput, cui potestas a rege suo data est calcandi super serpentes,  super scorpiones et super omnem uirtutem inimici .

De celo dimicatum est contra eos. Stelle manentes in ordine et cursu aduersum Sisaram pugnauerunt. De celo, inquit, dimicatum est contra eos, quia diuino nutu hoc bellum dispositum est, et celesti uirtute hostes sunt uniuersi prostrati. Nam stelle, hoc est, sancti, de quibus per Prophetam scriptum est: Qui numerat multitudinem stellarum, et omnibus eis nomina uocat ; et Apostolus: Stella, ait, ab stella differt in claritate , manentes in ordine et cursu suo, quia singuli ea uocatione qua illos Deus uocauit in illa permanentes, secundum id quod diuina gratia eos posse concedit, utiliter laborant contra Sisaram spiritalem, hoc est,  contra mundi principem, qui merito gaudii exclusio dici potest, quia ueri gaudii semper extraneus et expers est, instanter pugnant, dum per omne tempus presentis uite intus forisque aduersus eum belligerare non cessant.

Torrens Cison traxit cadauera eorum, torrens Cadumin, torrens Cison. Quid per torrentem, nisi repentina subuersio demonstratur? Cison uero impegerunt uel duritia eorum interpretatur. Et quid hoc nomine nisi prauorum malitia designatur? In illam enim impingentes, ruinam mortis omnes impii et hostes plebis Dei sibi consciuerunt perpetue. Unde in Prouerbiis dictum est: In insidiis suis capientur iniqui . Et item: Excecauit, inquit, illos malitia eorum . Torrens enim propter transitum  decursum aquarum, simul autem propter hiemem, quam habet diuersarum tentationum at que tribulationum, presens uita recte nominatur, que traxit cadauera impiorum, quia morticinia peccatorum propter scelera multa ad perditionem tradit perpetuam, in stagnum uidelicet inferni, ubi cruciatum sentient tormentorum. Inde Cadumin, que interpretatur resurrectio inutilis, ibidem commemoratur, quia non ad requiem in nouissima die resurgent impii, sed ut cum diabolo et angelis eius trudantur in ignem eternum.

Conculca, anima mea, robustos; ungule equorum ceciderunt fugientibus impetu, et per preceps ruentibus fortissimis hostium. Exhortatur semet cohors  sanctorum ut contemnat seuitiam persecutorum, qui licet corpus, hoc est, rem corruptibilem occidere possint, animam tamen sine fine manentem necare non possunt . Ungule, inquit, equorum ceciderunt fugientibus impetu. Quid enim designatur per ungulam equi, nisi finis superbi? Cadit ergo ungula equi sub fugientium impetu, cum omnis superborum contumacia, que res caducas et fugitiuas sequitur. in fine presentis uite conteritur; ruentque fortissimi hostium in preceps, quando post factum iudicium disperient de ciuitate Domini omnes qui operantur iniquitatem, et demergentur in infernum omnes gentes que obliuiscuntur Dominum.

Maledicite terre Meroz, dixit angelus Domini; maledicite  habitatoribus eius, quia non uenerunt ad auxilium Domini, in adiutorium fortissimorum eius. Quid per terram Meroz, nisi uanitatem istius mundi, uel fluxum desideriorum carnalium intelligere possumus, que omnis prophetia sacra improbat ac detestatur? Meroz enim aqua exsecramentorum interpretatur, et merito aqua exsecramentorum mundana desideria nominantur, quia hec testamenta diuina uelut inutilia, imo magis noxia famulis Dei, interdicendo exsecrantur. Hanc angelus Domini, hoc est, apostolicus cetus, et omnis ordo sanctorum doctorum maledicere mandat, quia omnibus se sequentibus noxiam prebet, omnesque habitatores eius ipsa maledictione comprehendit, quia amatores suos se sequentes ad ue perpetuum ducit. Ipsi ergo non uenerunt  ad auxilium Domini in adiutorium fortissimorum eius, quando apostolis predicantibus in toto orbe Euangelium credere nolebant, nec uerbum Dei recipere consentiebant. Et ideo in uoluptatibus suis corrupti et abominabiles facti sunt; quia auctorem uite contemnendo, iniquitatem in cordibus suis moliti sunt. Potest et Iudaicus populus terre Meroz nomine non inconuenienter accipi, qui se sacramento constrinxit, quando legem accipiens dixit: Maledictus omnis qui non permanet in sermonibus legis huius, nec eos opere perficit . Hac enim maledictione omnes constricti sunt, quos Christi gratia de maledicto legis non liberauit. Bene ergo habitatores terre huius angelus Domini maledicit, quia non uenerunt  ad auxilium in adiutorium fortissimorum eius, cum predicatoribus sancti Euangelii non solum non adiutores, sed aduersarii ubique reperti sunt. Unde ipse mediator Dei et hominum, qui propter incarnationis mysterium magni consilii angelus nuncupatus est, in Euangelio legitur exprobrare ciuitatibus in quibus facte sunt plurime uirtutes eius, quare non egissent penitentiam, dicens illis: ue tibi, Carozaim, ue tibi, Bethsaida: quia si in Tyro et Sidone facte essent uirtutes que facte sunt in uobis, olim in cilicio et cinere penitentiam egissent. uerumtamen dico uobis: Tyro et Sidoni remissius erit in die iudicii quam uobis . Hinc item ad legisperitos ait: ue uobis legisperitis, quia tulistis clauem scientie. Ipsi non introistis, et eos qui introibant prohibuistis . Hinc Paulus in Actibus apostolorum testificans Iudeis Iesum esse Christum: Contradicentibus autem illis et blasphemantibus, excutiens uestimenta, dixit ad eos: Sanguis uester sit super caput uestrum, mundus ego ex hoc ad gentes uadam .

Benedicta inter mulieres Iel, uxor Aber Cinei, benedicatur in tabernaculo suo. Diximus supra quod Iel, que interpretatur ascensio, siue requies Dei, significaret Ecclesiam ex gentibus congregatam, que ascensu uirtutum in sublime extollitur, et in cuius mansuetudine atque deuotione Spiritus Dei requiescere dignoscitur. Hec inter mulieres benedicitur, quia ab omnibus sanctis animabus opportune laudatur, que etiam fuit uxor Aber Cinei, cum Christi regis et Domini nostri triumphatoris utique mortis  sponsa nobilissima esse predicatur; nam Aber certamen iniens, et Cineus possessio uel erarius meus interpretatur. Et quis melius certamen iniens nominari potest, quam Redemptor noster qui conflixit cum mundi principe, eumque morte sua superans possessor factus est celi et terre, de quo dixit Apostolus: Christus factus est pro nobis obediens Patri usque ad mortem, mortem autem crucis: propter quod et Deus exaltauit illum, et donauit illi nomen quod est super omne nomen, ut in nomine Iesu omne genu flectatur celestium, et terrestrium, et infernorum, et omnis lingua confiteatur, quia Dominus iehsu Christus in gloria est Dei Patris . Benedicatur, inquit, Iel in tabernaculo suo, hoc est, in Ecclesia catholica, que est per uniuersum orbem diffusa, ibi etiam fides  gentium laudatur, predicatur, atque ubique diffamatur.

Aquam petenti lac dedit, cum diabolo in membris suis luxuria et libidine atque auaritia estuanti mortalitatis simplicitatem opposuit. Et in phiala principium obtulit butyrum, cum in doctrina apostolorum precipue dilectionis ostenderat donum.

Sinistram manum misit ad clauum, et dextram ad fabrorum malleos. Quid per sinistram manum, nisi exterioris hominis actus, et quid per dexteram, nisi interioris studium exprimitur? Manum ergo sinistram misit Iel nostra ad clauum, cum ad similitudinem crucis Christi carnalia in se abstinendo mortificauit desideria; et dexteram ad fabrorum malleos, cum intentionem  animi sui ad meditandum preparauit libros sanctorum apostolorum ac prophetarum. Ipsi sunt enim ueri artifices, qui armaturam celestem in domo sancte Ecclesie fabricant, ac militibus Christi ad dimicandum contra hostes spiritales tradunt. Bene ergo dictum est, quod Iel ambabus manibus in clauo et malleis occupata, inimicum populi sui percusserit, quia predicando legem Dei, ac bona exempla uirtutum ostendendo, hostem seuissimum necauit.

Percussitque Sisaram, querens in capite uulneris locum, et tempus ualide perforans. Clauo ergo cum siue palo cum malleo interfecit, perforans tempus capitis: quia superbiam, que caput totius peccati est , per  humilitatem passionis Christi in cordibus humanis interemit. Inter pedes eius ruit, defecit et mortuus est; ante pedes illius uoluebatur et iacebat exanimis et miserabilis. Predo nefandus inter pedes mulieris ruere ac iacere, et mortuus esse describitur, quia hostis antiquus sub pedibus Ecclesie superatus, prostratus atque contritus esse dignoscitur, cum per potestatem sibi a Christo collatam, omnem mortis dominationem uincendo damnat atque conculcat. Unde in Genesi Dominus de muliere ad serpentem ait: Ipsa conteret caput tuum, et tu insidiaberis calcaneo eius . Hinc et Saluator in Euangelio discipulis ait: Ecce do uobis potestatem calcandi super serpentes et scorpiones, et super omnem uirtutem inimici . Iacet ergo exanimis ac miserabilis  ipse uastator nefandissimus ante pedes mulieris, cum quotidie per fidem, spem ac patientiam fidelium mortificatur, et ad extremum absorbetur in uictoria. Nec iam ultra erit mors, neque luctus, neque clamor, quoniam priora transierunt .

Per fenestram prospiciens ululabat mater eius, et de cenaculo loquebatur. Que est enim mater huius spiritalis Sisare, hoc est, omnium iniquorum, nisi impietas que mater atque inuentrix est uniuerse iniquitatis. Unde in libro Iesu filii Sirach scriptum est: Initium superbie hominis apostatare a Deo, quoniam ab eo qui fecit illum, recessit cor eius . Dolet enim ac quodammodo ululat hec mater in cordibus impiorum, cum deficere idololatriam per predicationem Euangelii in toto orbe considerat, ac per  fenestram atque cenaculum fastus mundani prospiciens, taliter loquitur: Cur moratur regredi currus eius? quare tardauerunt pedes quadrigarum illius? Quid sunt quadrige et currus diaboli, nisi homines diuersis erroribus atque uitiis dediti? Princeps enim mundi, qui regnat super uniuersos filios superbie, uelut potentiorum in malitia et regnum nequitie tenens quadrigas agit. Non illi satis est uni equo ascendere, plurimos simul agitat, plurimos simul plagis tortis uerberis cogit. Quoscunque uideris in luxuria turpiores, in incredulitate seuiores, in auaritia tetriores, in impietate flagitiosiores, scito hoc de quadrigis esse Pharaonis, ipsis sedet, ipsos currui suo subiungit, in ipsis fertur et uolitat, et per apertos scelerum campos effusis eos agit habenis.

 Una sapientior ceteris uxoribus eius hec socrui uerba respondit: Forsitan nunc diuidit spolia, et pulcherrima feminarum eligitur ei. Diximus supra impietatem, que idololatriam primum inuenit, matrem esse Sisare huius spiritalis, quia membra eius, hoc est, impios et peccatores in uariis sceleribus nutrit ac fouet. Nunc uero quia uxor eius hic commemoratur sapientior ceteris, hanc non inconuenienter mundanam sapientiam accipere possumus. Nam sicut de sapientia diuina a Salomone dicente scriptum est: Hanc amaui, et exquisiui eam a iuuentute mea, et quesiui sponsam assumere, et amator factus sum forme illius : ita et gentilium solertia philosophiam mundanam preposuit opibus terrenis ac rebus uniuersis.  Hec uero temporibus suis impietati fauebat, cum cultum demoniorum laudabat, ac ideo huic matri nequissime quasi blandiendo loquebatur, cum potentiam falsorum deorum ore nefando mundum regere attestabatur, omnium regum prelia atque uictorias eorum uirtuti ascribebat, presentiumque rerum iucunditatem, quasi pulcherrimam, illorum honori conuenire dicebat. Unde subsequitur dicens: uestes diuersorum colorum Sisare traduntur ad predam, et supellex uaria ad ornanda colla congerit. uestes diuersorum colorum possumus ornamenta intelligere idolorum, uel carmina petarum, que ad honorem deorum suorum diuersis metris gentiles condiderunt; et supellectilem uariam, diuersa officia falsorum sacerdotum, que idolis suis studiosissime  impendebant. Sed hec omnia sicut friuola fuerunt in estimatione, sic etiam turpia apparebant in actione. Unde Debbora spiritalis canticum suum finiendo, ita conclusit, dicens: Sic pereant omnes inimici tui, Domine; qui autem diligunt te, sicut sol in ortu suo splendet, ita rutilent. Perient peccatores a facie Dei et iusti exsultabunt in conspectu Dei, delectantes in letitia. Quod autem ait: Qui diligunt te sicut sol in ortu suo splendet, ita rutilent, uel tropice ex splendidissimo elemento gloriam maximam sanctorum in celis per comparationem demonstrat; uel secundum mysterium similitudinem incorruptionis humanitatis Christi, qui sol iustitie appellatur , sanctis in futura uita promittit; unde Ioannes apostolus in Epistola sua ad credentes  scribens ait: Charissimi, nunc filii Dei sumus, et nondum apparuit quid erimus. Scimus quoniam cum apparuerit, similes ei erimus, quoniam uidebimus eum, sicuti est .



CAPUT XIu. Quod filii Isrel traditi sunt propter peccata sua in manus Madian septem annis, et oppressi sunt ualde.

 Postquam canticum illud propheticum Debbore et Barach expletum est, scriptor historie ad ordinem narrationis sue redit, atque rei geste cupit ostendere ueritatem, ita dicens: Quieuitque terra per quadraginta annos. Fecerunt autem filii Isrel malum in conspectu Domini, qui tradidit eos in manu Madian septem annis, et oppressi sunt ualde ab eis. Quiescit terra, donec quiescit peccatum. Moueri autem  dicitur terra, hoc est, hi qui habitant terram, cum animas hominum mouere ceperint et perturbare peccata. Et ideo scriptum est hoc, quod nunc presens lectio continet, et quieuit, inquit, terra quadraginta annis. Et fecerunt filii Isrel malignum in conspectu Domini, et tradidit eos Dominus in manu Madian annis septem. Et inualuit manus Madian super Isrel. Dum esset ergo iustitia in terra, id est, in his qui habitant terram, quieuisse dicitur terra. Cum uero increuit iniquitas, et fecerunt malignum in conspectu Domini, tunc tradidit eos, inquit, Dominus in manus Madian annis septem. Nec dicuntur inualuisse Madianite super populum Domini, donec precepta Domini populus custodiuit. Cum uero negligere  cepit mandata diuina, robustior et ualidior aduersum eum effecta est hostium manus. Et aduersum illum quidem priorem populum corporales insurgebant hostes, cum deliquisset; aduersus nos autem qui Isrel secundum Spiritum dicimur, spiritalis sine dubio hostis insurgit, cum mandata Dei negligimus, et cum Christi precepta contemnimus, ualidior aduersum nos efficitur demonum manus, et tradimur etiam nos inimicis, cum discedimus a gratia. Sed uideamus quid accidit eis qui traditi sunt pro peccatis suis.

Feceruntque sibi antra et speluncas in montibus, et munitissima ad repugnandum loca. Cumque seuisset Isrel, ascendebat Madian, et Amalec et ceteri orientalium nationum, et apud eos figentes tentoria, sicut  erant in herbis, cuncta uastabant, usque ad introitum Gaze, etc. Hec quidem patiebatur ille, qui erat secundum carnem, Isrel. Seminabat terram; sed quoniam pro peccatis suis traditus erat insurgentibus inimicis, pro frugibus metebat corruptionem. Nobis uero qui secundum Spiritum Isrel nominamur, quid tale accidere potest consideremus. Est quando seminamus, et non possunt inimici corrumpere semina que seminamus, non possunt insidiari agriculture nostre. Est autem quando seminamus, et corrumpuntur que seminamus. Paulus nos apostolus de hac seminandi docet differentia. Audi ergo ipse quid dicit: Qui seminat, inquit, in carne, de carne metet corruptionem; et qui seminat in Spiritu, de Spiritu metet uitam eternam. Isti sunt ergo quorum  semina Madianite corrumpunt, qui in carne seminant; isti sunt, quorum fructus exterminantur et pereunt. Illa autem semina, que in spiritu seminantur, non possunt Madianite corrumpere. Non enim possunt aduersarie potestates ascendere ad spiritales campos, et noualia Spiritus temerare eorum, qui non seminant super spinas, sed innouant sibi noualia. Sed et illud addendum est  de cautela seminum et spiritalium fructuum diligentia. Frequenter accidit, ut aliquis in opere spiritali multum desudans, fructus complurimos fecerit et repleuerit horrea sua iustitie frugibus, et multa bona opera recondiderit in conscientie sue conclaui; postea uero si negligat, et post laborem procliuus ad uoluptates et luxurias  uergat, omnia illa bonorum semina et fructus sancti operis, dominante libidine, corrumpentur. Cum enim subintroierit peccatum, et captiuauerit hominis sensum, ut iam non respiciat ad mandata Dei, nec arduam uirtutis uiam libenter ascendat, depereunt omnia que prius fuerant in horrea conscientie congregata. Propterea ergo Scripture sancte nobis seruanda commonitio est, dicentis: Omni custodia serua tuum cor ; custodiendum est igitur cor ab omni peccato, et precipue in tempore persecutionis. Si cui enim accidat, ut in aliquo quidem tempore congreget fructus iustitie, conquirat opera uirtutum, et omnibus se probatissimis excolat disciplinis; in persecutionis uero tempore neget  fidem; iste omnia condita sua euacuauit, et ex omnibus facultatibus suis nudus repente et inanis effectus est, quia diu quesitus, et multo uix labore collecto subito omnis effusus est labor; et sicut dicit propheta: Omnes iustitie eius, quas fecit, non commemorabuntur .

Ipsi enim uniuersi greges eorum ueniebant cum tabernaculis suis, et instar locustarum uniuersa operiebant innumera multitudo hominum et camelorum, quidquid tetigerant deuastantes. Esto, conuenerint aduersum Isrel Madianite, qui interpretantur extra iudicium. Esto, isti conuenerint aduersum Isrel, qui extra iudicium Dei sunt, et qui extra legem peccauerunt, et extra legem peribunt . Esto, conuenerit et Amalec, qui et ipse interpretatur populus ablingens.  Esto, et hec natio terrena et uentri ac gule dedita impugnare uenerit Isrel, carnalis spiritualem Isrelem. Quid est hoc, quod etiam filii Orientis his admiscentur, et cum ipsis ad impugnandum Isrel uenire dicuntur? Diceres enim mihi, auditor, si scriptum esset quia filii Occidentis conuenerunt cum ipsis, nichil quererem; diceres enim mihi allegoricis legibus, quia filii Occidentis sunt filii tenebrarum, et ipsi iunguntur illis gentibus, et que extra iudicium Dei sunt, et que uentri dedite, impugnant eos qui mente Dominum uidere contendunt. Nunc autem cum dicatur quia filii Orientis uenerunt cum Madian et Amalec, quomodo hec possunt competenter exponi? uideamus ergo si possimus in tam difficilibus locis Scripture dignum aliquem in his sensum diuinis  paginis inuenire. Omnis qui super se nomen suscipit Christi, filius efficitur Orientis; sic enim scriptum est de Christo: Ecce uir Oriens nomen est illi . Quisquis ergo Christi suscipit nomen, filius esse dicitur Orientis. Sed non semper qui Christi nomen accipiunt, etiam in Ecclesia permanent Christi. Si ergo uideas hereticos Christi quidem nomine censeri, impugnare autem Ecclesiam Dei, et arma conferre aduersum fidem Christi, impugnare populum Domini, bella suscitare aduersus catholicam fidem: nolo dubites dicere, quod isti sunt quidem filii Orientis, sed cum Madianitis et cum Amalech expugnare ueniunt populum Dei, quia cum paganis et cum Iudeis Ecclesiam Dei etiam heretici persequuntur, et ipsos esse opinor qui designantur  in filiis Orientis. Omnis ergo, inquit, Madian et Amalech et filii Orientis conuenerunt simul et ascenderunt, et superuenerunt eis, et castra posuerunt in ualle Iezrel. Isti qui impugnare uolunt populum Dei, castra in uallibus collocant, in deiectis et humilibus locis? In ualle, inquit, Iezrel. Inuenimus autem interpretari Iezrel semen Dei. uides ubi collocant castra aduersarii? Non sunt ausi ire illuc ubi uidentur iam nati esse fructus spiritus, sed ubi adhuc semen Dei iacet, ubi nondum fructus ascendit. Qui enim exiit seminare uerbum, seminat super omnem locum. Sed audi ipsum Dominum dicentem, quid pati soleat semen Dei: Aliud, inquit, cecidit secus uiam, et uenientes aues celi diripiunt illud; quod ipse  in posterioribus interpretans dixit: Qui autem secus uiam seminati sunt, hi sunt qui audiunt uerbum Dei, et cum letitia accipiunt. uenit autem diabolus, et tollit de corde eorum, quod seminatum est . Sic ergo et isti nunc ueniunt ad semen Dei, et uolunt illud tollere de corde eorum in quibus seminatum est, quia inueniunt eos in uallibus positos, et ima quaque sectantes. De illis sunt enim, qui humiliter et indigne et, ut ita dicam, Iudaico intellectu suscipiunt  uerbum Dei, et ideo possunt illud demones rapere de corde eorum. Qui autem ab humilitate littere ad Spiritus excelsa conscendit, et intelligentiam refugiens carnalem, sectatur in altioribus que sunt Spiritus Dei; de isto nichil possunt rapere Madianite, neque Amelecite. Sed ne ipsi quidem Orientis filii depredari eum poterunt in excelso intelligentie spiritalis uertice constitutum. Illi ergo castra in uallibus collocant.



LIBER SECUNDUS.



CAPUT PRIMUM. Quod Dominus, humiliato Isrel et ad se clamante, misit prophetam qui commoneret eos de preteritis beneficiis Dei.

 Humiliatusque est Isrel ualde in conspectu Madian, et clamauit ad Dominum, postulans auxilium contra Madianitas. Qui misit ad eos uirum prophetam, et locutus est: Hec dicit Dominus Deus Isrel: Ego uos feci conscendere de Aegypto, et eduxi de domo seruitutis, et liberaui de manu Aegyptiorum et omnium inimicorum, qui affligebant uos; eiecique eos ad introitum uestrum, et tradidi uobis terram eorum, et dixi: Ego Dominus Deus uester, ne timeatis deos Amorrheorum in quorum terra habitatis; et noluistis audire uocem meam, etc. Cur non dicatur  nomen huius prophete, quod ualde Scripturis inusitatum est; latens causa est, non tamen nullam esse arbitror. Sed quia post uerba quibus exprobrauit inobedientiam populo, sequitur Scriptura dicens: Et uenit angelus Domini, et sedit super quercum que erat in Ephra: non absurde intelligitur iste angelus significatus nomine uiri, ut posteaquam hec uerba dixit, uenerit ad quercum memoratam, et ibi sederit. Nomine enim uirorum solere appellari angelos, notum est: quamuis eum qui esset angelus appellatum esse prophetam non facile nec euidenter occurrat. Eum sane qui propheta esset dictum angelum legimus. Sed si angelorum dicta prophetica nota sunt, id est, quibus futura prenuntiauerunt, cur non possit angelus prophete nomine nuncupari? uerumtamen,  ut dixi, expressum et manifestum de hac re testimonium non occurrit. In Septuaginta uero ita legitur: Dominus tecum potens in fortitudine. Quod autem angelus Domini dicit, Dominus tecum potens in fortitudine, nominatiuus casus est, non uocatiuus, hoc est, Dominus tecum potens est, non, tu potens.



CAPUT II. De eo quod angelus Domini uenit ad Gedeon in area uirga frumentum cedentem, mandans ei ut liberet Isrel de manibus hostium; de holocausto, quod ipse Gedeon Deo offerebat per ministerium angeli ad se missi.

Dixitque ei Gedeon: Obsecro, domine mi, si Dominus nobiscum est, cur apprehenderunt nos hec omnia? Ubi sunt mirabilia eius, que narrauerunt patres nostri, atque dixerunt: De Aegypto eduxit nos Dominus?  Nunc autem dereliquit nos, et tradidit in manibus Madian. Respexitque ad eum Dominus, et ait: uade in hac fortitudine tua, et liberabis Isrel de manu Madian, scito quod miserim te. Qui respondens ait: Obsecro, domine mi, in quo liberabo Isrel? Ecce familia mea infima est in Manasse, et ego minimus in domo patris mei. Ubi respondit, secundum Septuaginta, Gedeon ad angelum: In me, domine, hoc est, in me intende, in quo saluabo Isrel? Ecce mille mei humiliores in Manasse: intelligitur prepositus fuisse mille hominum, quos Grece chiliarchos appellat Scriptura, an quid aliud. Dixitque ei Dominus: Ego ero tecum, et percuties Madian, quasi unum uirum. Et ille: Si inueni, inquit, gratiam coram te, da mihi signum quod tu sis qui loquaris ad me. Ne recedas  hinc, donec reuertar ad te, portans sacrificium et offerens tibi. Qui respondit ei: Ego prestolabor aduentum tuum. Ingressus est itaque Gedeon, et coxit hedum, et de farine modio azymos panes, carnesque ponens in canistro, et ius carnium mittens in ollam, tulit omnia sub quercum, et obtulit ei. Cui dixit angelus Domini: Tolle carnes et panes azymos, et pones super petram illam, et ius desuper funde. Cumque fecisset ita, extendit angelus Domini summitatem uirge, quam tenebat in manu, et tetigit carnes, et azymos panes, ascenditque ignis de petra, et carnes, azymosque panes consumpsit, etc. Animaduertendum est, secundum Septuaginta, quod Gedeon non ait angelo: Offeram tibi sacrificium, sed ait: Offeram sacrificium meum, et ponam in conspectu tuo. Unde intelligendum est,  non eum angelo, sed per angelum sacrificium offerre uoluisse. Quod et ipse angelus euidenter ostendit, qui non ab eo sacrificium, tanquam sibi sumpsit, sed ait illi: Accipe carnes et panes azymos, et pone ad petram illam, et ius effunde. Et cum hoc fecisset Gedeon, extendit angelus Domini summum uirge, que erat in manu eius, et tetigit carnes, azymos, et accensus ignis de petra comedit carnes et azymos. Ita etiam ipse angelus in sacrificio quod obtulit Gedeon, officium ministrantis impleuit. Ignem quippe homo minister ut homo sine miraculo subiecisset, quem mirabiliter ut angelus iste subiecit. Denique tunc cognouit Gedeon quod angelus Domini esset. Nam hoc Scriptura continuo subdidit: Et uidit Gedeon, quoniam angelus Domini est. Prius ergo tanquam cum homine loquebatur,  quem tamen hominem Dei credidit, ut eoram ipso sacrificium uellet offerre, uelut adiuuandus eius presentia sanctitatis. Queri potest quare Gedeon ausus fuerit sacrificium offerre Deo preter locum ubi iusserat Deus. Preter tabernaculum quippe suum Deus prohibuerat sacrificari sibi; cui tabernaculo templum postea successit. Tempore autem quo fuit Gedeon, tabernaculum Dei erat in Silo; atque ideo illic tantum legitime posset sacrificari. Sed intelligendum est, quod illum angelum primo prophetam putauerat, et tanquam Deum in illo consuluerat de offerendo sacrificio: quod ille si prohibuisset, non utique fieret; sed quoniam approbauit, et ut fieret annuit, Dei auctoritatem Gedeon in faciendo secutus est. Ita quippe Deus legitima illa constituit,  ut leges non sibi, sed hominibus daret. Unde quodcunque preter illa ipse precepit, non a transgressoribus, sed potius a piis et obedientibus impletum intelligendum est, sicut Abraham de immolando filio . Nam et sic Elias extra tabernaculum Domini ad conuincendos sacerdotes idolorum sacrificauit ; quod ex precepto Domini fecisse intelligendum est, qui ei tanquam prophete reuelatione atque inspiratione iussit ut faceret: quanquam tanta consuetudo preter tabernaculum sacrificandi crebruerat, ut etiam Salomon in excelsis sacrificasse inueniatur, nec eius sacrificium fuisse reprobatum . Et tamen notantur reges, qui inter opera laudabilia sua non destruxerunt excelsa, ubi contra legem Dei populus sacrificare  consueuerat; et qui destruxit, maiore predicatione laudatur. Ita Deus consuetudinem populi sui, qua preter eius tabernaculum, tamen non diis alienis offerebat, sed Domino Deo suo, sustinebat potius quam uetabat, etiam sic exaudiens offerentes. Hoc autem quod Gedeon fecit, quis non intelligat per angelum procuratum, ut prophetice fieret, in qua prophetia petra illa commendaretur? cui quidem petre non sacrificatum est, sed de illa ignis commemoratur exiisse, quo sacrificium consumeretur. Siue enim per aquam, quam percussa effudit in eremo, siue per ignem donum Spiritus sancti significatur, quod ditissime Dominus Christus effudit super nos. Nam et in Euangelio significatum est hoc donum per aquam, ubi ipse ait: Si quis sitit, ueniat et bibat.  Qui credit in me, sicut dicit Scriptura, flumina de uentre eius fluent aque uiue . Ubi euangelista subiunxit: Hoc autem dicebat de Spiritu, quem accepturi erant credentes in eum. Significatum est et per ignem, ubi ueniente illo super congregatos legitur: uise sunt illis lingue diuise uelut ignis, qui et insedit super unumquemque eorum . Et ipse Dominus ait: Ignem ueni mittere super terram . Gedeon namque cum sub arbore quercu tritici messem uirga cederet, et a paleis frumenta excuteret, angelum uidit, accipiens ab eo oraculum, ut a potestate hostium in libertatem populum Dei reduceret. Iste Gedeon figuram nimirum Christi gestabat, qui sub umbra sacre crucis, predestinato incarnationis  future mysterio, constitutus, rectitudine iudicii, quasi per uirgam, electionem sanctorum a uitiorum paleis sequestrabat. Hic ergo Gedeon cum audisset ab angelo quod, deficientibus populorum millibus, in uno uiro Dominus plebem suam ab hostibus liberaret, protinus hedum coxit, cuius carnes secundum preceptum angeli simul cum azyma super petram posuit, et ius carnium desuper effudit: que dum angelus uirge cacumine contingit, statim de petra ignis erupit; atque ita sacrificium quod offerebatur absumptum est. Quo iudicio declaratum uidetur, quod petra illa typum habuerit corporis Christi, Paulo attestante: Petra autem, inquit, erat Christus . Iam tunc igitur in mysterio declaratum est, quia Dominus iehsu in carne  sua totius mundi peccata crucifixus aboleret, nec solum delicta factorum, sed etiam cupiditates purgaret animorum: caro enim hedi ad culpam facti refertur, ius ad illecebras cupiditatum, sicut scriptum est: Quia concupiuit populus cupiditatem pessimam et dixerunt: Quis nos cibabit carne . Quod igitur extendit angelus uirgam, et tetigit petram de qua ignis exiuit, ostendit quod caro Domini Spiritu repleta diuino, peccata omnia humane conditionis exureret. Unde et Dominus ait: Ignem ueni mittere in terram . Aduertit igitur uir et doctus et presagus futurorum superna mysteria, et ideo secundum oracula occidit uitulum a patre suo idolis deputatum, et ipse septennem alium immolauit Deo, quo facto manifestissime reuelauit  per aduentum Domini omnia gentilitatis abolenda esse sacrificia, solumque sacrificium Dominice passionis Deo pro redemptione nostra religione populi deferendum. Etenim uitulus ille erat in typo Christi, in quo septiformis spiritualium plenitudo uirtutum, sicut Isaias dixit, inhabitabat . Quid est frumentum uirga cedere, nisi rectitudine iudicii a uitiorum paleis uirtutum gratias separare? Sed hec agentibus angelus apparet, quia tanto magis Dominus interiora denuntiat, quanto se studiosius homines ab exterioribus purgant, qui hedum precipit, id est, omnem appetitum nostre carnis immolare, carnesque super petram poni, et ius carnium desuper fundi. Quem alium signat petra, nisi eum de quo per Paulum dicitur: Petra autem erat Christus  ? Carnes ergo super petram ponimus, cum corpus nostrum in Christi imitatione cruciamus. Ius etiam carnium desuper fundit, qui in conuersatione Christi ipsas etiam carnales a se cogitationes exinaniuit: quasi enim res ex carne liquida in petra funditur, quando mens a cogitationum carnalium fluxu euacuatur, que tamen mox angelus uirga tangit, quia intentionem nostram nequaquam potestas diuini adiutorii deserit. De petra autem ignis exit, et ius carnesque consumit, quia a redemptore spiritus tanta cor nostrum flamma compunctionis concremat, ut omne quod in eo est illicitum et operis et cogitationis exurat: perfecte enim et solerter inuigilat, ut non solum peruersa agere  renuat, sed omne etiam quod in se per cogitationes turpiter liquatur, tergeat.



CAPUT III. Quod spiritus Domini induit Gedeon, qui clangens buccina conuocauit domum Abiezer ut se sequeretur, et de signo uelleris quod idem Gedeon postulauit a Domino.

 Spiritus autem Domini induit Gedeon, qui clangens buccina conuocauit domum Abiezer, ut se sequeretur. Misitque nuntios in uniuersam Manassem, qui et ipse secutus est eum; et alios nuntios in Azer et Zabulon, et Nephtalim, qui occurrerunt ei. uocauit, inquit, post se Abiezer, qui utique nusquam erat. Interpretatur autem Abiezer patris mei auxilium; non ergo hominem aliquem, sed patris summi  Gedeon inuocasse uidetur auxilium. Mittit interea et auxilia conuocari, conueniunt populi, et omnis ad Gedeon exercitus congregatur.

Dixitque Gedeon ad Dominum: Si saluum facies per manum meam Isrel, sicut locutus es, ponam uellus hoc lane in area: si ros in solo uellere fuerit, et in omni terra siccitas, sciam quod per manum meam, sicut locutus es, liberabis Isrel. Factumque est ita, ut de nocte consurgens, expresso uellere, concham rore repleuerit. Dixitque rursus ad Dominum: Ne irascatur furor tuus contra me, si adhuc semel tentauero, signum querens in uellere; oro ut solum uellus siccum sit, et omnis terra rore madens. Fecitque Dominus nocte illa ut postulauerat, et fuit siccitas in solo uellere, et ros in omni terra, etc. Preuidit ergo mysterium  uictorie Gedeon, et tamen, licet fortis et fidus, pleniora adhuc de Domino future uictorie documenta querebat, ut una nocte lane uellus in area poneret, et esset super illud tantummodo ros, et super omnem terram siccitas; et rursus similiter poneret uellus, et super totam terram ros plueret, et siccitas esset in uellere. Querit fortasse aliquis utrum quasi incredulus esse uideatur, qui frequentibus iam fuerat indiciis informatus? Absit. Non enim ille ambiguus erat, sed nimirum futura mysteria preuidebat, que etiam prouidus diligentissime explorabat, ut amplius crederet mysterium, dum intellexisset oraculum. Quid ergo uellus complutum et area sicca? et postea compluta area, sicco uellere? nisi quod primo una gens Hebreorum habebat  gratie mysterium, totus orbis uacuus erat; nunc autem in manifestatione Christi totus orbis hoc habet, illa uacua est. Area enim illa totum orbem terrarum significat. Denique quando totus orbis infructuoso cultu gentilis superstitionis arebat, tunc erat ros ille celestis uisitationis in uellere. Postea uero quam oues perierant domus Isrel, que sub figura uelleris demonstrabantur, et oues ille fontem aque uiue negauerunt, ros fidei exaruit in pectoribus Iudeorum, gratiamque suam imber ille diuinus in corda gentium diriuauit. Inde est quod nunc fidei rore totus orbis humescit; Iudei uero prophetia et omnibus carismatibus carent. Nec mirum si perfidie subeunt siccitatem, quos Dominus prophetici  imbris ubertate priuauit, dicens: Mandabo nubibus desuper, ne pluant super eam pluuiam . Idcirco autem illam gentem uelleris nomine significauit, uel quia spolianda esset auctoritate doctrine, sicut oues uellere, uel quod eamdem pluuiam, quam nolebat sibi per prepositos predicari, aliis, id est, incircumcisis gentibus sciret reuelari.



CAPUT Iu. Sermo Domini ad Gedeon, mandans ut a se dimitteret populi multitudinem, ubi eum uiginti duo millia uirorum dimiserunt, et tantum decem millia cum eo remanserunt.

 Dixitque Dominus ad Gedeon: Multus tecum est populus, nec tradetur Madian in manus eius, ne glorietur contra me Isrel, et dicat: Meis uiribus liberatus sum. Loquere ad populum, et cunctis audientibus  predica: Qui formidolosus et timidus est, reuertatur. Recesseruntque de monte Galaad, et reuersi sunt ex populo uiginti et duo millia uirorum, et tantum decem millia remanserunt. Quid est quod formidolosi et timidi, postquam eis predicatum est quod formidolosi a castris secederent, per numerum uicies, et bis millenarium recessisse inuenti sunt? nisi quod omnes, qui in unitate fidei, et dilectionis societate non permanent, merito a Christi militia, ubi spiritales trucidantur hostes, ut reprobi abiiciuntur: binarius enim numerus, qui ab unitate primus diuiditur, non semper bonam in Scripturis sacris, sed aliquando contrariam significationem habet. Nota, lector, quod in uiginti duobus undenarius, qui transgressionem  legis significat, bis est comprehensus, et intelliges quod qui unitatis et dilectionis federa non seruat, transgressor est legis. At contra qui constantes animo in bello reperti sunt, millenario numero per decem multiplicato notati inuenti sunt. Denarius enim numerus in illa progressione, que fit a decem usque ad centum, unus ac primus est; et ideo significare unitatem fidei ac societatem sancte dilectionis ualet. Decem ergo precepta sunt legis. Unde apparet quod quisquis legis fidelis exsecutor est, fidei et caritatis uerissimus custos est. Nec illud sine mysterio esse uidetur quod in monte Galaad uiginti duo millia recedere a castris Gedeon perhibentur, ubi decem millia permanserunt; Galaad quippe aceruus testimonii interpretatur, ubi Iudeorum formidolositas,  et gentium constantia probata est: quia cum illi litteram legis habentes presentis uite bona amittere metuebant, et ob hoc ad fidem Christi conuenire nolebant, quasi degeneres ac reprobi abiecti sunt; isti uero spiritaliter legem et prophetas intelligentes, et ob hoc futura bona sperantes, constanti animo Christi gratiam appetebant, unde se saluari posse in eternum credebant.



CAPUT u. De probatione populi ad aquas, ubi de decem millibus tantum ad bellandum trecenti permanserunt, quos cum tubis, lampadibus et lagenis armauit.

 Dixitque Dominus ad Gedeon: Adhuc populus multus est, duc eos ad aquas, et ibi probabo illos: et de quo dixero tibi, ut tecum uadat, ipse pergat;  quem ire prohibuero, ipse reuertatur. Cumque descendisset populus ad aquas, dixit Dominus ad Gedeon: Qui lingua lambuerint aquas, sicut solent canes lambere, separabis eos seorsum; qui autem curuatis genibus biberint, in altera parte erunt. Fuit itaque numerus eorum, qui manu ad os proiiciente aquas lambuerant, trecenti uiri. Omnis autem reliqua multitudo flexo poplite biberat, etc. Plerique Latini codices non habent, manu sua, sed tantummodo, lingua sua, quoniam sic intellexerunt quod supra dictum est, sicut canes. Grecus autem utrumque habet, manu sua, lingua sua, ut intelligatur quod manu aquam raptam in os proiiciebant. Et hoc erat simile bibentibus canibus, qui non ore apposito, sicut boues, aquam ducunt quam bibunt, sed lingua in os  rapiunt, sicut etiam isti fecisse intelliguntur, cum manu in os aquam proiicerent, quam lingua exciperent. Nam et interpretatio ex Hebreo planius id habet his uerbis: Fuit itaque numerus eorum qui manu in os proiiciente aquam lambuerant, trecenti uiri. Neque enim solent homines ita bibere, ut sine opere manus, lingua, sicut canes, aquam hauriant. Aut uero istis preceptum fuerat ut hoc facerent: sed cum ad bibendum descendissent ad aquas, multi genu flexo biberunt, quod facilius et minore labore fieret; pauci uero quia non flexo genu se incuruauerunt, et ut canes biberunt, sed aquam manu in os iactam. Quorum numerus, quia trecenti erant, signum insinuat crucis propter litteram T Grecam, in qua iste numerus significatur. Hinc etiam gentes  magis in crucifixum credituras prefiguratum est, quod littera Greca est. Unde Grecorum nomine Apostolus omnes gentes significat, cum dicit: Iudeo primum, et Greco, et Iudeis et Grecis ; sepe ita commemorans circumcisionem et preputium, quod in linguis gentium Greca ita excellat, ut per hanc omnes decenter significentur. Iste quippe numerus et in uernaculis Abrahe aduertendus est, per quos fratrem ab hostibus liberauit, quando eum Melchisedech in magno mysterio benedixit . Quod enim exuberant illic decem et octo , uidetur mihi significatum quo etiam tempore fieret, id est, tertio, quod futurum erat sub gratia. Nam primum est ante legem, secundum sub lege, tertium sub gratia. Singula  uero tempora senario numero significata sunt propter perfectionem; nam ter seni decem et octo sunt. Unde et illa mulier decem et octo annos habebat in infirmitate, quam curuam Saluator cum inuenisset erexit, a diaboli alligamento, ut Euangelium indicat, soluit . Nam quod ita isti probati sunt, per quos uinceret Gedeon, ut similes in bibendo canibus dicerentur, significat quod contemptibilia et ignobilia eligit Dominus ; pro contemptu enim habetur canis. Unde dicit: Non est bonum tollere panem filiorum et mittere canibus . Et Dauid, ut se tanquam contemptibilem abiiceret, canem se appellauit loquens ad Saul . In omnibus pene ueterum gestis mysteria  designantur ingentia, sicut etiam in hoc loco fieri uidemus: quia hi qui descendunt ad aquam, id est, qui ad baptismi gratiam conueniunt, non debent procidere in terram, nec flectere genua sua, et cedere tentationibus uentris, sed stare fortiter et constanter, sicut et Apostolus dicebat: Remissas manus, et dissoluta genua erigite, et gressum rectum facite semitis uestris . uenisti ad aquam baptismi; istud est certaminis et pugne spiritalis initium. Hinc tibi aduersum diabolum nascitur pugne principium; si remissior fueris, si flecti facile potueris, quomodo pugnabis, quomodo stabis aduersum astutias diaboli? Propterea et Apostolus clamat: State ergo, et nolite iterum iugo seruitutis herere . Et iterum dicit: State in Domino .  Et tertio dicit: Quomodo tunc uiuimus, si uos statis in Domino . Ille ergo probabilis, ille electus est, qui posteaquam ad aquas baptismi uentum est, flecti ad necessitates terrenas et corporeas nescit, qui uitiis non indulget, neque ob peccati sitim sternitur pronus. Sed et quod dicit eos manu uel lingua aquam lambere, non absque sacramenti quadam significantia hoc mihi uidetur: innuit scilicet, quod et manu et lingua operari debent milites Christi, hoc est, opere et uerbo; quia qui docet et facit, hic magnus uocabitur in regno celorum. Quod autem etiam similitudinem canis lambentis Scriptura posuit, uidetur mihi istud animal hoc in loco propterea nominatum, quod supra omnia cetera animalia amorem dicitur proprii domini seruare,  nec tempore nec iniuriis oblitterare in eo fertur affectus. Trecenti ergo soli, qui sacramenti huius imaginem preformabant, isti electi, isti probati, isti ad uictoriam consecrati: qui et ipso numeri sacramento obtinere aduersarios possent. Trecenti etenim sunt, qui tertio centena multiplicant, et perfecte Trinitatis numerum ferunt, sub quo numero omnis Christi censetur exercitus, in quo obtinemus, ut etiam nos mereamur ascribi. Cum trecentis Gedeon ad prelium perrexit, eosque non armis, sed tubis, lampadibus, lagenis armauit. Nam, sicut illic scriptum est, accensas lampades miserunt intra lagenas, et tubas in dextera, lagenas autem in sinistra tenuerunt, et ad hostes suos cominus uenientes, cecinerunt tubis, lagenas confregerunt, lampades apparuerunt,  et hinc tubarum sonitu, illinc lampadum coruscatione territi sunt hostes, et in fugam conuersi. De hoc namque bello per prophetam dicitur: Iugum enim oneris eius, et sceptrum pastoris eius superasti, sicut in die Madian. Eripiens quippe gentilitatem Dominus superauit iugum oneris eius, cum eam aduentu suo ab illa demonice tyrannidis seruitute liberauit. Superauit et sceptrum exactoris eius, cum regnum eiusdem diaboli, qui pro pestifera perpetratione uitiorum consueuerat debita tributa penarum exigere, de fidelium corde destruxit. Quid hoc est, quod tale bellum per prophetam ad medium adducitur et aduentui Redemptoris nostri istius pugne uictoria comparatur? An indicare nobis propheta  studuit quod aduentum Redemptoris nostri contra diabolum illa sub Gedeon duce pugne uictoria designauit? Talia illic nimirum acta sunt, quod quanto magis usum pugnandi transeunt, tanto amplius a prophetandi mysterio non recedunt. Quis enim unquam cum lagenis et lampadibus ad prelium uenit? Quis contra arma ueniens arma deseruit? Ridicula nobis hec profecto fuerant, si terribilia hostibus non fuissent. Sed uictoria ipsa attestante didicimus ne parui hec que facta sunt pendamus. Gedeon itaque ad prelium ueniens, Redemptoris nostri signat aduentum, de quo scriptum est: Tollite portas, principes, uestras, et eleuamini, porte eternales, et introibit rex glorie. Quis est iste rex glorie? Dominus fortis et potens, Dominus potens in prelio .  Hunc Redemptorem nostrum non solum opere, sed etiam nomine prophetauit; Gedeon quippe interpretatura circumiens in utero. Dominus enim noster per maiestatis potentiam omnia circumplectitur, et tamen per dispensationis gratiam intra uterum uirginis uenit. Quid est circumiens in utero? nisi omnipotens Deus sua dispensatione nos redimens, diuinitate cuncta complectens, et humanitatem intra uterum sumens, in quo utero et incarnatus esset, et clausus non esset; quia et intra uterum fuit per infirmitatis substantiam, et extra mundum per potentiam maiestatis. Madian uero interpretatur de iudicio. Ut enim hostes eius repellendi destruendique essent, non de uitio repellentis, sed de iudicio iuste iudicantis fuit; et idcirco de iudicio uocantur, quia alieni  gratia Redemptoris iuste damnationis meritum etiam in uocabulum nominis trahunt. Contra hostes Gedeon cum trecentis pergit ad bellum. Solet in centenario numero plenitudo perfectionis intelligi. Quid ergo interducto centenario numero designatur, nisi perfecta cognitio Trinitatis; cum his quippe Dominus noster aduersarios fidei destruit, cum his ad predicationis bella descendit, qui possunt diuina cognoscere, qui sciunt de Trinitate, que Deus est, perfecta sentire. Notandum uero est quod iste trecentorum numerus in T littera continetur, que crucis speciem tenet, cui si super transuersam lineam id quod in cruce eminet adderetur, non iam crucis species, sed ipsa crux esset. Quia ergo iste trecentorum numerus in T littera continetur, et per T litteram,  sicut diximus, species crucis ostenditur, non immerito in his trecentis Gedeonem sequentibus illi designati sunt, quibus dictum est: Qui uult post me uenire, abneget semetipsum, et tollat crucem suam, et sequatur me . Qui sequentes Deum tanto uerius crucem tollunt, quanto acrius et se edomant et erga proximos suos caritatis compassione cruciantur. Unde et per Ezechiel certe in his trecentis, qui in T littera, sicut supra dictum est, continentur, hoc exprimit, quod ferrum hostium crucis ligno superetur . Ductique sunt ad fluuium ut aquas biberent; quique aquas flexis genibus hauserunt, a bellica intentione remoti sunt: aquis namque doctrina sapientie, stante autem genu recta  operatio designatur. Qui ergo dum aquas bibunt, genu flexisse perhibentur, ab illorum certamine prohibiti recesserunt: quia cum illis Christus contra hostes fidei pergit ad prelium, qui cum doctrine fluenta hauriunt, a rectitudine operum non inflectunt; omnes quippe tunc bibisse aquam, sed non omnes recto genu fecisse narrati sunt. Reprobatique sunt qui genua, dum aquas biberent, inflexerunt, quia, attestante Apostolo, non auditores legis iusti sunt apud Deum, sed factores legis iustificabuntur . Quia enim, ut diximus, dissolutio operum in ipsa genuum incuruatione signatur, recte rursum per Paulum dicitur: Remissas manus, dissolutaque genua erigite, et gressus rectos facite pedibus uestris, . Hi igitur Christo duce ad bellum procedunt,  qui hoc quod ore annuntiant, opere ostendunt, qui fluenta doctrine spiritaliter hauriunt, nec tamen in prauis operibus carnaliter inflectuntur; quia sicut scriptum est: Non est speciosa laus in ore peccatoris . Itum est ergo ad prelium cum tubis, cum lampadibus, cum lagenis. Atque iste, ut diximus, fuit ordo preliandi? Cecinerunt tubis; intra lagenas autem sunt misse lampades; confractis uero lagenis lampades ostense sunt, quarum coruscante luce hostes territi in fugam uertuntur. Designatur itaque in tubis clamor predicantium, in lampadibus claritas miraculorum, in lagenis fragilitas corporum. Tales quippe secum dux noster ad predicationis prelium duxit, qui despecta salute corporis hostes suos moriendo prosternerent, eorumque  gladios non armis et gladiis, sed patientia superarent. Armati enim uenerunt sub duce suo ad prelium martyres nostri, sed tubis, sed lagenis, sed lampadibus consonuerunt. Cecinerunt tubis, dum predicant; confregerunt lagenas, dum soluenda in passione sua corpora hostilibus gladiis opponunt; resplenduerunt lampadibus, dum post solutionem corporum miraculis coruscare conspiciuntur, lege ueritatis facta, quod in pugna uenirent crediderunt. Cecinerunt ergo tubis, ut lagene frangerentur; lagene fracte sunt, ut lampades apparerent; apparuerunt lampades, ut hostes in fugam uerterentur; id est, predicauerunt martyres, donec eorum corpora in morte soluerentur; corpora eorum in morte soluta sunt, ut miraculis coruscarent; coruscauerunt  miraculis, ut hostes suos ex diuina luce prosternerent, quatenus nequaquam Deo erecti resisterent, sed eum subditi formidarent. Et notandum quod steterunt hostes ante lagenas, fugerunt ante lampades, quia nimirum per persecutores sancte fidei predicatoribus adhuc in corpore positis restiterunt; post solutionem uero corporum apparentibus miraculis in fugam uersi sunt, quia pauore conterriti a persecutione fidelium cessauerunt; predicationem scilicet tubarum, fractis lagenis corporum, uisis timuerunt lampadibus miraculorum. Intuendum est etiam id quod illic scriptum est, quia in dextera tubas, lagenas autem in sinistra tenuerunt. Pro dextero enim habere dicimus quidquid pro magno pensamus;  pro sinistro uero quod pro nichilo ducimus. Bene ergo illic scriptum est quod in dextera tubas, et lagenas in sinistra tenuerunt: quia Christi martyres pro magno habent predicationis gratiam, corporum uero utilitatem pro minimo. Quisquis enim plus facit utilitatem corporis quam gratiam predicationis, in sinistra tubam, atque in dextera lagenam tenet. Si enim primo loco gratia predicationis accenditur, et posteriore utilitas corporis, certum est quod dextris tube et lagene sinistris teneantur.



CAPUT uI. Preceptum Domini ad Gedeon, ut in castra Madianitarum descenderet, ubi somnium quemdam narrare audiens, confortatus est, et per trecentos uiros castra Madian fugauit.

  Eadem nocte dixit Dominus ad eum: Surge, descende in castra, quia tradidi eos manui tue. Sin autem solus ire formidas descendat tecum Phara puer tuus. Cum audieris quid loquantur, tunc confortabuntur manus tue, et securior ad hostium castra descendes. Descendit ergo ipse et Phara puer eius in partem castrorum ubi erant armatorum uigilie. Septuaginta: Gedeon quoque ipse et Phara puer eius in partem quinquaginta, qui erant in castris. Quod Latini quidam codices habent: In eam partem, in qua erant quinquageni custodes in castris; alii uero: In partem quinquagesimam in castra. Obscurum quippe dictum plures sententias interpretum fecit: si aut ea pars castrorum erat, quam seruabant quinquaginta custodes, aut si quinquageni intelligendi  sunt, circumquaque seruasse in unam partem, isti descenderunt ubi erant quinquaginta.

Madian autem et Amalech, et omnes orientales populi fusi iacebant in ualle, ut locustarum multitudo: cameli quoque innumerabiles erant, sicut arene, que iacet in littoribus maris. Qui de celestibus loquitur, qui de spiritalibus disserit, qui mysteria regni celorum reuelat, ille buccina concinit. Ille de tuba loquitur, qui de magnis et maximis loquitur, qui scientiam Christi humanis auribus pandit. Sed cur et cornea dicitur buccina? Quia et de sancto dicitur: Cornu eius exaltabitur in gloria . Unde et uniuscuiusque buccina dicitur cornea, in eo quod multiplicem scientiam Christi, et crucis eius, que in cornu designatur, disserit sacramenta. Cum hac  ergo buccina militantes et cum hac pugnantes uincimus alienigenas, et hostes in fugam uertimus, etiamsi fuerit multitudo sicut locuste: locustis enim comparata est demonum multitudo, quibus neque in celo, neque in terris est sedes. Precedat ergo et nos hoc bello operum lux scientie, uirtus, diuini uerbi predicatio; pugnemus et nos in hymnis et psalmis et canticis spiritalibus concinentes et clamantes ad Deum, ut ab ipso uictoriam consequi mereamur.

 Cumque uenisset Gedeon, narrabat aliquis somnium proximo suo, et in hunc modum referebat quod uiderat: uidi somnium, et uidebatur mihi quasi subcinericius panis ex hordeo uolui, et in Madian castra  descendere; cumque peruenisset ad tabernaculum, percussit illud atque subuertit, et terre funditus cequauit, etc. Quod ille qui proximo suo somnium narrauit, quod audiuit Gedeon, ut de uictoria futura confirmaretur, dixit se uidisse mensam panis hordeacei, uoluentem in castris, et percutientem tabernaculum Madian, et subuertentem: hoc intelligendum arbitror, quod de panibus, quia per contemptibilia mundi, quod significat mensa panis hordeacei, Saluator superbos fuerat confusurus. Tenuerunt sinistris manibus lampades et dextris sonantes tubas, clamaueruntque: Gladius Domini et Gedeonis; stantes singuli in loco suo per circuitum castrorum hostilium, et reliqua. Quod exclamari iussit Gedeon a trecentis suis, Gladius Domini et Gedeonis, siue  secundum Septuaginta, Gladius Domino et Gedeoni, id est, huic Gedeon: hoc significat, quod gladius id erat operaturus quod Domino placeret et Gedeon.



CAPUT uII. Quod Gedeon misit nuntios in omnem montem Ephraim, mandans ut descenderent in occursum Madian, et occuparent aquas.

 Misitque Gedeon nuntios in omnem montem Ephraim, dicens: Descendite in occursum Madian, et occupate aquas usque ad Bethbera atque Iordanem. Clamauitque omnis Ephraim, et preoccupauit aquas usque Bethbera atque Iordanem. Apprehensosque duos uiros Madian, Oreb et Zeb, interfecit Oreb in petra Oreb, Zeb uero in torculari Zeb, et persecuti  sunt Madian, etc. Mittit namque Gedeon nuntios in montem Ephraim, cum Redemptor noster doctores suos in populum catholicum dirigit in locum fructiferum uel crescentem ubi fructificant uirtutes et altitudo contemplationis excellit, mandans ut in occursum Madian pergant, et ad bellandum contra hostes Ecclesie se coadiungant, qui declinant iudicium ueritatis, quod sonat Madian, et occupant aquas usque Bethbera atque Iordanem, aquas uidelicet baptismatis, quia illic hostium suffocatur exercitus, nec ultra eis progredi licebit, ubi Christi regnum succedit; quod bene significant ipsa nomina locorum: Bethbera enim interpretatur domus humilis, uel domus uesperi; et Iordanis, descensio eorum. Ibi ergo humilitas ostenditur Ecclesie, ubi  occiduntur uitia et deponuntur peccata; ibique hostes repelluntur Ephraim, cum a credentibus renuntiatur diabolo, et omnibus operibus atque pompis eius; comprehendunturque illic Oreb et Zeb, principes Madian atque interficiuntur, cum ibi triumphantur principatus atque potestates tenebrarum harum, et regnum diaboli dissipatur. Oreb enim coruus uel siccitas interpretatur, et Zeb lupus: que duo nomina conuenienter exprimunt auiditatem atque ferocitatem diaboli, qui, sicut Petrus apostolus testatur, uelut leo rugiens circumit, querens quem deuoret . Occiditurque Oreb in petra Oreb, cum diabolus in sua nequitia atque duritia perit. Zeb uero in torculari Zeb, cum in ipsa pressura  qua tribulat ille et premit electos, superatus atque confusus dignus eterna damnatione apparebit.



CAPUT uIII. De eo quod Gedeon, Zebee et Salmana, duces Madianos, comprehendit, et uiros Sochoth sibi insultantes simul cum iis, adiunctis spinis ac tribulis, contriuit atque comminuit.

 Fugeruntque Zebee et Salmana, quos persequens Gedeon comprehendit, turbato omni exercitu eorum. Reuertensque de bello ante solis ortum, apprehendit puerum de uiris Sochoth, interrogauitque eum nomina principum et seniorum Sochoth, et descripsit septuaginta septem uiros, uenitque ad Sochoth et dixit eis: En Zebee et Salmana, super quibus exprobrastis mihi dicentes: Forsitan manus Zebee et Salmana  in manibus tuis sunt, et idcirco postulas ut demus uiris, qui lassi sunt et defecerunt, panes. Tulit ergo seniores ciuitatis, et spinas deserti ac tribulos, et contriuit cum eis, atque comminuit uiros Sochoth. Turrem quoque Fanuel subuertit, occisis habitatoribus ciuitatis, etc. Quid per Zebee et Salmana principes Madianitarum, quos persequens Gedeon comprehendit, nisi philosophi atque heretici, membra diaboli, designantur? Zebee enim, qui interpretatur uictima, bene potest exprimere philosophos ac theologos gentilium, qui libris suis et cultibus prebebant pastum demoniis. Salmana quoque, qui interpretatur umbra commotionis, significat hereticos, qui semper in obscuro erroris conuersantes, a ueritatis lumine illustrari non merentur. Tales ergo Gedeon noster  persequens comprehendit, turbato omni exercitu eorum, quando, turbis nationum per predicationem Euangelii ab errore idololatrie ac schismate hereticorum ad fidem Christi conuersis, soli illi erroris laqueo captiui notantur, qui ceteris causa erroris ac perfidie exstitisse probantur, quos postmodum Gedeon gladio suo interfecit, quia in extremo examine gladio iuste ultionis iudex uiuorum et mortuorum cum diabolo et angelis eius in inferni eos tartarum tradit. Quod ergo uiros Sochoth ac Fanuel, qui sibi persequenti hostes suos uerba subsannationis atque irrisionis dixerunt, idem Gedeon post uictoriam cum spinis ac tribulis contriuit, turremque Fanuel subuertit, occisis habitatoribus ciuitatis, significat quod Redemptor noster Iudeos insultantes predicationi  euangelice ac religioni Christiane post resurrectionem suam atque ascensionem ad celos, cum actibus infructuosis ac spinis peccatorum grauatos, gladio iuste uindicte comminuit atque contriuit, turremque Fanuel, hoc est, ipsam urbem Hierusalem, occisis habitatoribus eius, subuertit, quando per uespasianum et Titum, Romanos principes, urbe destructa, temploque succenso, habitatores eius partim fame necati, partim gladio occisi, partimque in captiuitatem abducti sunt. Hoc ipsum etiam in illis pueris Bethel quadraginta duobus, qui Eliseum prophetam irriserunt, dicentes: Ascende, calue, ascende, calue , similiter in figura precessit. Quia sicut ibi duo ursi egredientes de  saltu irrisores pueros deuorauerunt; sic et hi Romani principes, hoc est duo imperatores predicti, egredientes de saltu gentium, quadragesimo secundo anno ascensionis Christi ad celos, ipsos insultatores Dominice passionis in Hierusalem, in Caluarie loco undique constrictos atque coarctatos interimentes deleuerunt.



CAPUT IX. Ubi Isrelite postulantes dominari sibi Gedeon et filios eius dederunt ei inaures aureas, quas tulerunt de preda Madianitarum, unde fecit Gedeon efod, et posuit illud in ciuitate sua Ephra, quod fuit domui ipsius in ruinam.

 Dixeruntque omnes uiri Isrel ad Gedeon: Dominare nostri tu, et filius tuus, et filius filii tui, quia liberasti nos de manu Madian. Quibus ille ait:  Non dominabor uestri, nec dominabitur in uos filius meus, sed dominabitur Dominus. Dixitque ad eos: Unam petitionem postulo a uobis: Date mihi inaures ex preda uestra . Qui responderunt: Libentissime dabimus. Expandentesque super terram pallium, proiecerunt in eum inaures de preda. Et fuit pondus postulatarum inaurium mille septingenti sicli, absque ornamentis, et monilibus, et ueste purpurea, quibus Madian reges uti soliti erant, et preter torques aureas camelorum. Fecitque ex eo Gedeon efod, et posuit illud in ciuitate sua Ephra. Fornicatusque est omnis Isrel in eo, et factum est Gedeoni et omni domui eius in ruinam. Queri solet quid sit efud uel efod, quod quidem si sacerdotale est indumentum, quod  plerique dicunt, uel potius superindumentum, quod Ependyma Grece dicitur, uel Epomis, quod magis humerale interpretari Latine potest: merito mouet, quomodo de tanto auro Gedeon id fecerit. Nam ita scriptum est: Et factum est pondus inaurium aurearum quas petierat, sicli mille septingenti auri, preter brachialia, et torques, et operimenta purpurea, que erant super reges Madian, preter torques que erant in ceruicibus camelorum ipsorum. Et fecit illud Gedeon in efud, et statuit illud in ciuitate sua in Ephra, et fornicatus est omnis Isrel post illud ibi; et factum est Gedeoni et domui eius in scandalum. Quomodo ergo ista uestis de tanto auro fieri potuit? Nam et mater Samuelis fecit filio suo, sicut legimus , efudbar, quod nonnulli interpretati sunt efud lineum,  quando eum dedit in templo nutriendum. Ubi euidentius apparet, hoc genus esse indumenti. An ideo dictum est, Statuit illud in ciuitate sua, ut hinc intelligeretur aureum fuisse factum? Non enim dictum est, posuit, sed statuit; quoniam ita erat solidum et ualidum, ut statui posset, hoc est, positum stare. Hoc ergo illicitum cum fecisset Gedeon, fornicatus est post illud omnis Isrel, sequendo illud contra legem Dei. Ubi non frustra queritur, cum idolum non fuerit, id est, cuiusquam dei falsi et alieni simulacrum, sed efud, id est, unum de sacramentis tabernaculi, quod ad uestem sacerdotalem pertineret, quomodo fornicationem Scriptura dicat populi ista sectantis atque uenerantis? Ideo  scilicet quod preter tabernaculum Dei, ubi erant ista que ibi fieri iusserat Deus, extra simile aliquid fieri fas non erat. Ideo sequitur et dicit Scriptura: Et factum est Gedeon, et domui eius in scandalum, id est, ut ab offenso Deo discederet, quia et hoc quoddam genus idoli quodam modo erat, quod extra Dei tabernaculum quodlibet manu factum pro Deo coleretur, cum illa ipsa que iussa sunt in tabernaculo fieri ad Dei potius cultum referrentur, quam pro Deo aliquid eorum, aut pro Dei simulacro colendum haberetur: quanquam per efud uel efod, ea locutione que significat a parte totum, omnia possunt intelligi que constituit Gedeon in sua ciuitate, ueluti ad colendum Deum similia tabernaculo Dei; et propterea per hoc, quia hoc est sacerdotalis honoris  insigne, quod sepe Scriptura commemorat, ut hoc sit peccatum Gedeon quod extra Dei tabernaculum fecerit aliquid simile, ubi coleretur Deus: non quod solido auro uelut adorandum constituerit efud, sed quod ex auro ipso quod esset de preda fecerit ea que pertinerent ad ornamenta uel instrumenta sacrarii: que omnia per efud significata sunt propter excellentiam, ut dixi, uestis sacerdotalis. Nam et ipsum efud non quidem ex auro solo fieri preceptum est, si hoc est superhumerale sacerdotalis uestis; uerumtamen etiam aliquid auri habet, nam ex auro, et hyacintho, et purpura, et coccino, et bysso ut fieret, diuinitus imperatum est. Sed quia hoc ita posuerunt Septuaginta interpretes, ut, commemoratis omnibus que de spoliis acceperat  Gedeon, inferrent, Et fecit illud Gedeon in efud: uidetur ita dictum, tanquam ex toto illo quod commemoratum est, hoc factum esse credatur, cum possit etiam illic intelligi locutio que significat a toto partem, ut quod dictum est: Fecit illud in efud, intelligatur, fecit inde efud; uel, fecit ex eo efud, non scilicet illud totum consumens in efud, sed ex illo quantum sufficiebat impendens. Nam in illa interpretatione que ex Hebreo est, sic legitur: Fecitque ex eo Gedeon efod: quod enim apud Septuaginta scriptum est efud, hoc in Hebreo perhibetur dici efod. Non autem omnes sacerdotes tali utebantur superhumerali, quod esset ex auro, et hyacintho, et purpura, et coccino, et bysso, sed solus summus sacerdos. Unde illud quod de Samuele  commemorauimus, factum illi ab eius matre, non erat utique tale, quoniam cum datus est enutriendus, non erat summus sacerdos, utique puer. Unde, ut dictum est, efudbar appellatur, uel potius efodbach, sicut asserunt qui Hebream linguam nouerunt, et interpretatur efud lineum. Sed Gedeon illud fecisse, quod erat precipuum summi sacerdotis indumentum atque ornamentum, per quod et cetera significata sunt opera sacrarii, quod in sua ciuitate preter Dei tabernaculum constituerat, et propter hoc peccatum factum est illi et domui eius in scandalum, ut sic interiret  tanta eius numerositas filiorum.



CAPUT X. Quod terra quieuit per quadraginta annos, quibus prefuit Gedeon, et quod ipse Gedeon septuaginta habuit filios de uxoribus suis, de concubina autem solum habuit Abimelech.

 Humiliatus est autem Madian coram filiis Isrel, nec potuerunt ultra eleuare ceruices; sed quieuit terra per quadraginta annos, quibus prefuit Gedeon. Non pretereunda oritur questio, quomodo quieuerit terra quadraginta annos in diebus Gedeon, cum post uictoriam qua liberauit Hebreos, ex auro spoliorum fecerit abominationem, et post illam fornicatus sit omnis Isrel, et fuerit illi et domui eius in scandalum. Quomodo ergo post hoc tantum nefas quod et Gedeon et populus admisit, requieuit  terra quadraginta annos, cum hoc Scriptura soleat ostendere, cum a Domino Deo populus fornicaretur, tunc potius pacem illos perdere, non acquirere, et hostibus subiugari, non ab hostium infestatione muniri? Sed intelligendum est, sicut solet Scriptura, per prolepsin, id est, per preoccupationem dixisse, quod fecerit efud contra legem Dei Gedeon ex illo auro quod fuerat hostibus deuictis atque prostratis ablatum, quia uno loco dicere uoluit et unde erat aurum, et quid de illo factum sit; sed postea factum est in fine dierum Gedeon hoc peccatum, quando consecuta sunt etiam mala que deinde Scriptura contexuit, posteaquam commemorauit quotannis in diebus Gedeon terra conquieuerit: quos annos recapitulando commemorauit, id est, ad  ordinem quem preteruerterat prius dicendo de illo scandalo quod nouissime factum est.

Abiit itaque Ierobaal filius Ioas, et habitauit in domo sua. Habuitque septuaginta filios, qui egressi sunt de femore eius, eo quod plures haberet uxores. Concubina autem illius, quam habebat in Sichem, genuit ei filium nomine Abimelech. Mortuusque est Gedeon filius Ioas in senectute bona, et sepultus est in sepulcro Ioas patris sui in Ephra, de familia Ezri, etc. Moritur Gedeon, et relinquit septuaginta filios, et unum, nomine Abimelech, natum ex concubina, qui conduxit sibi uiros uagos, et abierunt post illum. Et intrauit in domum patris sui, et occidit fratres suos, septuaginta uiros, super lapidem unum. Et remansit Ioathan iunior, quoniam absconsus erat,  etc. Hoc factum si nichil propheticum indicaret, quid opus erat ut magnopere scriberetur utrum Gedeon septuaginta filios et multas uxores habuisset, sed et concubinam, de qua unum et malum filium suscepisset; quod cum turpe factum sit, tunc etiam turpius esset, si hec posteris ad exemplum in diuinis libris scripta uiderentur, nisi magne alicuius rei imaginem earum rerum gesta per typos et figuras ostenderent? Gedeon igitur, ut superius dictum est, typum Domini protendebat. Plurime uxores eius, multe sunt nationes que per fidem Christo adheserunt. Septuaginta uero filii eius, septuaginta lingue sunt in hoc mundo diffuse, in quibus per fidem filios sibi Dominus generatus erat. Concubinam  hoc loco Synagogam uocat, que nouissimis temporibus Antichristo est creditura, de quo Ioannes apostolus in Apocalypsi ait: Qui dicunt se Iudeos esse, et non sunt, sed sunt synagoga Satane . De qua ultimis temporibus nequissimus filius, id est, Antichristus generandus est, eritque filius ancille, id est, Synagoge peccatricis: quia qui peccatum, inquit, facit, seruus est peccati . Hic, inquam, congregatis sibi impiis, sicut Abimelech fecit, regnum improbe usurpabit; interfectisque nobilibus filiis, id est, his qui ex diuersis nationibus et linguis in Christo credentes, a Deo sunt generati, inducturus est persecutionem, ut omnes sanctos interficiat.



CAPUT XI.  Quod Abimelech omnes fratres suos interfecit, excepto solo Ioathan, filio Ierobaal minimo, qui absconditus necem euasit solus, et de paradigmate eiusdem Ioathe ad uiros Sichem prolato.

 Remansitque Ioatham, filius Ierobaal minimus, et absconditus est. Congregati sunt autem omnes uiri Sichem, et uniuerse familie urbis Mello; abieruntque et constituerunt regem Abimelech iuxta quercum que stabat in Sichem; quod cum nuntiatum esset Ioathan, iuit, et stetit in uertice montis Garizim, eleuataque uoce clamauit et dixit: Audite me, uiri Sichem, ita audiat uos Deus. Ierunt ligna ut ungerent super se regem, dixeruntque oliue: Impera nobis, etc. Sed super septuaginta, inquit, fuit iunior filius ex nobili matrimonio, qui se absconderat.  Hic, inquit, ascendit in uerticem montis Garizim, et exclamauit uoce magna ad populum, de sicomoro ponens eis parabolam. Hic ergo iunior filius, qui fugit ut gladium inimici euaderet, figura est residui populi Isrel, predicante Elia extremis temporibus credituri, et Antichristi gladium euasuri. Ascendit, inquit, iste uerticem montis Garizim. Sed cur montem ascendit? Quia nec prophetare nec persecutionem Antichristi quisque euadere potest, nisi prius quis in montem benedictionis, id est, in sublimitatem fidei ac uirtutum ascenderit: hic est enim mons Garizim, qui Moyse in benedictionem deputatur. Itaque cum ascendisset, eleuata uoce clamauit et dixit: Audite me, uiri Sichem. Ierunt ligna, ut ungerent super se regem, dixeruntque  oliue: Impera nobis. Que respondit: Nunquid possum amittere pinguedinem meam, qua dii utuntur et homines, et uenire, ut inter ligna promouear? Dixeruntque ligna ad arborem ficum: ueni, et super nos regnum accipe. Que respondit eis: Nunquid possum deserere dulcedinem meam, fructusque suauissimos, et ire ut inter cetera ligna promouear? Locuta sunt quoque ligna ad uitem: ueni, et impera nobis. Que respondit: Nunquid possum deserere uinum meum, quod letificat Deum et homines, et inter cetera ligna promoueri? Cum ergo repudiata fuissent ligna silue ab oliua, et ficu, et uite, uenerunt ad rhamnum, ut eum sibi facerent regem. Sed prius uideamus, cur oliua, ficus et uitis super ligna regnare  noluerint. Ligna quippe silue arbitror homines esse uanos et uagos eterno incendio preparatos. Hic ergo merito noluit, nec olea, nec ficus regnare, nec uitis, quia non merebantur. Olea enim gratiam Spiritus sancti et unctionem pacis significat. Ficus autem sacre legis imaginem habet, sicut in Euangelio scriptum est: Quidam paterfamilias plantauit uineam et in uinea sua plantauit ficum . Quis paterfamilias, nisi Deus, qui familie sue, id est, omnium credentium pater est? Plantauit ergo uineam, id est, populum, quia uineam ex Aegypto transtulit. Et utique populum, non uineam ex Aegypto transtulerat. In hac uinea plantauit ficum, hoc est, in populo suo posuit legem, que lex primitiuum populum, uelut ficus, grossos aridos et inutiles deiecit  in terram, et postea alios fructus generauit, id est, populum Christianorum, quem ad debitam euangelice discipline maturitatem, et suauissimam pinguedinem Christi cum gloria et honore perduxit. Sed uitis, inquit, noluit regnare eis. uitem autem Saluatoris nostri typum habere manifestum est, sicut in Euangelio ait: Ego sum uitis uera . Igitur quia iam in reprobum sensum, sicut Apostolus dixit, futurus est populus ille, qui Antichristo est seruiturus, quem ligna silue appellat; et necesse est ut credat mendacio, id est, Antichristo, qui ueritati Christo noluit credere . Ideo et a regno uitis, id est, Christi, et ab olea, id est, sancti Spiritus gratia, et a ficu, id est, diuine legis dulcedine reprobatus, uenit ad rhamnum. Rhamnus  est genus rubi quam uulgo senticem ursinam appellant, asperum nimis et spinosum, per quod merito typus Antichristi significatur, qui omni asperitate et efferitate humanum genus est uastaturus. Sed exiet, inquit, ignis de rhamno, id est, iniquitas de Antichristo, et omnes qui in eo confidunt cum ipso pariter deuorabit. uidetur ergo Gedeon Christi imaginem habuisse; septuaginta uero filii, septuaginta lingue uel nationes, qui credentes per secundam regenerationem Filii Dei esse meruerunt. Abimelech uere filius ancille typum Antichristi portasse, qui, congregatis perditis nationibus, regnum sibi improbe usurpabit, omnesque sanctos ui et persecutione, omnique crudelitate trucidabit. Ioatham uero iunior figura sanctorum fuit. Sicut enim  Ioatham per fugam recessit, et reliqui interfecti sunt fratres: sic nemo euadere poterit persecutionem Antichristi, nisi qui per fugam recesserit, et in montem benedictionis ascenderit. Hic est mons quem sancti circumdabunt, quem et sanctus Moyses in benedictionibus, sicut iam superius dictum est, in Deuteronomio posuit . Quod enim, secundum Septuaginta, inducitur rhamnus, id est, quoddam spinarum genus, in similitudinem dicere omnibus lignis conuenientibus eam ut regnaret super eas. Si in ueritate ungitis me uos regnare super uos, uenite, confidite in protectione mea. Et si non, exeat ignis de rhamno, et comedat cedros Libani. Obscurus sensus est, sed eum inuenta distinctio manifestat.  Non enim ita legendum est, Et si non exeat ignis de rhamno; sed subdistinguendum: Et si non, ac deinde inferendum, exeat ignis de rhamno, id est: Et si non confiditis in protectione mea; aut, Et si non in ueritate ungitis me regnare super uos, exeat ignis de rhamno, et comedat cedros Libani. Comminantis enim uerba sunt quid facere possit, si noluerint eam regnare super se. uerum quia non ait: Exibit ignis de rhamno, et manducabit cedros Libani, sed ait, Exeat et manducet: obscurius factum est, quam si sola distinctio lateret. uehementioris autem comminationis est et quodammodo presentioris efficacie, si quis dicat: Si non uis facere quod uolo, seuiat in te ira mea, id est, iam seuiat, ut quod eam teneo, quam si dicat seuiet, promissiuo  modo penam intentans futuram.



CAPUT XII. Quod post mortem Gedeon auersi sunt filii Isrel et fornicati sunt cum Baalim, misitque Dominus spiritum pessimum inter Abimelech et habitatores Sichem, qui ceperunt eum detestari et scelus interfectionis septuaginta filiorum Ieroboal.

 Postquam autem mortuus est Gedeon, auersi sunt filii Isrel, et fornicati sunt cum Baalim, percusseruntque cum Baal fedus, ut eis esset in Deum. Nec recordati sunt Domini Dei sui, qui eruit eos de manibus omnium inimicorum suorum per circuitum, et cetera. Septuaginta: Et factum est, cum mortuus esset Gedeon, et auersi sunt filii Isrel, et fornicati sunt post Baalim; et posuerunt ipsi sibi Baalberith  testamentum, ut esset eis ipse in Deum. Et Baalim, et Baalberith idola intelligenda sunt. Maior itaque transgressio et fornicatio commissa est a populo post mortem Gedeon, quam illo uiuo propter efud: quoniam et illud, etsi illicite factum erat, tamen de sacramentis tabernaculi erat; ista uero post idola fornicatio non habet uel falsam paterne religionis defensionem. Unde etiamsi illud efud non in fine temporis Gedeon, sed ante factum est, ita Deus patienter tulit, ut pax in terra perseueraret: quia licet factum erat quod prohibuerat, non tamen longe recessum erat ab illo, qui tale aliquid in tabernaculo suo atque in honorem suum fieri iusserat. Nunc uero grauiora commissa et apertissimam post idola fornicationem populi esse noluit impunitam.

 Misitque Dominus spiritum pessimum inter Abimelech et habitatores Sichem, qui ceperunt eum detestari, et scelus interfectionis septuaginta filiorum Hieroboal, et effusionem sanguinis eorum conferre in Abimelech fratrem suum, et inter ceteros Sichimorum principes qui eum adiuuerunt, et cetera. Emisit Deus spiritum malignum inter Abimelech et inter uiros Sichimorum. Hoc uerbum utrum imperantem aut permittentem Deum significet, non facile definiri potest. Quod enim hic positum est, emisit, Grecus habet exapesteilen, quod est etiam in Psalmis; ubi legitur: Emitte lucem tuam ; quanquam in quibusdam locis interpretes nostri, ubi est in  Greco exapesteilen, misit interpretati sunt, non emisit. Potest ergo et sic intelligi, ut spiritum malum Deus tanquam ire inter eos uolentem emiserit, id est, potestatem dederit maligno spiritui ad eorum pacem perturbandam. Usque adeo autem etiam mitti a Domino malignum spiritum propter iustitiam uindicandi non absurdum uisum est, ut quidam id quod est exapesteilen, etiam immisit interpretati sint.



CAPUT XIII. Quod Gaal filius Obed, querens Sichimitas auertere ab Abimelech, ab eo interfectus est, qui uiros turris Sichimorum, frondibus arborumque cesis, per fumum et ignem necauit. Et de obitu ipsius Abimelech.

 Ecce Gaal filius Obed uenit in Sichimam  cum fratribus suis, et oppugnat aduersum te ciuitatem. Surge itaque nocte cum populo qui tecum est, et latita in agro, et primo mane oriente sole irrue super ciuitatem. Illo autem egrediente aduersum te cum populo suo, fac ei quod potueris, et cetera. uerba que misit per nuntios ad Abimelech Zebul princeps ciuitatis Sichimorum, etiam secundum Septuaginta, sic habent: Et nunc surge nocte tu et populus tuus tecum, et insidiare in agro. Et erit mane simul ut oritur sol, maturabis et tendes super ciuitatem. Quod Latini quidam habent maturabis, quidam uero, manicabis, Grecus habet quod dici posset non uno uerbo, diluculo surges. Sed fortasse hinc sic dictum maturabis, a matutino tempore, quamuis etiam aliis temporibus dici soleat ad rem  accelerandam. Manicabis autem Latinum uerbum esse mihi non occurrit. Sed illud mouet, quod cum dixisset, simul ut oritur sol, addidit, diluculo surges; cum ipsum diluculum, quod Grece dicitur ordros, tempus ante solem significet, quod iam usitatissime dicitur, cum albescere ceperit. Sic itaque intelligendum est, ut quod positum est mane, ipsum diluculum intelligatur. Additum est autem: Simul ut oritur sol, ut exprimeretur, non iam orto sole faciendum, sed ubi fulgor apparuerit solis orientis. Non enim aliunde albescit diluculum, nisi cum ceperit partem celi, quam uidemus ab oriente lux solis ad eam redeuntis attingere. Hinc est quod etiam in Euangelio unam atque eamdem rem alius euangelista dicit diluculo factam, cum adhuc  obscurum esset; alius oriente sole, quia et ipsa lux quantulacunque diluculi, sole utique fiebat oriente, id est, ad ortum ueniente, et fulgorem suum de sue presentie propinquitate iactante. Quam lucem quidam idiote solis non esse putauerunt, sed esse illam que primitus condita est, antequam Deus quarto die conderet solem.

At hi qui habitabant in turre Sichimorum, ingressi sunt fanum Dei sui Berith ubi fedus cum eo pepigerant, et ex eo locus nomen acceperat, qui erat ualde munitus. Berith ergo interpretatur pactum; unde dicit locum nomine pacti nuncupatum, quia Sichimite cum idolo, quo se protegi confidebant, pactum inierant.

 Abimelech quoque audiens uiros turris Sichimorum pariter conglobatos, ascendit in montem Selmon cum omni populo suo; et, arrepta securi, precidit arboris ramum, impositumque ferens humero, dixit ad socios: Quod me uidetis facere, cito facite. Igitur certatim ramos de arboribus precidentes sequebantur ducem, qui circumdantes presidio, succenderunt. Atque ita factum est, ut fumo et igne mille hominum necarentur, uiri pariter ac mulieres habitatorum turris Sichem, etc. Nota est historia quomodo Abimelech Sichimitas, dissensione ac seditione facta, superauit atque interemit. Sed magis iuuat lectorem, si allegoriam facti sano fidei oculo intente prospexerit. Quem autem melius iste Abimelech seditiosorum rex quam Antichristum, omnium iniquorum caput ac  principem, possumus intelligere, qui uiros turris Sichimorum ramis precisis de monte Selmon, per fumum et ignem exstinxit, cum superbos quosque mentis obscuritate obcecat ac igne cupiditatis enecat? Abimelech ergo, frater meus rex interpretatur; Sichimite humeri; et Selmon consentiens. Igitur Abimelech, degener et reprobus rex, Sichimitas in turre consistentes, per arborum suarum frondes succensos occidit, cum Antichristus eos qui in superbie turrem arbitrii sui libertate potiti conscendunt, ramos arborum de monte Selmon, hoc est, hominum reproborum nequiter sibi consentientium actus securi nequitie sue ac doli amputans, oculos mentis fumo perfidie obcecat, ac igne furoris atque cupiditatis suffocat. Sed sicut Abimelech post confectam  cedem condignam ultionem mortis recompensatione recepit, ita et ipse Antichristus post completam malitiam suam in cedibus sanctorum, eterne damnationis mercedem, iusto iudice retribuente, in fine percipiet; hoc enim consequenter scriptor historie narrando exprimit, cum ostendit Abimelech oppugnantem turrem oppidi Thebes, muliere fragmen mole capiti eius desuper iniiciente, ac cerebrum comminuente, occubuisse. Quid enim significat hec mulier, nisi sanctam Ecclesiam, que per fragmen mole, hoc est, per sententias sacre Scripture caput Antichristi, quod est diabolus, conterit; ac cerebrum eius comminuit, cum sensum malitie sue subuertit, quando iam hominibus predicando, ac bonorum  operum exempla demonstrando, uirus nequitie sue in eos effundere non permittit et ad extremum unita capiti suo deuincens mortem, mortis auctorem in eternum damnat, quem Dominus utique iehsu interficiet spiritu oris sui, et destruet illustratione aduentus sui .



CAPUT XIu. Quod post Abimelech surrexit Isrel Thola, filius Phua, patrui Abimelech, cui post uiginti et tres annos successit Iair, Galaadites, qui iudicauil Isrel per uiginti duos annos.

 Post Abimelech surrexit dux in Isrel Thola, filius Phua, patrui Abimelech, uir de Isachar, qui habitauit in Sanir montis Ephraim, et iudicauit Isrel uiginti tribus annis, mortuusque ac sepultus est  in Sanir. Septuaginta: Et surrexit post Abimelech, qui saluum faceret Isrel, Thola, filius patris fratris eius, uir Isachar. Filium patrui eius dixit filium fratris patris eius, cum ordinatius et usitatius atque apertius diceretur, filium fratris patris eius; filius enim erat patrui eius, sicut euidentius in ea interpretatione que ex Hebreo est, inuenitur. Non ergo quod dictum est patris fratris, ab eo declinatum est in nominatiuo, pater fratris; sed ab eo quod est patris frater; hoc est enim patruus. Nam siue ponatur in nominatiuo, hic pater fratris, siue ponatur, hic patris frater genitiuum facit, huius patris fratris. uerum altera oritur questio; quomodo fuerit patruus Abimelech uir Isachar, id est, uir de tribu Isachar, cum Abimelech patrem habuerit Gedeon, qui Gedeon  de tribu fuit Manasse? Quomodo ergo Phua et Gedeon fratres fuerunt, ut possit esse Phua patruus Abimelech, cuius patrui filius Thola succederet secundum istam narrationem ipsi Abimelech? Potuerunt ergo Gedeon et Phua unam habere matrem, ex qua diuersis patribus nascerentur, et fratres essent unius matris filii, non unius patris. Solebant enim nubere femine de aliis tribubus in alias tribus: unde et Saul cum esset de tribu Beniamin, dedit filiam suam Dauid homini de tribu Iuda; et sacerdos Iude, utique homo de tribu Leui, duxit filiam Ioram regis, hominis de tribu Iuda. Hinc factum est, ut Elisabeth et Maria cognatas in Euangelio legimus , cum fuerit Elisabeth de filiabus Aaron: ex quo intelligitur de tribu Leui et filiabus Aaron aliquam nupsisse in  tribum Iudam, unde ita fieret inter ambas illa cognatio, ut Domini caro non solum de regia, uerum etiam de sacerdotali stirpe propagaretur.

Huic successit Iair Galaadites, qui iudicauit Isrel per uiginti et duos annos, habens triginta filios sedentes super triginta pullos asinarum, et principes triginta ciuitatum, que ex nomine eius appellate sunt Auoth Iair, id est, oppida Iair usque in presentem diem in terra Galaad. Mortuusque est Iair, ac sepultus in loco cui est uocabulum Camon. Quem autem Iair iste Galaadites melius designat, quam Redemptorem nostrum, qui dux et rex est populi Christiani? Quod bene ipsa demonstrant nomina. Iair enim interpretatur illuminans, et Galaad aceruus testimonii. Illuminans bene dicitur Dominus noster, de  quo scriptum est in Euangelio: Erat lux uera, que illuminat omnem hominem uenientem in hunc mundum ; et ad quem in Psalmis Propheta ait: Illuminas tu mirabiliter a montibus eternis . Hic ergo ex Galaad est, quia ex Scripturis sacris eius notitia percipitur, quem qui ibi corde credulo querit, sine dubio inuenit. Hic iudicauit Isrel per uiginti et duos annos; quia omnes qui in ueteri Testamento et in Nouo fideles fuerunt, suo eius mandatorum iudicio uixerunt. uicenarius enim numerus, qui bis denarium continet, perfectionem legis et Euangelii demonstrat, ubi duorum preceptorum insigne maximum ac ualidissimum est, hoc est, dilectionis Dei et proximi: In his enim duobus preceptis,  ipsa ueritate attestante, tota lex pendet et prophete . Unde et idem Saluator in Euangelio discipulis suis ait: Hoc est preceptum meum, ut diligatis inuicem sicut dilexi uos . Habet ergo iste Iair triginta filios sedentes super triginta pullos asinarum: quia qui recte filii eius nominantur et sunt, hi nimirum: in sancte Trinitatis fide mandatorum Dei custodiam habent, et lasciuiam carnis sue bene domare, et sibimet dominari student: unde et principes triginta ciuitatum esse merentur, que ex nomine eius appellate sunt; quia quicunque secundum sancte Trinitatis fidem scientiam legis Dei in custodia mandatorum ipsius pleniter percipit, iste idoneus est et aliis preponi: quia a luce filii lucis dicti sunt, sicut Christiani a Christo: unde Dominus apostolis  suis ait: uos estis lux mundi. Sic luceat lux uestra coram hominibus, ut uideant opera uestra bona, et glorificent Patrem uestrum, qui in celis est . Hic Iair mortuus et sepultus legitur in loco cui est uocabulum Camon. Camon enim interpretatur resurrectio inutilis. Et que melius resurrectio inutilis dici potest, quam Hierusalem terrestris? Hec enim resurrectionem Domini, que credentibus utilis et salubris est, sibi inutilem et perniciosam non credendo fecit; ideo filii tenebrarum, non filii lucis, et filii perditionis magis quam filii resurrectionis dici meruerunt. Possunt et in Camon uocabulo heretici uel mali catholici non inconuenienter accipi, qui merito resurrectio inutilis uocantur, quia nichil eis profuit per gratiam baptismi renasci,  quibus iterum pristino errori ac ueteris hominis actibus placuit inuolui; in his enim Iair noster quodammodo mortuus ac sepultus est; quia gratiam fidei, ac lumen scientie, que ex dono Dei perceperunt, in semetipsis interfecerunt ac prauis moribus obruerunt.



CAPUT Xu. Quod peccantem Isrel Dominus tradidit in manus Philisthiim et filiorum Ammon, sed iterum eis ad penitentiam conuersis defensorem misit. Iephte uotum Domino faciens adeptus est de hostibus uictoriam.

 Filii autem Isrel, peccatis ueteribus iungentes noua, fecerunt malum in conspectu Domini, et seruierunt idolis Baalim et Astaroth, et diis Sirie, ac Sydonis, et Moab, et filiorum Ammon et Philisthiim,  dimiseruntque Dominum, et non colebant eum. Contra quos iratus tradidit eos in manus Philisthiim, et filiorum Ammon, et cetera. Adiecerunt igitur filii Isrel deseruire Baalim et diis alienis, tradebanturque in manus filiorum Ammon. Tunc Iephte Galaadites, fugiens a facie fratrum suorum, constituitur in principem ob pugnam filiorum Ammon, qui rediens post triumphum immolauit filiam, que sibi uictori prima occurrerat: sic enim uotum spoponderat, ut quidquid sibi primum reuertenti occurreret, Domino immolaret. Quia ergo in Iephte prenuntiabatur, nisi Dominus iehsu Christus et Saluator noster, qui a facie fratrum suorum, id est, Iudeorum abscedens, in gentibus principatum accepit, qui omnia  humane salutis sacramenta, tanquam iuratus expleuit, et, quasi filiam, ita carnem propriam pro salute Isrelis Domino obtulit? Iurasse enim Patri occubuisse unigenitum legimus, Psalmo dicente: Sicut iurauit Domino, uotum uouit Deo Iacob : scilicet ut sacramentum religionis in carnis sue passione pro salute generis humani expleret. Hec ergo secundum gestorum historiam, ita per Christum acta sunt, ut uideantur per religionem, qua iurauerat, esse completa. Inter cetera uero que Iephte mandat per nuntios regi filiorum Ammon, etiam hoc dicit: Nonne quecunque hereditabit tibi Chamos Deus tuus, hec hereditabis? Et omnia quecunque hereditabit Dominus Deus noster a facie uestra, hec hereditabimus? Quod quidam Latini sic  interpretandum putauerunt, ut dicerent: Nonne quecunque dedit tibi hereditatem Chamos Deus tuus, hec possidebis? Ubi uideri potest confirmasse Iephte, Deum istum qui uocatur Chamos, potuisse aliquid dare in hereditatem cultoribus suis. Quidam uero sic habent: Nonne quecunque possidebit Chamos Deus tuus, hec possidebis? Et hoc ita sonat, quasi aliquid potuerit possidere. An forte secundum hoc dictum est, quod sub angelis constitute sunt gentes iuxta canticum Moysi famuli Dei? Nunquidnam ergo ille angelus, sub quo erant filii Ammon, Chamos appellatus est? Quis hoc audeat affirmare, tum possit intelligi secundum eius opinionem dictum, quia putabat Deum suum hoc possidere, uel in possessionem sibi dedisse? Magis autem iste sensus  elucet in his uerbis, que Grecus habet: Nonne quecunque hereditabit tibi Chamos Deus tuus, hec hereditabis? ut in eo quod positum est, tibi, intelligatur ita dictum, ac si diceretur: Sicut uidetur tibi. Tibi enim hereditabit, qui hoc putas, non quod ille aliquid posset hereditare. Denique in eo quod sequitur: Et omnia quecunque hereditabit Dominus Deus noster, non dixit, hereditabit nobis, tanquam diceret, Sicut uidetur nobis, sed, uere hereditabit a facie uestra, quoniam ipsis abstulit, et his dedit: hec, inquit, hereditabimus.

De filia autem Iephte, quod eam pater in holocaustoma obtulit Deo, quoniam in bello uouerat, si uicisset, eum se holocaustoma oblaturum qui sibi de  domo exiens occurrisset; quod cum uouisset, uicit; et occurrente sibi filia, quod uouerat reddidit, solet esse magna et ad diiudicandum difficillima questio: quibusdam quid sibi hoc uelit nosse cupientibus et pie querentibus; quibusdam uero, qui Scripturis his sanctis imperita impietate aduersantur, hoc maxime in crimen uocantibus quod legis et prophetarum Deus etiam humanis sacrificiis fuerit delectatus. Quorum calumniis sic primitus respondemus, ut Dominum legis et prophetarum, atque ut expressius dicam Deum Abraham, et Deum Isaac, et Deum Iacob, nec illa sacrificia delectauerint, ubi pecorum holocausta offerebantur; sed quod significatiua fuerint, et quedam umbre futurorum, res ipsas nobis que his sacrificiis significabantur, commendare uoluisse.  Fuisse autem etiam istam utilem causam cur illa mutarentur, nec modo iuberentur, imo prohiberentur offerri, ne uere secundum carnalem affectum talibus Deum delectari putaremus.

Sed utrum etiam humanis sacrificiis significari futura oportuerit, merito queritur: non quod mortes hominum quandoque moriturorum in hac causa exhorrescere et formidare deberemus, si illi qui hec de se fieri gratanter acciperent, in eterna remuneratione commendarentur Deo: sed si hoc uerum esset, hoc genus sacrificiorum Deo non displiceret; displicere autem Deo, satis euidenter eadem Scriptura testatur. Nam cum omnia primogenita sibi dicari et sua esse uoluerit atque preceperit, redimi tamen a se uoluit primogenita hominum, ne immolandos Deo  crederent filios suos, quos natos primitus suscepissent . Deinde hoc apertius ita loquitur, quod humana holocausta sic Deus improbet, ut prohibeat, detestans ea in aliis gentibus, et populo suo precipiens ne audeat imitari: Si autem, inquit, exterminauerit Dominus Deus tuus gentes, in quas tu intras hereditare terram eorum a conspectu tuo, hereditabis eos, et habitabis in terra eorum; attende tibi ipsi ne exquiras sequi eos, postquam exterminati fuerint a facie tua, ne exquiras deos eorum dicens: Quemadmodum faciunt gentes diis suis, faciam et ego. Non facies ita Domino Deo tuo; abominamenta enim que Dominus odit, fecerunt diis suis, quoniam et filios suos et filias suas comburunt igni diis suis . Quid euidentius ostendi potest his sancte  Scripture testimoniis, ut alia huiuscemodi omittam, quam Deum, a quo hec Scriptura humano generi contributa est non solum non diligere, uerum etiam odisse talia sacrificia, in quibus homines immolantur? Illa plane diligit et coronat, cum quisque iustus iniquitatem patiens usque ad mortem pro ueritate decertat, uel ab inimicis quos pro iustitia offendit, occiditur, retribuens eis bona pro malis, id est, pro odio dilectionem. Talem dicit Dominus sanguinem iustum a sanguine Abel, usque ad sanguinem Zacarie . Precipue autem quod sanguinem fudit ipse pro nobis, et sacrificium seipsum obtulit Deo; sic utique obtulit, ut ab inimicis pro iustitia occideretur. Hunc imitata martyrum millia usque ad mortem pro ueritate certarunt, et ab  inimicis sequentibus immolata sunt; de quibus dicit Scriptura: Tanquam aurum in fornace probauit illos, et sicut holocausta hostiam accepit illos . Unde et Apostolus dicit: Ego enim iam immolor. Sed non sic Iephte de filia fecit holocaustoma Domino; sed sicut preceptum fuerat pecora offerri, et prohibitum fuerat homines immolari. Magis hoc illi simile uidetur quod fecit Abraham, quod Dominus specialiter fieri precepit , non generali lege ut talia sibi sacrificia fierent aliquando mandauit, imo etiam fieri omnino prohibuit. Distat itaque hoc quod Iephte fecit a facto Abrahe, quoniam ipse iussus obtulit filium, iste autem fecit quod et lege uetabatur, et nullo speciali  iubebatur imperio. Deinde non solum in sua lege postea, uerum etiam tunc Deus in ipso Abrahe filio talibus sacrificiis quam non delectaretur, ostendit; cum patrem cuius fidem iubendo probauerat, a filii tamen interfectione prohibuit, et arietem, quo sacrificium licite secundum ueterum congruam temporis consuetudinem compleretur, apposuit.

Si autem hoc quemquam mouet, quomodo pie crediderit Abraham Deum sacrificiis talibus delectari, si hec illicite offeruntur Deo; et ideo putat recte credidisse etiam Iephte quod tale sacrificium Deo esse posset acceptum: primo consideret aliud esse ultro mouere, aliud iubenti obtemperare. Non enim si aliquid preter morem in domo a Domino institutum seruo iubetur, atque id laudabili obedientia facit,  ideo non est plectendus, si hoc facere sponte presumpserit. Deinde habebat quod crederet Abraham, ut propter diuinum imperium non parceret filio, non credens Deum tales uictimas licenter accipere, sed hoc eum propterea iussisse, ut resuscitaret occisum, et hinc aliquid, tanquam Deus sapiens, demonstraret. Nam hoc de illo etiam in Epistola legitur, que inscribitur ad Hebreos; et fides eius, quia hoc de Deo crediderit quod posset filium eius suscitare, laudatur . Iste uero et Deo non iubente, neque poscente, et contra legitimum eius preceptum ultro sacrificium uouit humanum. Sic enim scriptum est: Et uouit Iephte uotum Domino, et dixit: Si traditione tradideris mihi filios Ammon in manu mea, et erit, quicunque exierit de ianuis domus mee obuiam mihi  in reuertendo me in pace a filiis Ammon, et erit, Domino offeram eum holocaustoma. Non utique his uerbis pecus aliquod uouit, quod secundum legem holocaustoma posset offerre. Neque enim est aut fuit consuetudinis, ut redeuntibus cum uictoria de bello ducibus pecora occurrerent. Quantum autem attinet ad muta animalia, canes solent dominis blando famulatu alludentes currere in obuiam; de quibus ille in suo uoto cogitare non posset, ne in iniuriam Dei aliquid non solum illicitum, uerum etiam contemptibile, et secundum legem immundum uouisse uideretur. Nec ait: Quodcunque ierit de ianuis domus mee in obuiam mihi, offeram illud holocaustoma; sed ait: Quicunque exierit, offeram eum: ubi procul dubio nichil aliud quam hominem cogitauit; non tamen  fortasse unicam filiam, quanquam illam in tanta paterna gloria quis posset anteire, nisi forte uxor? Nam quod non dixit, quecunque, sed, quicunque exierit de ianuis domus mee, solet Scriptura masculinum genus pro quolibet sexu ponere, sicut de Abraham dictum est: Surgens a mortuo ; cum eius uxor mortua fuisset.

Quia ergo de hoc uoto atque facto nichil uidetur Scriptura iudicasse, sicut de Abraham, quando filium iussus obtulit, apertissime iudicauit; sed tantummodo scriptum reliquisse legentibus iudicandum, quemadmodum de facto Iude, filii Iacob, quando ad nurum quidem suum nesciens intrauit, uerum quantum in ipso fuerat fornicatus est, quia meretricem  putauit , neque approbauit hoc Scriptura neque reprobauit, sed iustitia et Dei lege consulta estimandum pensandumque dimisit. Quia ergo de isto Iephte facto in neutram partem sententiam Scriptura Dei protulit, ut noster intellectus in iudicando exerceretur, possemus iam dicere Deo displicuisse tale uotum, et ad illam productum esse uindictam, ut patri potissimum filia unica occurreret. Quod si sperasset atque uoluisset, non continuo, ut eam uidit, scidisset uestimenta sua, et dixisset: Heu me! filia mea, impedisti me; in offendiculum facta es in oculis meis.

Deinde sexaginta dierum tam longa dilatione data filie sue, Dominus eum ab unice carissime nate immolatione eum non prohibuerit, sicut prohibuit  Abraham, donec perficiendo quod uouerat seipsum percuteret orbitate grauissima, Deum autem nequaquam hominis immolatione placaret, et ideo huiuscemodi patri penam fuisse retributam ne impunitum talis uoti relinqueretur exemplum, ut aut magnum aliquid se uouere Deo putarent homines, cum uictimas humanas uouerent, et, quod est horribilius, filiorum; aut non uera sed potius simulata eadem uota essent, cum uelut exemplo Abrahe sperarent qui uouissent, Deum prohibiturum talia uota compleri: possemus, inquam, hec dicere, nisi ab ista sententia duo nos precipue diuinarum Scripturarum testimonia retardarent, ut hanc rem gestam et in libris tante auctoritatis memorie commendatam, diligentius quantum Dominus adiuuat, et cautius perscrutemur,  ne in ullam partem iudicium temerarium proferamus. Unum, quod in Epistola ad Hebreos iste Iephte inter tales commemoratur, ut eum culpare uereamur, ubi sic scriptum est: Et quid adhuc dicam? Deficit enim me tempus enarrandi de Gedeon, Barach, Samson, et Iephte, et Dauid, et Samuel, et prophetis, qui per fidem uicerunt regna, operantes iustitiam, consecuti sunt promissiones . Alterum, quod ubi de illo ista narratur, quod tale uouerit et impleuerit uotum, premisit Scriptura dicens: Et factus est super Iephte spiritus Domini, et perrexit Galaad et Manasse, et transiit speculam Galaad, et de specula Galaad trans filios Ammon, et uouit Iephte uotum Domino, etc., ad hoc ipsum uotum pertinentia; ut omnia que deinceps facta sunt, tanquam  opera spiritus Domini, qui super eum factus est, intelligenda uideantur. Ista testimonia nos compellunt querere potius cur factum sit, quam facile improbare quod factum est.

Sed primo illud quod ex Epistola que ad Hebreos est commemoraui, inter illos laudabiles uiros qui ibidem recoluntur, non solum est Iephte, uerum etiam Gedeon, de quo similiter Scriptura dicit: Spiritus Domini confortauit Gedeon ; et tamen eius factum, quod de illo auro prede operatus est efud, et fornicatus est post illud omnis Isrel, et factum est domui Gedeon in scandalum , non solum laudare non possumus, uerum etiam quia Scriptura hinc apertissime iudicauit, reprobare minime dubitamus.  Nec tamen ex hoc ulla sit iniuria spiritui Domini qui eum confortauit, ut hostes populi eius tanta facilitate superaret. Cur ergo inter eos commemoratur, qui per fidem uicerunt regna, operantes iustitiam, nisi quia sancta Scriptura, quorum fidem atque iustitiam ueraciter laudat, non hinc impeditur eorum etiam peccata, si qua nouit, et oportere iudicat notare ueraciter? Nam et in eo quod idem Gedeon signum petens, sicut ipse locutus est, tentauit in uellere , nescio utrum non fuerit transgressus preceptum quo scriptum est: Non tentabis Dominum Deum tuum . uerumtamen etiam in eius tentatione Dominus quod prenuntiare uolebat, ostendit; in compluto scilicet uellere, et area tota circumquaque sicca, figurare primum populum Isrel,  ubi erant sancti cum gratia celesti, tanquam pluuia spiritali. Et postea compluta area sicco uellere figurare Ecclesiam toto orbe diffusam, habentem non in uellere tanquam in uelamine, sed in aperto celestem gratiam, illo priore populo uelut ab eiusdem gratie rore alienato atque siccato. Nec tamen frustra inter fideles et operantes iustitiam propter bonam fidelemque uitam, in qua eum credendum est esse defunctum, tale in Epistola ad Hebreos meruit testimonium.

Utrum autem quia posteaquam dictum est: Factus est super Iephte spiritus Domini, ea secuta sint, ut uotum illud uoueret, atque hostes uinceret, et quod uouerat redderet, spiritui Domini omnia deputanda sint, ut perinde habeatur et hoc sacrificium, tanquam  id Dominus sicut Abrahe fieri iusserit, non facile dixerim; cum utique de Gedeon possit hec afferri differentia, quia post peccatum quod fecit, quando fecit efod, post quod uniuersus populus fornicatus est, nulla est eius commemorata prosperitas; postea uero quam Iephte uotum uouit, illa est insignis eius uictoria consecuta, propter quam adipiscendam uouerat, et qua adepta, quod uouerat, soluit. Rursus enim considerandum est, quia Gedeon etsi non postea quam fecit efod, tamen postea quam tentauit Dominum, quod utique peccatum est, magna strage hostibus cesis atque superatis, populo acquisiuit salutem. Sic enim scriptum est: Et dixit Gedeon ad Dominum: Non irascatur indignatio tua in me, et loquar adhuc semel, tentabo adhuc semel in uellere  . Iram quippe Dei metuebat, quia nouerat se tentando peccare, quod Deus in lege sua manifestissime prohibet. Hoc tamen peccatum eius et mirabilis signi euidentia, et magna uictorie prosperitas liberationisque populi consecuta est. Iam enim Deus statuerat afflicto populo subuenire, atque huius ducis, quem ad hoc opus assumpserat, utebatur animo non solum fideli et pio, uerum etiam subdeficiente et delinquente, et ad prenuntianda que uolebat, et complenda que dixerat.

Non enim per istos tantum, qui etiamsi peccauerunt, inter iustos tamen narrantur, sed etiam per ipsum Saulem omnimodo reprobatum multa Deus populo suo prestitit, in quem insiliuit etiam Spiritus  Dei, et prophetauit; non cum iuste ageret, sed cum in uirum sanctum Dauid innocentemque seuiret . Agit enim spiritus Domini et per bonos et per malos, et per scientes, et per nescientes, quod agendum nouit et statuit; qui etiam per Caipham, acerrimum Domini persecutorem, nescientem quid dixerit, insignem protulit prophetiam, quod oporteret Christum pro gente . Quis enim egit, nisi Spiritus Domini, curans prenuntiare uentura, ut iudici Gedeon tentare uolenti Dominum, et non credenti quod ei fuerat per manus eius de salute populi iam locutus, hoc potissimum de uellere prius compluto, postmodum sicco, et de area primum sicca, postea rigata, ueniret in mentem? ut quod subdeficit a fide, infirmitati eius delictoque deputetur; quod  uero etiam tali eius animo ad hoc quod generi humano significari oportebat, usus est Deus, ad eius intelligatur misericordiam et mirabilem prouidentiam pertinere.

Si quis autem dicit omnia scientem fecisse et dixisse Gedeon ex reuelatione prophetica, ut per eum signa talia monstrarentur; nec defecisse a fide; et quod ei iam promiserat Dominus credidisse; sed actione prophetica in uellere uoluisse tentare, atque ita illius tentationem fuisse inculpabilem, sicut dolum Iacob , et illud quod Domino ait: Non irascatur indignatio tua in me, non ideo dixisse quod iram eius timeret, sed quod eum consideret non irasci, cum ea faceret que spiritu eius dictante facienda esse tanquam propheta sentiret: dicat ut  uidetur, dummodo illud quod de facto efod Scriptura ipsa culpauit, quodlibet significet, non audeat excusare a peccato. Nam et illud quod trecenti uiri ad signum crucis ipso numero pertinentes hydrias fictiles acceperunt, eisque ardentes faculas incluserunt, quibus hydriis fractis, repente lumina numerose micantia tantam hostium multitudinem terruerunt, tanquam ex suo arbitrio uidetur fecisse Gedeon; non enim Scriptura dicit Dominum admonuisse ut hoc faceret, et tamen tam grande signum quia eius animo atque consilio faciendum, nisi Dominus, inspirauit? Qui prefigurauit sanctos suos thesaurum euangelici luminis in uasis fictilibus habituros, sicut Apostolus dicit: Habemus autem thesaurum istum in uasis fictilibus : quibus in passione martyrii, tanquam  uasculis fractis, maior eorum glorie fulgor emicuit, que impios euangelice predicationis inimicos inopinata illis Christi claritate superauit.

Seu ergo per scientes seu per nescientes prefigurationem predicationemque futurorum spiritus Domini propheticis temporibus operatus est. Nec ideo peccata eorum dicendum est non fuisse peccata; quia et Deus, qui et malis nostris bene uti nouit, etiam ipsis eorum peccatis usus est ad significanda, que uoluit. Proinde si propterea peccatum non fuit, siue cuiuslibet necis humane, siue etiam parricidale sacrificium, uel uouere uel reddere, quia magnum aliquid et spiritale significauit, frustra Deus talia prohibuit, et se odisse testatus est; quoniam et illa que  fieri iussit, utique ad aliquam significationem rerum spiritalium magnarumque referuntur. Cur ergo illa prohiberet, quandoquidem propter eamdem rerum earumdem significationem poterant, propter quam et ista licite fiebant, nichilominus licite fieri, nisi quia nec tale aliquid significantia quale expedit credere, humana Deo sacrificia placuerunt, quando non quisque pro iniustitia ab inimicis, quia recte uiuere uoluit aut peccatum noluit, interimitur, sed homo ab homine tanquam electa hostia more pecoris immolatur?

Quid si, ait aliquis, quoniam pecorum uictime iam eo ipso quo fuerant usitate, quamuis et ipse a recte intelligentibus ad significationem spiritalium referuntur, minus tamen faciebant intentos ad magnum sacramentum  Christi et Ecclesie requirendum; propterea Deus re insigni et inopinata uolens quasi dormientes hominum animos excitare, eo magis quo talia sibi sacrificia offerri uetuerat, curauit sibi eiusmodi aliquid offerendum, ut ipsa admiratio magnam gigneret questionem, et magna questio ad perscrutandum magnum mysterium studium pie mentis erigeret, pie uero scrutans mens hominis altitudinem prophetie, uelut hamo piscem Dominum Christum de profundo Scripturarum leuaret. Huic nos rationi et considerationi non obsistimus. Sed alia questio est de animo uouentis, alia de prouidentia Dei, qualicunque animo eius optime utentis. Quamobrem si spiritus Domini qui factus est super Iephte, ut hoc uoueret omnino precepit, quod quidem Scriptura  non aperuit: tamen si hoc ille precepit, cuius non licet iussa contemnere, non solum insipientia culpanda non est, uerum etiam laudanda obedientia est. Hoc enim etiam si se homo ipse interimat, quod utique humana uoluntate atque consilio facere nefas est, profecto intelligendum est obedienter fieri potius, quam sceleste, si diuinitus iussum est; de qua questione satis in primo libro de Ciuitate Dei disputauimus. Si autem Iephte humanum secutus errorem, humanum sacrificium uouendum putauit, eius quidem peccatum de unica filia iure punitum est, quod etiam ipse uerbis suis satis uidetur ostendere, ubi ait: Heu me! filia, impedisti me, in offendiculum facta es in oculis meis, discissis etiam uestimentis suis. uerumtamen etiam hic eius error habet aliquam  laudem fidei, qua Deum timuit, ut quod uouerat redderet, nec diuini in se iudicii sententiam declinauit, siue sperans Deum prohibiturum, sicut fecit Abrahe, siue eius uoluntatem etiam non prohibentis intellectam facere potius quam contemnere statuens.

Quanquam et hic merito queri potest, utrum uerius intelligant hoc Dominum nolle fieri, et in eo potius Deo, si non fieret, obediretur, quoniam hoc se nolle et in Abrahe filio et in legitima prohibitione monstrauerat. uerumtamen si propterea Iephte non faceret, sibi potius in unica filia pepercisse, quam Dei uoluntatem secutus esse uideretur. Magis ergo intellexit, in eo quod illi filia occurrit, ultorem Deum, iusteque pene se fideliter subdidit, timens seuiorem  tanquam de tergiuersatione, uindictam? Credebat enim etiam bone et uirginis animam filie bene recipi, quod non seipsa uoueret immolandam, sed uoto et uoluntati non resisteret patris, et Dei fuerat secuta iudicium. Mors enim sicut nec sibi a quoquam sponte, nec cuiquam sponte inferenda est, ita Deo iubente recusanda non est, cuius constitutione quocunque tempore obeunda est: nec quisquam qui eam perpeti detrectat, ut omnino euitetur, sed tantummodo ut differatur, laborat.

Nunc iam quid Spiritus Domini, siue per nescientem Iephte, siue per scientem, siue per eius imprudentiam, siue per obedientiam, siue per offensionem, siue per fidem in hac re gesta prefigurauerit, quantum Deus adiuuat, requiramus, breuiterque pandamus. Admonet  enim nos et urget, quodammodo iste sanctarum Scripturarum locus cogitare quemdam potentem uirtute. Talis enim dicitur Iephte, quod nomen interpretatur aperiens. Dominus autem Christus, sicut indicat Euangelium, discipulis suis aperuit sensum, ut intelligerent Scripturas . Hunc Iephte fratres eius reprobauerunt, et de paterna domo expulerunt obiicientes ei, quod esset filius fornicarie, tanquam ipsi essent de uxore legitime nati . Hoc etiam egerunt aduersus Dominum principes sacerdotum et Scribe et Pharisei, qui de legis obseruatione gloriari uidebantur, tanquam ille solueret legem, et ideo ueluti non esset legitimus filius. Et quanquam de sancta quidem uirgine corpus assumpserat, quod fidelibus natum est; tamen eius mater,  quantum ad gentem pertinet, etiam illa Iudaica synagoga dici potest. Reuoluat qui uoluerit propheticos libros, et uideat quoties et quanta uerbi seueritate atque indignatione Domini illa gens, uelut impudica mulier, de suis fornicationibus arguatur. Unde est etiam illud in hoc libro frequentissimum, uel cum post ephod quod fecit Gedeon omnis Isrel legitur fornicatus : uel quod abierunt post deos gentium, quibus erant circumdati. Unde illis diuina ira commota est, ut per annos decem et octo contererentur a filiis Ammon. Sed nunquid non ex eadem gente Isrel etiam illi nati erant sacerdotes, et Scribe, et Pharisei, quos in eis diximus fuisse prefiguratos, qui Iephte, tanquam isti Dominum Christum, ueluti non legitimum filium persecuti expulerunt?  Sed in eo similitudo adumbrata est, quod isti, ut dixi, ueluti legis obseruatores eum, qui contra precepta legis facere uidebatur, tanquam legitimi non legitimum, iure sibi uisi sunt eiecisse. Secundum hoc enim plebs illa dicta est fornicari, quod legis precepta non seruans tanquam uiro non exhibebat fidem.

Sic autem scriptum est de Iephte: Et creuerunt filii uxoris, et eiecerunt Iephte. uerbum quod positum est, creuerunt, significat in figura, preualuerunt; quod in Iudeis impletum est, qui preualuerunt infirmitati Christi, quia ita uoluit ut ab eis que oportebat passione perferret, sicut hoc idem significans Iacob preualuit angelo cum quo, ut idipsum portenderet,  luctabatur . Dixerunt ergo ad Iephte: Non hereditabis in domo patris nostri, quoniam filius mulieris fornicarie tu; tanquam dicerent quod Euangelium loquitur: Non est iste homo a Deo, qui sic soluit sabbatum . Se autem uelut iactantes legitimos filios Domino dixerunt: Nos ex fornicatione non sumus nati, unum patrem habemus Deum .

 Et fugit Iephte a facie fratrum suorum, et habitauit in terra Iob. Fugit, quoniam se, quantus esset, abscondit: fugit, quoniam eos seuientes latuit. Si enim cognouissent, nunquam Dominum glorie crucifixissent . Fugit, quoniam morientis infirmitatem uiderunt, uirtutem autem resurgentis non uiderunt. Habitauit autem in terra bona, uel, ut  expressius dicamus, optima; quod enim Grece agathon, hoc Latine optimum dicitur: id autem interpretatur Tob. Ubi nichil uidetur intelligenda eius a mortuis resurrectio. Nam que terra magis optima quam terrenum corpus excellentia immortalitatis ac incorruptionis indutum? Quod autem dicitur de Iephte, quia posteaquam fugiens a facie fratrum suorum, habitauit in terra Tob, colligebantur ad eum uiri latrones, et ambulabant cum ipso; quanquam et ante passionem obiectum fuerit Domino, quod cum publicanis et peccatoribus manducaret, quando respondit non esse necessarium sanis medicum, sed egrotis , et inter iniquos deputatus est , quando inter latrones crucifixus est, et unum ex eis de cruce in paradisum transtulit; tamen  posteaquam resurrexit, et esse cepit secundum id quod supra exposuimus, in terra Tob, collecti sunt ad illum scelerati homines propter remissionem peccatorum, qui cum illo ambulabant, quia secundum eius precepta uiuebant, neque hoc fieri desinit usque nunc et deinceps, quousque ad eum confugiunt mali, ut iustificet impios, qui ad eum conuertuntur, et discant iniqui uias eius.

Iam illud quod hi qui abiecerant Iephte  conuersi sunt ad eum, et quesiuerunt eum per quem liberarentur ab inimicis suis; quam clara prefiguratione significat, quod hi qui abiecerunt Christum, ad eum rursus conuersi, in illo reperiunt salutem; siue illi intelligantur, quos Petrus apostolus cum de ipso scelere arguisset, sicut in  Actibus apostolorum legitur , et hortatus esset ut ad eum conuerterentur quem fuerant persecuti, compuncti sunt corde, et ab illo quem a se alienauerant, desiderarunt salutem. Quid est autem liberari ab inimicis, nisi a peccatis? Sic enim illis ait: Agite penitentiam, et baptizetur unusquisque uestrum in nomine Domini Iesu Christi, et remittentur uobis peccata uestra : siue illa potius significetur que in fine speratur uocatio gentis Isrel. Magis quippe ipsa uidetur apparere in eo, quod dicitur: Et factum est post dies; quod utique post tempus significat, et per hoc insinuat non illud intelligendum quod recenti passione Domini est, sed quod postea futurum est. Quo uidetur etiam id pertinere,  quod seniores Galaad uenerunt ad Iephte, ut per etatem senilem posteriora et nouissima tempora accipienda sint. Interpretatur autem Galaad abiiciens, siue reuelatio, quorum utrumque satis apte huic rei congruit, quia primo Dominum Christum abiecerunt, eisque postea reuelabitur.

Quod uero contra filios Ammon dux querebatur Iephte, quibus uictis liberantur, qui eo duce aduersus illos bellare cupiebant, quoniam interpretatur Ammon filius populi mei, siue populus meroris, profecto aut illi significantur inimici, qui ex ipsa gente perseuerantes in infidelitate predicti sunt, aut omnino omnes gehenne predestinati, ubi erit eis fletus et stridor dentium, tanquam populo meroris . Quanquam populus meroris etiam  diabolus et angeli eius non inconuenienter intelliguntur, siue quia eternam miseriam eis quos decipiunt acquirunt, siue quia et ipsi eterne miserie deputati sunt.

Eleganter sane ad exprimendam multo euidentius prophetiam Iephte respondit senioribus Galaad: Nonne uos odio habuistis me, et eiecistis me de domo patris mei, et dimisistis me a uobis? Et quid est quod uenistis, quando tribunati estis? Tale aliquid figuratum est in Ioseph, quem fratres uendentes abiecerunt , et cum fame tribularentur, ad eius opem misericordiamque conuersi sunt . Hic uero multo amplius elucet significatio futurorum, quod non ipsi prorsus fratres qui eiecerunt Iephte ad eum uenerunt, sed Galaad seniores  pro uniuerso illo populo eidem supplicantes. Sicut eadem gens dicitur Isrel, siue in eis qui tunc fuerunt, Christumque reprobauerunt, siue in eis qui ad eius opem postea reuersi sunt; populo enim dicitur inimico, siue in maioribus, siue in posteris suis longa odia trahenti atque seruanti, tandemque conuerso in eis qui tunc conuersuri sunt, Nonne uos habuistis odio me, et eiecistis me de domo patris mei? Hoc enim eis uisum est qui persecuti sunt, quod deiecerunt Christum de domo Dauid, in qua regni eius non erit finis .

Et dixerunt seniores Galaad ad Iephte: Non sic modo uonimus ad te. Tanquam dicerent Iudei conuersi ad Christum: Tunc uenimus ut persequeremur; modo uenimus ut sequamur. Profitentur etiam aduersus  inimicos eum futurum sibi caput. Respondet ille, si eorum uicerit inimicos, quod erit eis in principem; quod Gedeon noluit, cum id Isrelite uoluissent; respondit quippe illis: Princeps uester Dominus erit. Rex enim nomine principis significatur, quod nondum habebat gens illa tempore Iudicum. Ceperunt autem habere Saulem, et deinceps alios successores eius, qui in libris Regnorum leguntur. Nam in Deuteronomio cum eis precipitur qualem debeant habere regem, si hoc eis placuerit, non ibi rex sed princeps appellatur . Sed quia iste Iephte illum figurabat qui uerus est rex, quod etiam in titulo scriptum fuit, qui cruci eius affixus, quem Pilatus delere uel emendare non ausus est; ideo credendum  est, esse dictum: Ero uobis in principem: illi autem dixerant: Eris nobis in caput: quoniam caput uiri Christus ; et ipse est caput corporis Ecclesie . Denique posteaquam eos liberauit Iephte ab omnibus inimicis, non eis factus est rex, ut intelligeremus illud quod dictum est, ad prophetiam potius pertinuisse de Christo, quam ad ipsum proprie Iephte, de quo Scriptura narrationem ita concludit: Et iudicauit Iephte Isrel sex annis, et mortuus est Iephte Galaadites, et sepultus est in ciuitate sua in Galaad. Iudicauit ergo Isrel, sicut et ceteri iudices; non ibi regnauit, ut principes, sicut hi qui Regnorum uoluminibus continentur.

Iam uero posteaquam eis idem Iephte dux constitutus est, misit nuntios ad hostes prius pacis uerba  portantes: illud ostenditur, quod ait Apostolus, in quo Christus loquebatur: Si fieri potest, quod ex uobis est, cum omnibus hominibus pacem habentes . uerba porro ipsa que mandauit Iephte pertractare omnia nimis longum est festinantibus nobis. uidentur tamen mihi sic intelligenda, quantum attinet ad significationem futurorum, ut in eis aduertatur doctrina Christi. Admonet nos quemadmodum sit ambulandum, hoc est, uiuendum inter eos qui non secundum propositum uocati sunt: Nouit enim Dominus, qui sunt eius . Iam uero quod cum esset debellaturus inimicos, factus est super eum spiritus Domini, significatur Spiritus sanctus impertitus membris Christi. Quod autem pertransit Galaad, et Manasse, et transiit speculam Galaad, et ab specula  Galaad transiit ad filios Ammon, proficientia significantur membra Christi ad uictoriam de inimicis reportandam. Galaad quippe interpretatur abiiciens, et Manasse necessitas transeundi. Transeundi sunt ergo a proficientibus abiicientes, id est, contemnentes; transeunda et necessitas, ne forte cum transierit contemnentes qui proficit, cedat terrentibus, Transeunda etiam specula Galaad, quoniam Galaad etiam reuelatio interpretatur. Est autem specula altitudo ad prospiciendum uel ad despiciendum, id est, desuper aspiciendum. Specula itaque Galaad congruenter mihi uidetur significare superbiam reuelationis, unde dicit Apostolus: Et in magnitudine reuelationum ne extollar . Ergo et ipsa transeunda est, id est, non est in ea manendum,  propter cadendi periculum. His pertransitis, facile superantur inimici, quod significat dicendo: Et ab specula Galaad transiit ad filios Ammon, de quibus inimicis iam supra dictum est.

Et uouit Iephte uotum, et dixit: Si traditione tradideris mihi filios Ammon in manu med, et erit quicunque exierit de ianuis domus mee in obuiam mihi in reuertendo me in pace a filiis Ammon, et erit Domino, et offeram eum holocaustoma. Quemlibet in hoc loco cogitauerit, Iephte secundum cogitationem humanam, non uidetur unicam filiam cogitasse; alioqui non diceret, cum illam cernat occurrisse: Heu me! filia mea, impedisti me, in offendiculum facta es in oculis meis. Impedisti enim ita dictum est, tanquam  ad hoc se impeditum iudicauerit, ne illud quod cogitauerat impleret. Sed quem potuit cogitare primitus occurrentem, qui filios alios non habebat? An coniugem cogitauit, et ut hoc fieret Deus noluit, et ut non relinqueret impunitum, ne quis deinceps id auderet; et ut magna prouidentia ex hoc quoque ipso quod accidit, sacramentum Ecclesie figuraret. Ex utroque igitur prophetia coaptata est; ex eo quod uouens cogitauit, et ex eo quod nolenti contigit. Si enim coniugem cogitauit, coniux Christi Ecclesia est: Propterea relinquet homo patrem et matrem, et adherebit uxori sue, et erunt duo in carne una . Sacramentum hoc magnum est, inquit Apostolus, ego autem dico in Christo et in Ecclesia . Sed quia huius Iephte coniux uirgo esse non potuit,  in eo quod filia potius occurrit, et inulta non remansit, prohibitum sacrificium uouentis audacia, et uirginitas Ecclesie figurata est. Nec abhorret a uero, quod filie nomine eadem significatur Ecclesia. Nam cuius alterius typum gerebat etiam illa mulier, cui post tactam fimbriam suam sanate, ait Dominus: Filia, fides tua te saluum fecit; uade in pace . Et certe unde nullus ambigit, discipulos suos ipse sponsi filios appellauit, se apertissime indicans sponsum: Non possunt, inquit, ieiunare filii sponsi, quandiu cum illis est sponsus. ueniet autem dies, cum auferetur ab eis sponsus, et tunc ieiunabunt . Holocaustoma ergo erit Ecclesia, quam uirginem beatus Apostolus appellat , quando in resurrectione mortuorum fiet in uniuersa, quod scriptum  est: Absorpta est mors in uictoria: tunc tradet regnum Deo et Patri . Quod regnum ipsa Ecclesia est, rex ipse cuius figuram uouens ille gestabat. Sed quoniam tunc fiet, cum completa fuerit sexta etas, ideo sexaginta dierum a uirginitate dilatio postulata est. Ex omnibus quippe etatibus Ecclesia congregatur. Quarum prima est ab Adam usque ad diluuium; secunda a diluuio, id est, a Ne usque ad Abraham; tertia ab Abraham usque ad Dauid; quarta a Dauid usque ad transmigrationem in Babyloniam; quinta ab hac transmigratione usque ad uirginis partum; sexta inde usque in huius seculi finem. Per quas sex etates tanquam per sexaginta dies fleuit sancta uirgo Ecclesia uirginalia sua, quia licet uirginalia, tamen fuerant peccata deflenda;  propter que uniuersa ipsa uirgo toto orbe diffusa quotidie dicit: Dimitte nobis debita nostra. Eosdem autem sexaginta dies duos menses maluit appellare, quantum existimo, propter duos homines; unum per quem mors, alterum per quem resurrectio mortuorum; propter quos etiam duo testamenta dicuntur.

Quod uero factum est in precepto in Isrel ex diebus in dies conueniebant lamentari filiam Iephte Galaaditen quatuor dies in anno, non puto significare aliquid post impletum holocaustoma, quod erit uitam eternam; sed preterita tempora Ecclesie, in quibus erant beati lugentes. Quatriduo autem figurata est eius uniuersitas propter quatuor partes orbis,  per quas longe lateque diffusa est. Ad historie uero proprietatem, non arbitror hoc decreuisse Isrelitas, nisi quia intelligebant in ea re iudicium Dei magis ad percutiendum patrem fuisse depromptum, ne tale uouere sacrificium deinceps ullus auderet? Nam quare luctus et lamentatio decerneretur, si uo tum illud letitie fuit?

Si autem et illud quod populus Ephrem postea ab eodem Iephte debellatus est, ad iudicium Dei quod erit in fine referendum est, sicut ipse Dominus dicit. Eos qui noluerunt me regnare sibi, adducite et interficite coram me ; nec ibi quadraginta duo millia, que ceciderunt uacanti numero commemorata sunt. Sicut enim illi duo menses propter sexaginta dies senarium numerum sex etatum significant,  ita et ibi sexies septenarius ductus hoc idem figurat, quantum ad sex etates seculi pertinet; sexies enim septem quadraginta duo sunt; nec frustra et ipse Iephte sex annis populum iudicauit.



CAPUT XuI. De Manue et uxore eius sterili, quibus angelus Domini promisit filium Samson Nazareum Domini, et de holocausto quod idem Manue ab angelo admonitus offerebat Deo.

 Erat autem uir quidam de Saraa, et de stirpe Dan, nomine Manue, habens uxorem sterilem. Cui apparuit angelus Domini, et dixit ad eam: Sterilis es, et absque liberis; sed concipies et paries filium. Caue ergo ne uinum bibas, ac sicerum, nec immundum quidquam comedas; quia concipies et paries  filium, cuius non tanget caput nouacula; erit enim Nazareus Dei ab infantia sua, et ex matris utero, et ipse incipiet liberare Isrel de manu Philistinorum. Queri potest quomodo dixerit angelus ad matrem Samson, cum annuntiaret ei filium futurum, quia sterilis erat: Et nunc obserua, et non bibas uinum et siceram, non manduces omne immundum. Quid est enim immundum, nisi forte dissolutio discipline, que esse ceperat in Isrel, et iam ad ea manducanda eos labefecerat, que prohibuerat Deus in generibus animalium? Cur enim non credatur etiam hoc eos multo procliuius facere potuisse, qui etiam ad cultum idolorum transgrediebantur?

Que cum uenisset ad maritum suum, dixit ei: uir Dei uenit ad me, habens uultum angelicum, terribilis  nimis. Quem cum interrogassem quis esset, et unde uenisset, et quo nomine uocaretur, noluit mihi dicere. Quod mater Samson uiro suo indicans quemadmodum illi angelus annuntiauerit filium futurum dixit: Et interrogabam eum unde esset, et nomen suum non annuntiauit mihi, queri potest utrum uerum dixerit, quoniam non legitur, cum ei angelus loqueretur? Sed intelligendum est hoc ibi Scripturam tacuisse, hic autem commemorasse quod ibi tacuerat. Illud etiam quod non ait: Interrogaui eum quid uocaretur, et nomen suum non annuntiauit mihi, sed ait: Interrogaui unde esset, uidetur inconsequens quod addit: Et nomen suum non annuntiauit mihi; non enim nomen eius interrogauerat, cum quereret unde esset  sed locum uel ciuitatem, cum hominem putaret. Nam et hominem Dei eum appellauit, specie tamen uel habitu angelo similem, hoc est, quia tam preclarum uidit, sicut ipsa narrauit. Sed si ita distinguatur: Et interrogabam eum unde esset et nomen suum, ut subaudiatur, interrogabam eum, et postea inferatur, non annuntiauit mihi, non habet questionem: ad utrumque enim referri potest quod ait, Non annuntiauit mihi, id est, unde esset, nec nomen suum. Sed hoc respondit: Ecce concipies et paries filium. Caue ne uinum bibas ac siceram, et ne aliquo uescaris immundo; erit enim puer Nazareus Dei ab infantia sua, et ex utero matris usque ad diem mortis sue, et cetera. Item quod ait eadem mulier dictum sibi esse ab angelo, quoniam Nazareus  Dei erit puer, a uentre usque ad diem mortis sue, non legitur ab angelo dictum. Et quod legitur dictum: Ipse incipiet saluum facere Isrel de manu Philisthiim, non est a muliere commemoratum. Ita et aliquid non dixit quod audiuit; et tamen nichil credenda est dixisse quod non audiuit; sed Scripturam potius non omnia uerba angeli posuisse, cum ipsum mulieri loquentem insereret narrationi. Ideo autem dictum est: A uentre usque ad diem mortis sue, quia Nazarei dicebantur in lege, ad tempus qui uotum habebant, secundum ea que Scriptura per Moysen preceperat . Unde est hoc quod huic iussum est, ut ferrum non ascenderet in caput eius, et uinum et siceram non biberet, hoc enim tota uita sua obseruauit Samson, quod illi qui uocati  sunt Nazarei certis diebus obseruabant uouentes uotumque reddentes.

Dixitque Manue ad angelum Domini: Obsecro te ut acquiescas precibus meis, et faciamus tibi hedum de capris. Cui respondit angelus Domini: Si me cogis, non comedam panes tuos. Sin autem uis holocaustum facere, offer illud Domino. Et nesciebat Manue quod angelus Dei esset, et cetera. Quod dicit Scriptura quoniam ignorauit Manue quod angelus Dei est, manifestum est etiam eius uxorem hominem credidisse. Quod ergo ei dixit: uis faciamus tibi nunc in conspectu tuo hedum caprarum? tanquam hominem inuitauit, sed ita ut hoc cum illo epularetur, quod sacrificium fecisset. Nam facere hedum caprarum non solet dici, nisi cum fit sacrificium. Denique et ille  ita respondit: Si uim feceris mihi, non manducabo de panibus tuis; ubi ostendit se fuisse ad epulas inuitatum. Deinde addidit: Et si feceris holocaustum, Domino offeres illud. Utique ideo dixit, si feceris holocaustum, quia ille dixerat: Faciamus in conspectu tuo hedum caprarum. Non autem omne sacrificium holocaustum erat; nam de holocausto non manducabatur, quia totum incendebatur, et ideo uocabatur holocaustum. Sed angelus etiam non manducaturus, holocaustum fieri potius admonuit, non tam sibi, sed Domino propter hoc maxime, quia gens Isrel illo tempore consueuerat quibuslibet diis falsis sacrificare. Unde et tunc offenderat Deum, ut traderetur inimicis per quadraginta annos.

 Cumque ascenderet flamma altaris in celum, angelus Domini in flamma pariter ascendit. Quod cum uidissent Manue et uxor eius, proni ceciderunt in terram, et ultra non eis apparuit angelus Domini. Statimque intellexit Manue angelum Domini esse, et dixit ad uxorem suam: Morte moriemur, quia uidimus Dominum, et reliqua. Quid sibi uult quod posteaquam manifestatus est Manue et uxori eius angelus qui cum eis loquebatur, dixit idem Manue uxori sue: Morte moriemur, quoniam Deum uidimus; ex illa scilicet legis sententia ubi scriptum est: Nemo potest faciem meam uidere et uiuere . Opinabantur ergo ut homines Deum se uidisse tanto utique miraculo facto, quod in igne sacrificii stetit, qui cum illis prius quasi homo loquebatur. Sed  Deum in angelo, an Deum ipsum angelum appellabant? Sic enim scriptum est: Et sumpsit Manue hedum caprarum, et sacrificium obtulit super petra Domino mirabilia facienti, et Manue et uxor eius exspectabant. Et factum est, dum ascenderet flamma desuper altare ad celum, et ascendit angelus Domini in flamma. Quod cum uidissent Manue et uxor illius ceciderunt super faciem super terram, et non apposuit ultra angelus Domini apparere ad Manue et ad uxorem eius. Tunc cognouit Manue, quoniam angelus Domini est, et dixit Manue ad uxorem suam: Morte moriemur, quoniam Deum uidimus. In his ergo uerbis, quia non dixit: Morte moriemur, quoniam angelum Domini uidimus, sed, Deum uidimus, oritur questio utrum in angelo intelligebant Dominum, an  eumdem angelum Deum uocabant. Illud enim tertium, quod Deum putauerant qui erat angelus, dici non potest, apertissime dicente Scriptura: Tunc cognouit Manue, quoniam angelus Domini est. Sed unde metuebant mortem? non enim Scriptura in Exodo dixerat: Nemo uidebit faciem angeli, et uiuet; sed, faciem meam dixit, cum Deus loqueretur. An et in hoc ipso, quod in angeli presentia Deum cognouerat Manue, ita perturbatus est ut timeret mortem. Quod autem illi uxor sua respondit: Si uellet Dominus mortificare nos, non accepisset de manu nostra holocaustauma et sacrificium, nec illuminasset nobis omnia hec, sed nec audita fecisset nobis hec: utrum ipsum angelum crediderunt accepisse sacrificium, quia uiderunt eum in altaris flamma stetisse?  an per hoc intellexerunt accepisse Dominum, quia hoc fecit angelus, ut se ostenderet angelum? Quodlibet autem horum sit, iam tamen angelus dixerat: Si autem facis holocaustum, Domino offer illud, hoc est, non mihi sed Domino, Quod ergo stetit angelus in altaris flamma, magis significasse intelligendus est illum magni consilii Angelum in forma serui, hoc est, in homine quem suscepturus erat, non accepturum sacrificium, sed ipsum sacrificium futurum. Quid est quod ad uisionem angeli uir sit timidus, et mulier audax? nisi quod nobis quoties celestia demonstrantur, spiritus quidem pauore se concutit; se tamen spes presumit. Inde namque spes ad maiora audenda se erigit, unde turbatur spiritus,  qui ea que superna sunt prior uidit; quia cum altiora secretorum celestium subleuata mens conspicit, cuncta humanarum uirium soliditas contremescit.



CAPUT XuII. De ultione quam fecit Sampson in Philisteis, propter sponsam sibi ablatam.

 Ascenderuntque Philistiim et combusserunt tam mulierem quam patrem eius, quibus ait Sampson: Licet hoc feceritis, tamen adhuc ex uobis expetam ultionem, et tunc quiescam. Percussitque eos ingenti plaga ita ut stupentes suram femori imponerent. Et descendens habitauit in spelunca petre Etham. Hoc in editione LXX interpretum legitur: Percussit alienigenas Sampson tibiam super femur.  Quid est quod dictum est, quod percussit alienigenas Sampson tibiam super femur? Quis enim habet tibiam super femur cum tibia deorsum uersus non sit, nisi a genu usque ad talum? Deinde si locum corporis significaret ubi eos uulnerauit, nunquidnam omnes quos percussit, in uno corporis loco fuerat uulneraturus? Quod si esset credibile, possemus forsitan suspicari eum pugnasse tibia alicuius animalis, tanquam fuste, et ea illos super femur percussisse, sicut de illo scriptum est, quod maxilla asini mille occiderit. Sed neque illud, ut dixi, credibile est quod pugnans unum tantum locum obseruauerit ubi eos percuteret. Et non ait Scriptura, Percussit eos tibia super femur, sed tibiam super femur. Nimirum ergo inusitata locutio facit obscuritatem: ita enim dictum  est ac si diceretur, Percussit eos ualde mirabiliter, id est, ut admirando stupentes tibiam super femur ponerent, tibiam scilicet unius pedis super femur alterius, sicut solent sedere qui mirando stupent: tanquam si diceretur, Percussit eos manum ad maxillam, id est, tanta cede, ut manum ad maxillam tristi admiratione ponerent. Hunc sensum ita se habere etiam interpretatio, que est ex Hebreo, satis edocet; nam ita legitur: Percussit eos ingenti plaga, ita ut stupentes suram femori imponerent; tale est enim ac si diceret, Tibiam femori imponerent; quoniam sura utique retrorsus cum tibia est.



CAPUT XuIII. Quod tria millia uirorum de Iuda Sampson uoluerunt tradere in manus Philistinorum, quibus ille traditus percussit ex Philistiim in mandibula asini mille  uiros.

 Descenderunt ergo tria millia uirorum de Iuda ad specum silicis Etham, dixeruntque ad Sampson: Nescis, quod Philistiim imperent nobis? Quare hoc facere uoluisti? Quibus ille ait: Sicut fecerunt mihi feci eis. Ligare, inquiunt, te uenimus, et tradere in manus Philistinorum. Respondit: Iurate mihi, quod me non occidatis, et reliqua. Septuaginta: Et ait Sampson uiris Iuda: Iurate mihi, ne interficiatis me uos, et tradite me eis, ne forte occurratis in me uos. Quid est, quod ait Sampson uiris Iuda: Iurate mihi, ne interficiatis me uos, et tradite me eis, ne forte occurratis in me uos? Quam locutionem ita nonnulli interpretati sunt, ne forte ueniatis aduersum  me uos. Sed hec eum, ne ab his interficeretur dixisse, illud indicat quod in libro Regnorum scriptum est, iubente Salomone, ut homo occideretur, et dicente: uade, occurre illi , quod ideo non intelligitur, quia non est consuetudinis apud nos ita dici. Sic enim quod militares potestates dicunt: uade, alleua illum, et significat, occide illum, quis intelligat, nisi qui illius locutionis consuetudinem nouit? Solet et uulgo apud nos dici, compendiabit illi, quod est, occidet illum, et hoc nemo intelligit nisi qui audire consueuit. Hec est enim uis generalis omnium locutionum, ut quemadmodum ipse lingue, non intelligantur, nisi audiendo uel legendo discantur. Inuentamque maxillam, id est, mandibulam, asini, que iacebat, arripiens interfecit  in ea mille uiros, et ait: In maxilla asini, in mandibula pulli asinarum deleui eos, et percussi mille uiros, et reliqua. Quorum hic per maxillam asini, nisi predicatorum Ecclesie persone signantur? Redemptor enim noster simplicitatem atque patientiam predicantium sue manu uirtutis tenens a uitiis suis carnalibus interfecit, et, maxilla in terram proiecta, postmodum aquas fudit, quia data morti predicatorum corpora, magna populis monstrauere miracula.



CAPUT XIX Quod Sampson fores porte urbis Gaze cum postibus suis nocte tulit, atque in montem portauit; et quod concupiuit in Gaza mulierem meretricem, a qua ipse per proditionem deceptus est.

 Abiit quoque in Gazam, et uidit ibi  mulierem meretricem, ingressusque est ad eam. Quoa cum audissent Philistiim, et percrebuisset apud eos intrasse urbem Sampson, circumdederunt eum, impositis in porta ciuitatis custodibus, et ibi tota nocte cum silentio prestolantes ut facto mane exeuntem occiderent. Dormiuit autem Sampson usque ad noctis medium. Et inde consurgens, apprehendit ambas porte fores cum postibus suis et sera, impositasque humeris suis portauit ad uerticem montis, qui respicit Hebron, et reliqua. Quem in hoc facto, nisi Redemptorem nostrum, Sampson ille significat? Quid Gaza ciuitas, nisi infernum, signat? Quid per Philisteos, nisi Iudeorum perfidia, demonstratur? qui cum mortuum Dominum uiderent, eiusque corpus in sepulcro iam positum, custodes illico deputauerunt et eum, qui  auctor uite claruerat, in inferni claustris retentum, quasi Sampson in Gaza, se deprehendisse iactati sunt. Sampson uero nocte media non solum exiit, sed etiam portas ciuitatis tulit; quia Redemptor noster uidelicet ante lucem resurgens, non solum liber de inferno exiit, sed ipsa etiam inferni claustra destruxit, portas tulit, et montis uerticem subiit, quia surgendo claustra inferni abstulit, et ascendendo celorum regna penetrauit. Sampson diuina promissione generatur, spiritum comitantem habebat. Sic enim legimus quia benedixit eum Dominus, et cepit spiritus Domini comitari cum eo in castra; et ideo futurum preuidens sacramentum, ex alienigenis poscebat uxorem, quod pater eius ac mater ut scriptum  est, ignorabant, quoniam a Domino est, meritoque fortior ceteris habebatur, quia cum spiritus Domini dirigebat, quo duce solus nunc alienigenarum fugabat populos, nunc leonem, fortitudine insuperabilis, discerptum manibus diuidebat. Utinam tam cautus ad seruandam gratiam, quam fortis ad superandam bestiam! Et fortasse hoc non solum uirtutis miraculum, sed etiam sapientie mysterium, prophetie oraculum fuit. Neque enim otiosum uidetur, quod, cum contenderet ad mysterium nuptiarum, leo rugiens occurrit ei, quem manibus ille discerpsit; in cuius corpore connubio potiturus optato, congregationem apum reperit, et mel sustulit de ore eius, quod patri edendum tribuit et matri. Habebat populus gentium mella, quia credidit, qui corpus feritatis  erat ante, nunc Christi est. Nec ipsa uacat questio sacramentis, quam proposuit satellitibus suis, dicens: De edenti exiuit esca, et de potente exiuit dulce. Denique eo usque mystica, ut tribus diebus eius reuelatio quereretur, que non potuit, nisi per fidem Ecclesie, die septima, completo legis tempore, post passionem Domini reuelari. Sic enim habes, quia et apostoli ideo non intelligebant, quia iehsu nondum fuerat honorificatus. Quid, inquit, dulcius melle? et quid fortius leone? Ad que ille respondit: Si non domuissetis uitulam meam, non inuenissetis questionem meam. O diuinum mysterium! O euidens sacramentum! Euasimus interemptorem, potentem uicimus. Ibi nunc cibus uite est, ubi erat ante misera fames mortis, in salutem pericula, in suauitatem  amaritudo conuertitur, gratia ex offensione processit, potentia ex infirmitate, uita de morte. Sunt tamen qui contrario putent fundari non potuisse coniugium, nisi occiso leone de tribu Iuda: et ideo in corpore eius, hoc est Ecclesia, apes repertas, que condunt mella sapientie, quia post Domini passionem magis apostoli crediderunt. Hunc igitur leonem Sampson quasi Iudeus occiderit, sed in eo mel quasi in figura redimende hereditatis inuenerit, ut reliquie salue fierent secundum electionem gratie .

Et cecidit, inquit, super eum spiritus Domini, et descendit in Ascalonem, et percussit inde triginta uiros. Neque enim poterat uictoriam non tenere, qui sacramenta cernebat. Accipiunt itaque in scholis  primum sapientie conuersationis insigne qui absoluunt et renuntiant questionem, rursus hic alio obruunt mysterio, quod uxor eius aufertur. Et ideo uulpes incendunt manipulos alienigenarum; eos enim qui aduersus diuina sacramenta contendunt, decipere sua consueuit astutia. Unde iterum dicit in Canticis canticorum: Prehendite nobis uulpes, pusillas exterminantes uineas, ut uinee nostre floreant . Bene pusillas uineas dixit, quia maiores uineas exterminare non poterant, licet fortibus, et diabolus sit pusillus; ergo ille  inuictus quandiu habuit gratiam spiritalem, sicut Dei populus ille electus a Domino,  ille Nazareus in lege. Inuictus ergo Sampson, atque ita insuperabilis, ut in maxilla asini uiros mille percuteret, ita plenus gratie celestis, ut etiam aquam in maxilla asini sitiens reperiret siue hoc admiraculum conferas, siue ad mysterium uertas, quod in populi foret humilitate gentilis et requies et triumphus, iuxta quod scriptum est: Qui te percusserit in dexteram maxillam, prebe illi et alteram . Per hanc enim iniurie patientiam, quam erudiunt sacramenta baptismatis, de quibusdam stimulis iracundie triumphamus, ut morte obita resurrectionis requiem consequamur. Ille ergo Sampson, qui funes intextas neruis, qui nouas restes, sicut mollia fila, dissoluit; ille Sampson, qui crinium suorum palo conscripta defixo uincula non sensit, quandiu  habuit gratiam spiritalem; is, inquam, posteaquam spiritus Dei discessit ab eo, longe mutatus ab illo Sampsone, qui rediit Allophylorum indutus exuuias, in mulieris genibus uirtutis sue degener colligatus et captus in iusto crine tondetur. Tantumne ergo momenti crines habuere capitis, ut manentibus his, uirtus inuicta duraret: tonso autem capite fortitudo omnis uiri subito solueretur? Non ita est, ut tantam uim corporalium capillorum putem. Sunt quidam crines religionis et fidei, crines Nazarei in lege perfecti, in parcimonia et abstinentia consecrati, quibus illa in typo Ecclesia, que pedes Domini oleo perfuderat, uerbi celestis uestigia detergebat, tunc eum et secundum carnem nouerat Christum, iuxta uidelicet crines  , ex illo capite pullulantes, de quo dictum est: Caput enim uiri-Christus . Et alibi: Caput est aurum cefaz, crines eius ac zeter nigri et boni. Abietes nauis Tharsis, que fluctibus supernatent, mundi tutum remigium salutis exhibeant. Unde in Euangelio Dominus noster uisibilis capitis et intelligibiles capillos quosdam esse significans ait: Sed et capilli capitis uestri a Deo omnes numerati sunt , spiritalium uidelicet significans facta uirtutum; neque enim de capillis nostris cura est Deo: quanquam et illud non absonum sit existimari, quia pro maiestate diuina eum latere nichil possit. Sed quid mihi prodest, si Deus omnipotens meos nouit capillos? Illud mihi redundat et proficit, si bonorum operum peruigil  testis remunerationem glorie donet eterne. Denique et ipse per Sampson non corporales, sed intelligibiles hos capillos declarans ait: Et si tonsus fuero, discedet a me uirtus mea. Hoc de mysterio est. Nunc nos lectionis seriem consideremus. Supra habes, quia benedixit eum Dominus, et cepit spiritus comitari cum eo. Infra ait: Et decidit super eum spiritus Domini. Iterum ait: Et si tonsus fuero, discedet a me uirtus mea. Posteaquam tonsus est, uide Scriptura quid dicat: Dominus, inquit, discessit a me. uides ergo, quia ille, qui comitabatur, ipse discessit. Idem est ergo Dominus, qui spiritus Domini, hoc est, ipsum spiritum Dei, Dominum nuncupauit, sicut et Apostolus ait: Dominus enim spiritus est; ubi  enim spiritus Domini, ibi libertas . Habes ergo Dominum. Dicit etiam Spiritum sanctum; non enim unus, sed unum sunt Spiritus sanctus et Filius. Hoc quoque loco uirtutem dixit, et Spiritum significauit. Sicut enim Pater uirtus, ita et Filius uirtus, et Spiritus sanctus uirtus est. De Filio legisti, Christum Dei uirtutem esse atque sapientiam . Legimus etiam quod uirtus est Pater, sicut scriptum est: uidebitis Filium hominis sedentem ad dexteram uirtutis . Hic utique uirtutem Patrem dixit, cuius ad dexteram Filius sedet sicut habet: Dixit Dominus Domino meo: Sede ad dexteram meam . uirtutem etiam Spiritum sanctum ipse Dominus nuncupauit, dicens: Accipietis uirtutem aduenientem in uos Spiritu sancto: ipse enim Spiritus uirtus  est .

Sampson autem cum apprehendissent Philistiim, statim eruerunt oculos eius, et duxerunt Gazam uinctum catenis, et clausum in carcere molere fecerunt. Secundum est quod aliquando prius oculus obtunditur, et postmodum captus animus per exteriora desideria uagatur, ut ceca mens, quo ducatur nesciat, et carnis sue illecebris sese libenter subdat. Aliquando uero prius desideria carnis ebulliunt, et post longum usum illiciti operis oculum cordis claudunt. Nam sepe mens recta cernit, nec tamen audenter contra peruersa se erigit, et renitens uincitur, dum hoc ipsum, quod agit, diiudicans, carnis sue delectatione superatur. Quia enim plerumque prius oculus contemplationis amittitur, et post per carnis desideria  huius mundi laboribus animus subiugatur, testatur Sampson ab Allophylis captus, qui postquam oculos perdidit, ad molam deputatus est, quia nimirum maligni spiritus postquam tentationum stimulis intus aciem contemplationis effodiunt, foris in circuitum laborum mittuntur.



CAPUT XX. Quod Sampson cecus in conuiuium Philistinorum ad insultandum adductus, duas columnas domus concussit, et ruente tota fabrica secum plurimos hostium interfecit.

 Et apprehendens ambas columnas quibus innitebatur domus, alteramque earum dextra, et alteram leua tenens, ait: Moriatur anima mea cum Philistiim. Concussisque fortiter columnis, cecidit domus  super omnes principes et ceteram multitudinem, que ibi erat, multosque plures interfecit moriens, quam antea uiuus occiderat, et reliqua. Cuius hoc loco per Sampson, nisi Redemptoris nostri, persona signatur? Sampson enim dum uiueret, paucos occidit; euerso uero templo, maximam aduersariorum suorum multitudinem etiam ipse moriens strauit. Et, Domino nostro predicante, pauci ex plebe Isrelitica crediderunt; innumeri uero gentium populi uiam uite illo moriente secuti sunt. Superbos namque, dum adhuc passibilis uiueret, pertulit; a passibili uero uita mortuus, strauit. Hunc uero Sampson in semetipso dudum figuraliter expressit, qui paucos quidem dum uiueret interemit; destructo autem templo, hostes  innumeros, cum moreretur, occidit. Quia nimirum Dominus ab elatione superbie paucos cum uiueret, plures uero, cum templum sui corporis solueretur, exstinxit, atque electos ex gentibus, quos uiuendo sustinuit, simul omnes moriendo prostrauit. Et ut breuiter simul omnia que de Sampson dicta sunt colligam, allegorice Sampson, quondam Domini Nazareus, habet quidam in typum Christi gestum. Primum, quod ab angelo natiuitas eius annuntiatur. Deinceps, quoniam Nazareus dicitur, et ipse liberat Isrel de hostibus. Postremo, quod templum illorum subuertit, et perierunt multa millia hominum, qui illum illuserunt. Natiuitas ista Sampson, que per angelum annuntiatur, similitudinem habet primum prophetarum, qui natiuitatem Domini secundum carnem  annuntiauerunt; deinceps etiam angeli, qui ad Mariam loquitur, dicens: Maria, inuenisti gratiam ante conspectum Domini, et accepisti in utero, et paries filium, et uocabitur nomen eius Emmanuel; hic enim saluum faciet populum a peccatis eorum . Sampson autem interpretatur, sol. Sed quia et Redemptor noster sol appellatur, audi ipsum Dominum Iesum per prophetam eo nomine uocari: Orietur uobis sol iustitie, et sanitas in pennis eius . uere enim hic sol iustitie est, qui omnium credentium mentes celesti lumine clarificat; hic uere Nazareus et sanctus Dei, cuius in similitudinem ille Nazareus est nuncupatus. Iste ergo cum tenderet ad mysterium nuptiarum, leo rugiens occurrit ei. Sed quis primum erat in Sampson, obuium leonem necans,  cum petende uxoris causa ad alienigenas tenderet, nisi Christus, qui Ecclesiam uocaturus ex gentibus dicit: Gaudete, quia ego uici mundum . Quid sibi uult ex ore eius leonis occisi fauus extractus, nisi, quia, ut conspicimus, gentes ipse regni terreni, que aduersus Christum ante fremuerant, nunc iam perempta feritate dulcedine euangelice predicationis etiam monumenta prebent? Item quod in semetipso expressit, quod paucos quidem, dum uiueret, interemit; destructo autem templo, hostes innumeros, cum moreretur, occidit: quia nimirum Dominus ab elatione infidelitatis paucos cum uiueret, plures uero cum templum sui corporis solueretur, exstinxit, atque elatos ex gentibus, quos uiuendo sustinuit, simul omnes moriendo prostrauit. Iam uero  reliqua eius, quod ei mulier subdola caput raserit, et Allophylis illudendum tradiderit, quod captiuatus est, quod cecatus est, quod ad molam deputatus est: in his non Christus, sed illi figurantur qui solo tantum in Ecclesia Christi nomine gloriantur, et malis actibus iugiter implicantur. uir enim in nobis sensus rationalis intelligitur, caro autem quasi in typo mulieris accipitur. Si enim mulieri, id est, carni nostre blandiente libidine uel reliquis malis operibus cesserimus, gratia spiritus, que Nazarei crine significatur, nudati exspoliamur atque decipimur: ita enim superbis et peccatoribus, uiolata Christi gratia, sicut Sampson incisa coma, diabolus illudit. Sed quid est quod Sampson ille ab Allophylis captus,  posteaquam oculos, perdidit, ad molam deputatus est, nisi quod maligni spiritus postquam tentationum stimulis intus aciem contemplationis effodiunt, foris hominem in circuitum laborum mittunt? sicut iam supra dictum est. Quod si aliquando idem homo agendo penitentiam redeat, ille uelut coma reducitur, id est, gratia reflorescente reparatur ad uirtutem; deinde, cupiditatis ac luxurie subuersis columnis, uictores hostes deiicit, et reparato certamine in finem fortissime de omnibus triumphabit.



CAPUT XXI. De ultione stupri in Beniaminitas ab Isrel confecta.

 Egressi sunt itaque omnes filii Isrel et pariter congregati, quasi uir unus, de Dan usque Bersabee  et terra Galaad ad Dominum in Maspha, omnesque anguli populorum, et cuncte tribus Isrel in Ecclesiam populi Dei, conuenerunt quadraginta millia peditum pugnatorum, et reliqua. Quod tribum Beniamin in carnis scelere deiectam dum collectus omnis Isrel ulcisci uoluisset, prius ipse prostratus est, et tunc peccatricem tribum funditus exstinxit: significat quod is qui semetipsum prius non iudicat, quid in alio rectum iudicet, ignorat; et si nouit fortasse per auditum, quod rectum iudicare debeat, recte tamen iudicare aliena merita non ualet, cui  conscientia innocentie proprie nullam iudicii regulam prebet. Hinc est quod cum tribus Beniamin in carnis scelere fuisset obruta, collectus omnis Isrel ulcisci iniquitatem uoluit, sed tamen semel et iterum in belli certamine ipse prostratus est. At consulto Domino si ad ulciscendum ire debuissent, iussum est quia iuxta diuine uocis imperium perrexit, et semel, et secundum perdidit, et tunc demum, peccatricem tribum ualde feriens, pene funditus exstinxit. Quid est ergo, quod in ultionem sceleris inflammatur, et tamen prius ipse prosternitur, nisi quod prius ipsi purgandi sunt, per duos aliorum culpe feriuntur, et ipsi iam mundi per ultionem ueniant, qui aliorum uitia corrigere festinant? Unde et insidiantibus quibusdam et puniendam adulteram  deducentibus dicitur: Qui sine peccato est uestrum, primus in illam lapidem mittat ; ad aliena quippe ibant peccata punienda, et sua reliquerant; reuocentur itaque intus ad conscientiam, ut prius propria corrigant, et tunc aliena reprehendant: unde necesse est ut, cum contra nos ultio diuini examinis cessat, nostra se conscientia ipsa reprehendat, atque ad lamenta penitentie ipsa se contra semetipsam erigat, nec contra bonos elata, et sibi humilis; sed contra se rigida sit, bonis uero omnibus submissa.





INCIPIT COMMENTARIUM IN LIBRUM RUTH.



CAPUT PRIMUM. Transitus Elimelech et Nemi uxoris sue cum duobus liberis de Bethleem Iuda in terram Moab, ut peregrinarentur ibi.

Scrutantibus ergo historiam Ruth, supplicandum nobis eum esse censemus, qui de eius stirpe nasci uoluit, et homo inter homines conuersari, qui idem et Deus est, ut sua gratia nos illustrare dignetur, quatenus aliqua de ipsa historia sensu mystico ad laudem eius et ad utilitatem sancte Ecclesie opportune nos proferre concedat: ut totum sit ipsius muneris, et quod alienigena populo Dei dignanter associata  est, et quod elinguis bonitatem ac misericordiam Dei predicare permissus est. Unde primum consideremus quid illud significet, quod in capite ipsius historie scriptum est:

 In diebus unius iudicis, quando iudices preerant, facta est fames in terra. Quid enim significat fames ista in terra in diebus iudicis unius? nisi quod ob raritatem spiritalium doctorum et magistrorum populi Dei, quibus iudicandi auctoritas est delegata, fames non panis nec cibi, sed audiendi uerbum Dei in terra nata erat synagoge, quando lex ipsa per Iudaicas traditiones corrupta est , ac psalmi atque prophete, nec non et historie diuine non secundum suam proprietatem ueraciter intellecte, sed secundum carnalem sensum stulta  interpretatione confusa sunt. Abiit itaque homo de Bethleem Iuda, ut peregrinaretur in regione Moabitide cum uxore sua et duobus liberis. Hunc hominem quidam Decalogum legis intelligi uoluerunt, uxorem autem eius Synagogam, et duos filios, duos honores siue ordines dignitatum, qui temporibus ueteris Testamenti regiminis loco dominari uidebantur, hoc est, regalis honor atque sacerdotalis. Isti quippe ordines non solum in gente Iudeorum, sed et in ceteris nationibus iure potestatis excellebant, atque ideo duarum plebium, Isrelitarum uidelicet et proselytorum, quodammodo sibi copulam  acquirebant, sicut temporibus Dauid, et Salomonis atque aliorum regum factum est. Alii autem ipsum hominem ad Dominum Iesum Christum referunt, qui per uirginem natus in Bethleem Iuda, peregrinationem huius mundi uisitare uoluit cum uxore sua, sancta uidelicet Ecclesia, quam exhibuit sibi formosam, non habentem maculam aut rugam , et cum duobus liberis, quos intelligere possumus duos ordines, hoc est, prophetarum et apostolorum, qui bene liberi dicuntur, quia Redemptoris nostri sanguine a peccati iugo et uetusta seruitute liberati esse noscuntur.

Ipse uocabatur Elimelech, uxor autem eius Nemi, et duo filii, alter Maalon, et alter Chelion, Ephrathei de Bethleem Iuda. Elimelech quippe interpretatur,  Deus meus. Et quis hoc nomine melius censeri potest nominatus quam Saluator noster? ad quem Psalmista ait: Intende uoci orationis mee, rex meus et Deus meus . Et Apostolus: Quorum patres, inquit, et ex quibus Christus secundum carnem, qui est super omnia Deus benedictus in secula . Uxor autem eius uocabatur Nemi, hoc est, pulchra, cui sponsus in Cantico canticorum ait: Pulchra es, amica mea, suauis et decora sicut Hierusalem, terribilis ut castrorum acies ordinata. Duo autem filii Elimelech erant Maalon et Chelion; quorum prior interpretatur de fenestra, siue a principio; alter autem, consummatio. Sed prior bene potest per typum prophetas exprimere; quia per ipsos, quasi de fenestra, primum fidei lumen in orbem processit, ac  ipsi ueri luminis, quod est Christus, primi predicatores fuere. Sequens uero qui interpretatur consummatio, demonstrat Apostolos, qui hoc quod prophete per enigma designauerunt, apertis uocibus explanauerunt, atque ad consummationem pleni intellectus perduxerunt; ad quos ipsa ueritas in Euangelio ait: Beati oculi qui uident que uos uidetis, et aures que audiunt que uos auditis. Dico enim uobis quod multi prophete et iusti uoluerunt uidere que uos uidetis, et non uiderunt; et audire que auditis, et non audierunt . Isti ergo merito Ephrathei et de Bethleem Iuda exorti memorantur, quia pane celesti satiati per predicationem Euangelii fructus colligebant credentium populorum. Ephratheus ergo frugifer, et Bethleem domus panis, atque Iuda confessio dicitur.  Precepit ergo Dominus discipulis suis in Euangelio, ut turbas ipsi reficerent, dicens eis: uos date illis manducare . Et item: Euntes, inquit, predicate Euangelium regni . Et item: Ego, ait, elegi uos de mundo, ut eatis, et fructum deferatis, et fructus uester maneat .

Ingressisque regionem Moabitidem, morabantur ibi; et mortuus est Elimelech maritus Nemi. Ordinatis ergo ab ipso Domino doctoribus et ad salutem hominum destinatis, qui in Iudea primitus, secundum preceptum Domini, oues que perierant domus Isrel, requirere certabant, subito passio interuenit Redemptoris, qui posteaquam resurrexerit a mortuis, cum carne quam assumpsit de homine pro hominibus, ascendit in celum, et sedit in dextera Dei, remansitque  sponsa ipsius, hoc est sancta Ecclesia in incolatu istius mundi, cum filiis suis sanctis utique doctoribus, qui acceperunt uxores Moabitides, quarum una uocabatur Orpha, et altera Ruth, cum apostoli et predicatores sancti duarum plebium sibi associabant consortium, quia alii ex ipsis directi sunt ad predicandum in circumcisionem, alii uero ad gentes conuocandas in societatem fidei. Unde apostolus Paulus ad Galatas scribens, ait: Qui enim operatus est Petro in apostolatu circumcisionis, operatus est et mihi inter gentes. Et cum cognouissent gratiam, que data est mihi, Petrus et Iacobus et Iohannes, qui uidebantur columne esse, dextras dederunt mihi et Barnabe societatis, ut nos in gentes, ipsi autem in  circumcisionem, et cetera . Quod bene ipsa nomina mulierum exprimunt; Orpha enim interpretatur ceruix eius. Ruth uero, uidens, uel festinans, siue definiens. Et quid per Orpham, nisi credentes ex Iudeis designantur? qui ceruicis nomine rite nuncupantur; quia robur fidei, et fortitudinem bone operationis post resurrectionem Domini ipsi primi acceperunt, unde et de primitiua in Hierusalem Ecclesia scriptum est: Quia multitudinis credentium erat cor unum, et anima una, nec quisquam eorum que possidebat aliquid suum esse dicebat, sed erant illis omnia communia . Quid autem per Ruth, que uidentis uel festinantis uel definientis nomine decoratur, nisi obedientia et crudelitas gentium monstratur? de qua Dominus per Psalmistam  ait: Populus, quem non cognoui, seruiuit mihi. Ab auditu auris obediunt mihi . Et item: Aethiopia, inquit, festinauit manus eius dare Deo . Conuocabantur ergo he due plebes per doctores sanctos ad consortium fidei, et ad societatem electorum per Euangelium sunt copulate, quatenus ex diuersis gregibus, secundum sententiam Domini, unum fieret ouile et unus pastor .



CAPUT II. Quod ibi eis morantibus decem annis ambo liberi eorum mortui sunt, Mahalon uidelicet et Gelion, remansitque mulier orbata duobus liberis et marito.

 Manseruntque ibi decem annis, et ambo mortui  sunt, Mahalon uidelicet et Chelion. Remansitque mulier orbata duobus liberis et marito. Et surrexit ut in patriam pergeret cum utraque nuru sua de regione Moabitide. Audierat enim quod respexisset Dominus populum suum, et dedisset eis escas. Manserunt ergo duo filii Elimelech in terra peregrinationis sue decem annis, et mortui sunt, cum apostoli et prophete post perfectionem pii laboris, quem habebant in doctrina plebium et exercitio uirtutum, de incolatu istius mundi ad celeste regnum migrarunt, ut pro expleto Decalogo mandatorum, denarium acciperent eterne beatitudinis. Remansitque mulier orbata duobus liberis ac marito, cum sancta Ecclesia in peregrinatione huius mundi persistens, post ascensionem Dominicam in celos, corporali  presentia carebat Saluatoris, licet maiestate diuinitatis cum ipsa sit semper. Sed neque ipsi apostoli et prophete post obitum presentis uite, corporali conuersatione, cum ea esse poterant, licet orationibus eorum et scriptis quotidie adiuuetur. Surrexit quidem mulier, ut in patriam pergeret cum utraque nuru sua, eo quod audierat quod respexisset Dominus populum suum, cum maximo studio hoc agit mater Ecclesia, ut plebes quas apostoli et prophete tempore suo instruebant, ad unitatem fidei, et societatem religionis Christiane perducat; quia ueraciter Scriptura referente, didicit, quod iustus nunquam sit derelictus , nec semen eius eguerit pane, illo uidelicet pane, qui de celo  descendit, hoc est, pane uite, quem qui ueraciter manducauerit, non morietur in eternum .



CAPUT III. Quod egressa Nemi de loco peregrinationis sue; cum utraque nuru, in terram Iuda reuerti disposuit, nurusque suas regredi in terram natiuitatis sue suasit.

 Egressa est itaque de loco peregrinationis sue cum utraque nuru, et iam in uia posita reuertendi in terram Iuda, dixit ad eas: Ite in domum matris uestre, faciat Dominus uobiscum misericordiam, sicut fecistis cum mortuis et mecum; det uobis inuenire requiem in domibus uirorum, quos sortiture estis et osculata est eas, et cetera. Quid est quod hec mulier aduersando  nuribus suis resistere uidetur, ne secum in terram Isrel pergant? Nisi quod sancta Ecclesia non indiscrete, sed rationabiliter ea que agenda sunt, agit, et que recipienda recipit: sicut et apostolus Ioannes in sua epistola admonet, dicens: Nolite omni spiritui credere, sed probate spiritus si ex Deo sint ; et ut probet, quod dona Dei, que in diuinis carismatibus consistunt, non inuitis, sed uoluntariis offeruntur. Gratia enim Christi, que ultro offertur hominibus, spontaneos querit acceptores, nec placebit Deo opus siue donum, quod malo expenditur animo. Unde ipse Dominus in lege ab Isrel primitias expetens, locutus est ad Moysen, dicens: Loquere filiis Isrel, ut tollant mihi primitias: ab omni homine, qui offert ultroneus, accipietis  eas . Hinc et ipse Saluator in Euangelio legisperito tentanti respondit: Si uis ad uitam ingredi, serua mandata. Et item: Si uis perfectus esse uade, uende omnia, que habes, et da pauperibus, et habebis thesaurum in celo, et ueni, sequere me . Ubi enim cuiusque uoluntas requiritur, iam non necessitas imponitur, sed electio melioris proprio arbitrio relinquitur. Ceterum si ad Synagogam predicta uerba reflexeris, potest ei conuenire, quia retrahit eos qui ad fidem Christi conuenire cupiunt, et maxime illud, ubi superata ueritate, infirmum se agnoscit, et effetam, dicens: Reuertimini, filie mee, cur uenitis mecum? Num ultra habebo filios in utero meo, ut uiros ex me sperare possitis?  Reuertimini, filie Moabite. Iam enim senectute confecta sum, nec apta uinculo coniugali. Etiamsi possim hac nocte concipere et parere filios, si eos exspectare uelitis, donec crescant, et annos impleant pubertatis, ante eritis uetule quam nubatis. Nolite, queso, filie mee, quia uestra angustia me magis premit, et egressa est manus Domini contra me. uide synagogam confitentem ueritatem, et superuenientes in se culpas non tacentem, a uiro ac filiis relictam, hoc est, a Deo desertam, et regibus ac sacerdotibus suis priuatam, et iam sterilem atque infirmam ad concipiendos atque pariendos filios, aptos ad seruitium Dei, quia hoc solummodo post aduentum Christi sancte Ecclesie reseruatum est.

Eleuata igitur uoce rursum flere ceperunt; Orpha  osculata est socrum, ac reuersa Ruth adhesit socrui sue. Cui dixit Nemi: En reuersa est cognata tua ad populum tuum et ad deos suos, uade cum ea. Que respondit: Ne aduerseris mihi, ut relinquam te, et abeam quocunque perrexeris pergam. Ubi morata fueris, et ego pariter morabor: populus tuus, populus meus, et Deus tuus, Deus meus. Que te morientem terra susceperit, in ea moriar, ibique locum accipiam sepulture. Hec mihi faciat Deus, et hec addat, si non sola mors me a te separauerit. Per has duas mulieres, quarum una licet dolorem separationis in luctu ostenderit, tamen a socru secessit; altera destinato animo cum illa perseuerauit, significatur distantia credentium. Nam alii post perceptam gratiam baptismi et societatem fidei retro ad  errores pristinos relabuntur: quorum typum gessit Orpha, que ad deos suos et ad populum suum reuersa est; alii uero diffinito consilio et instanti studio sequuntur gratiam quam perceperunt; quorum figuram Ruth expressit. Hec ergo suadenti socrui, ut rediret cum socia in patriam suam, ait: Ne aduerseris mihi; quocunque perrexeris, ubi morata fueris, et ego pariter morabor, etc. Que uox sine dubio typum manifestat fidei gentium: sic enim Ecclesia ex gentibus, ad Dominum conuocata, relicta patria sua, quod est idololatria, et omissa carnali conuersatione ac desideriis, profitetur Dominum suum esse, in quem sancti crediderunt, et illuc se ituram, ubi caro Christi post passionem ascendit, et pro eius nomine in hoc seculo pati usque ad mortem,  et cum sanctorum populo, patriarchis scilicet ac prophetis, consociandum, de quorum societate, quod sanctis ex stirpe Abrahe uenientibus consociaretur, Moyses in cantico ostendit, dicens: Letamini, gentes, cum populo eius , id est, hi qui ex gentibus estis, credituri cum illis qui primi electi sunt, eterna letitia exsultate.



CAPUT Iu. Quod Orpha reuertente, Ruth cum Nemi permansit ac in terram Iudam peruenit.

uidens ergo Nemi quod obstinato Ruth animo decreuisset secum pergere, aduersari noluit nec ultra ad suos reditum persuadere. Profecteque sunt simul, et uenerunt in Bethleem quibus urbem ingressis, uelox  apud cunctos fama percrebuit. Dicebantque mulieres: Hec est illa Nemi, quibus ait: Ne uocetis me Nemi, id est, pulchram, sed uocate me Mara, hoc est, amaram, quia ualde me amaritudine repleuit Omnipotens. Destinato ergo animo plebs gentium secuta est sanctos predicatores in terram sanctam, et in ciuitatem Dei Bethleem, ut ibi educata prepararetur ad suscipiendum sponsum, qui de stirpe Abrahe natus est; semen uidelicet illud, in quo benedicentur omnes nationes terre . Quod autem dicentibus mulieribus Nemi respondit: Ne uocetis me Nemi, id est, pulchram, sed uocate me Mara, hoc est, amaram, etc., significat quod sancta Ecclesia, tribulatione persecutionum pressa, presentis mundi gaudia non amat, sed futuram gloriam  querit in celis. Unde in Cantico canticorum sponsa dicit: Nigra sum, sed formosa, filie Hierusalem, sicut tabernaculum Cedar, sicut pellis Salomonis. Nolite me considerare, quod fusca sum, quia decolorauit me sol. Filii matris mee pugnauerunt contra me . Si autem ad synagogam referre uolueris predicta uerba Nemi, inuenitur agnouisse calamitatem suam, quam post aduentum Christi merito peruersitatis sue perpessa est; atque ob hoc refugit se pulcherrimam uocari, quia tempora prosperitatis sue conspicit finiri.



CAPUT u. Quod messis hordearie tempus hoc erat, quando Nemi cum Ruth, nuru sua, reuersa est in Bethleem.

  uenit ergo Nemi cum Ruth Moabitide nuru sua de terra peregrinationis sue, ac reuersa est in Bethleem, quando hordea primum metebantur. Rediit quippe Nemi de peregrinatione sua ad populum suum ac urbem Bethleem, quando lex de doctrina populorum narrationis sue ordinem ad mysterium conuertit incarnationis Christi, ut eam auditoribus suis exponat atque commendet, et hoc in tempore messis hordearie. Quid enim messis hordearia exprimit, nisi tempus Dominice passionis, que mense nouorum, hoc est, primo mense confecta est? Bene ergo dicitur quod Nemi cum nuru sua messe hordearia ad Bethleem ueniret, quando lex Dominum Saluatorem, quem docet in Bethleem natum, in Pascha, hoc est mense nouorum predicat  occisum. Similiter et sancta Ecclesia hoc toto nisu agit, ut plebes, quas ad fidem conuocat, mysterio imbuat Dominice incarnationis, passionis ac resurrectionis. Potest et messis hordearia non inconuenienter Iudaice plebis exprimere credulitatem, que peracto sacramento passionis Christi, predicantibus apostolis ad fidem primum conuenit. Que et alibi quinque panibus hordeaceis pasta ab ipso Domino legitur . Unde et in Actibus apostolorum, quando Spiritus sanctus super apostolos in die Pentecostes uenit , predicante Petro, et testimonio legis ac prophetarum effusam gratiam Spiritus sancti super centum uiginti credentes comprobante, tria millia Iudeorum ad fidem conuersa baptizabantur in nomine Domini Iesu.



CAPUT uI. De eo quod Booz, cognatus Elimelech, uidens Ruth colligentem spicas remanentes post messores suos, sciscitatus est que esset hec mulier.

 Erat autem Elimelech consanguineus, homo potens, ac magnarum opum, nomine Booz. Erat, inquit, uir Elimelech consanguineus. Quis est iste uir, qui consanguineus erat Elimelech? nisi Redemptor noster, qui cognatus erat legis atque legislatoris, quia per legem promissus de patriarcharum stirpe est natus, et originem habuit secundum carnem de gente Iudeorum, de quo etiam Moyses ipse ad Isrelitas loquens ait: Prophetam suscitabit uobis Dominus de fratribus uestris, tanquam  meipsum audietis . Homo hic potens ac magnaram opum esse describitur. Potens utique, quia mundi principem debellauit atque uniuersum orbem suo imperio subiugauit. Ipse et magnarum opum, quia celi terreque possessor est, in quo sunt omnes thesauri sapientie et scientie absconditi; ad cuius opes etiam omnium uirtutum bonarum copia pertinet; quia, secundum Apostolum, ipse est Dei uirtus, et Dei sapientia. Nomine Booz. Booz enim fortitudo Dei nominatur. Unde et Isaias, paruulum filium natum commemorans, de eius magnitudine subiunxit, dicens: Factus est principatus super humerum eius, et uocatur nomen eius, Admirabilis, Consiliarius, Deus, Fortis, Pater futuri seculi, Princeps pacis, et reliqua .

 Dixitque Ruth Moabitis ad socrum suam: Si iubes, uadam in agrum, et colligam spicas que metentium fugerant manus, ubicunque clementis in me patrisfamilias reperero gratiam. Cui illa respondit: uade fiilia mea. Abiit itaque, et colligebat spicas post terga metentium. Agrum hic Ecclesiam fidelium accipere possumus; messem autem homines sanctos, qui digni sunt recolligere in horrea Domini; messores angelos bonos; spicas remanentes, quosdam credentes, qui translatis quibusdam sanctis post electos angelos ad regnum celeste relicti sunt ad exemplum in presenti uita degentium. Item ager disciplinam studii celestis significare potest; messis intelligentiam spiritalem; messores predicatores sanctos; spice remanentes sententias sanctarum Scripturarum, que  multis per mysterium occultatis quasi planiores remanere uidentur ad exercitium meditantium. Plebs ergo gentium inhianter ecclesiasticam disciplinam appetit, ut ad meditationem diuine legis, et ad societatem sanctorum admittatur, ut siue spiritalibus documentis, siue sanctorum exemplis reficiatur: ne forte uacua uirtutibus esuriem anima perpetuam sentiat, sed alimenta spiritalia sue saluti competentia acquirat, ut habeat unde ueraciter uiuat.

Accidit autem, ut ager ille haberet Dominum nomine Booz, qui erat de cognatione Elimelech. Ecce ipse ueniebat de Bethleem dixitque messoribus: Dominus uobiscum. Qui responderunt ei: Benedicat tibi Dominus.  Ager ille Booz esse describitur, qui erat cognatus Elimelech, quia sancta Ecclesia ad nullum alium pertinet, nisi ad Dominum solum Iesum, cuius solummodo sponsa et corpus est, de quo et Psalmista ait: Fortitudo mea et laudatio mea Dominus . Et item: Dominus fortis, Dominus potens in prelio . De quo et Hieremias ait: Dominus mecum est, tanquam bellator fortis . Ipse cognatus erat Elimelech, quia de Bethleem et de stirpe Dauid natus, testimonia habuit a lege et prophetis; qui salutis uerba sue familie attulit, quia in eius natiuitate multitudo militie celestis canebat, dicens: Gloria in excelsis Deo, et in terra pax hominibus bone uoluntatis. Cui etiam ante passionem suam ad Hierusalem descendenti turba, que  conuenerat ad diem festum obuiam cum laudibus et ramis palmarum processit, dicens: Benedictus qui uenit in nomine Domini .

Dixitque Booz iuueni, qui preerat messoribus: Cuius est hec puella? Qui respondit: Hec est Moabitis, que uenit cum Nemi de regione Moabitide, et rogauit ut spicas colligeret remanentes, sequens messorum uestigia; et de mane usque nunc stat in agro, et ne ad momentum quidem domum reuersa est. Quid est quod Booz interrogat priorem messorum de Ruth, unde esset? nisi quod Redemptor noster quemlibet de apostolis, seu de precipuis doctoribus qui minori gradui sacerdotum preest, quasi ignorans, de fide gentium sciscitatur, cum prouocat eum ad annuntiandum testimonium  fidei et operibus Ecclesie gentium. Instanter ergo post metentes, hoc est predicatores mysteria Scripturarum colligentes sancta Ecclesia perseuerat in agro lectionis diuine, quatenus recolligat in sinum mentis sue testimonia atque exempla uirtutum sue saluti sufficientia; et hoc agit a mane illucescentis fidei usque ad perfectionem sui operis boni; nec ad domum superstitionis antique, unde egressa est, unquam reuertitur; quia ea que retro sunt obliuiscens, in anteriora se extendit, si quo modo perueniat ad brauium superne uocationis.



CAPUT uII. Quod Booz iubet Ruth in agro suo sine molestia cuiuslibet spicas colligere, eamque ad prandium uocauit.

  Unde et Booz ad Ruth ait: Audi, filia, ne uadas ad colligendum in alterum agrum, nec recedas ab hoc loco. Iungere puellis meis, et ubi messuerint, sequere. Mandaui enim pueris meis ut nemo tibi molestus sit. Sed etiam si sitieris, uade ad sarcinulas, et bibe aquas, de quibus et pueri bibunt. Hec quippe uerba nulli melius conueniunt quam Redemptori nostro, qui plebi de nationibus ad se conuenienti suadens precipit, ne ad momentum quidem a statu recte fidei declinet in errores hereticorum, atque schismaticorum, sed magis iungat se sanctis animabus, quas significant puelle Booz, ut ibi metant ubi ille messuerint, utique Scripturas sacras meditando et bonis operibus eas implendo, sicque haustum sapientie diuine ex  ibris duorum Testamentorum, unde pueri sui bibunt, sancti uidelicet doctores, et ipsa salubriter bibat.

Que cadens in faciem suam, et adorans super terram, dixit ad eum: Unde hoc mihi, ut inuenirem gratiam ante oculos tuos, et nosse me dignareris peregrinam mulierem? Cui ille respondit: Nuntiata sunt mihi omnia, que feceris socrui tue post mortem uiri tui, et quod dereliqueris parentes tuos et terram in qua nata es, et ueneris ad populum quem antea nesciebas. Reddat tibi Dominus pro opere tuo, et plenam mercedem recipias a Domino Deo Isrel ad quem uenisti, et sub cuius confugisti alas. Gratias refert Ecclesia gentium Saluatori, quod eam respicere misericordie sue intuitu dignatus est; cui ille indicauit  placere sibi quod post mortem prioris uiri, hoc est erroris atque diaboli, reliquerit parentes suos idololatras et terram natiuitatis sue, carnalia utique desideria, et associare se appetiuit populo sanctorum, qui sibi antea ignotus fuit, cum ueteris hominis cupiditatem et actus sequebatur. Reddat, inquit, tibi Dominus pro opere tuo, et plenam mercedem recipias a Domino Deo Isrel. Opus Ecclesie est fides Christi; unde ipsa ueritas in Euangelio ait: Hoc est opus Dei, ut credatis in eum quem misit ille . Hec plenam mercedem accipiet a Domino, quia post finitum presentis uite laborem eterna Dei uisione perfrui merebitur in gloria celesti; unde Dominus apostolis suis ait: Petite, et accipietis, ut gaudium uestrum sit plenum .  Hec merces reddetur Ecclesie a Deo Isrel, sub cuius ipsa confugit alas. Ale quippe Dei sunt duo Testamenta, sub quibus protegit omnes, qui confugiunt ad se Christus unigenitus Dei Filius, ad quem Psalmista desideranter ait: In umbra alarum tuarum spero, donec transeat iniquitas .

Que ait: Inueni gratiam ante oculos tuos, Domine mi, qui consolatus es me, et locutus es ad cor ancille tue, que non sum similis unius puellarum tuarum. His uerbis humilitas Ecclesie ex gentibus declaratur, que se imparem tante gratie asseuerat, nec se Ecclesie primitiue de Iudeis aliquo modo equiparare audet. Unde in Euangelio sub typo Chananee mulieris Domino dicent: Non est bonum sumere panem filiorum, et mittere canibus; respondit, dicens:  Etiam, Domine, nam et catelli edunt de micis que cadunt de mensa dominorum suorum . Hinc et centurio presentiam Domini ad se ire uolentis reuerebatur, dicens: Domine, non sum dignus ut intres sub tectum meum: sed tantum dic uerbo, et sanabitur puer meus .

Dixitque ad eam Booz: Quando hora uescendi fuerit, ueni huc, et comede panem, et intingue buccellam tuam in aceto. Hora quippe uescendi fuerat, quando post resurrectionem suam Dominus discipulis suis precepit, dicens: Ite, docete omnes gentes, baptizantes eas in nomine Patris, et Filii, et Spiritus sancti, docentes eos seruare omnia quecunque mandaui uobis . Antea ergo dictum est eis: In uiam gentium ne abieritis, et in ciuitates Samaritanorum  ne introieritis . Intingue, inquit, buccellam tuam in aceto. Quid ergo per acetum, nisi lex uetus, exprimitur, que diu in populo priore perseuerans, Phariseorum traditionibus corrupta, natiuum saporem seruare non potuit? Iubetur ergo Ecclesie, ut intinguat buccellam suam in aceto, hoc est, ut mysterium incarnationis Christi discat in ueteri Testamento esse prenuntiatum, et eo fortius illud fide teneat, quo tam longe antea prefiguratum non ignorat.

Sedit itaque ad messorum latus, et congessit polenta sibi, comeditque, et saturata est, et tulit reliquias atque surrexit, ut spicas ex more colligeret. Ad latus ergo messorum Ruth sedit, cum gentilitas sanctis  predicatoribus per fidem se coniunxit; congessit sibi polenta, cum singula uerba que audiuit, subtili discretione rimauit; comedit, et saturata est, cum scientiam diuine legis deuota mente capescens salubriter refecta est: tulit reliquias, atque inde, ut spicas ex more colligeret, surrexit, quia in corde retinens uerba que audiuit, ut maiora perciperet instanter meditando laborauit.

Precepit autem Booz pueris suis, dicens: Etiamsi uobiscum metere uoluerit ne prohibeatis eam; et de uestris quoque manipulis proiicite de industria, et remanere permittite, et absque rubore colligat, et colligentem nemo corripiat. Agnoscitur pietas patrisfamilias, qui aduenientem ad se mysticam Ruth non solum relictas spicas testimoniorum colligere permisit,  quin etiam manipulos scientie insperate ex largitate sua insuper ultro expendit. Et nota quod absque rubore eam colligere precepit, et ut colligentem nemo spernat; quia rudis plebis infirmitatem non despicit, nec pristine uite errores ei improperare conuerse permittit; sed studii sui sagacitatem efficaciam habere concedit.



CAPUT uIII. De eo quod Ruth usque ad uesperam in agro suo morans, et que collegerat uirga excutiens, inuenit tres modios quos portans reuersa est ad socrum suam.

 Collegit ergo in agro usque ad uesperam, et que collegerat uirga cedens et excutiens, inuenit hordei quasi ephi mensuram, id est, tres modios, quos portans  reuersa est in ciuitatem, et ostendit socrui sue. Insuper protulit et dedit ei de reliquiis cibi sui, quo saturata fuerat. Excutit Ruth de manipulis grana, cum sancta Ecclesia uirga discretionis sensum spiritalem de legis elicit littera; inuenitque hordei quasi ephi mensuram, cum in ipsa lectione per sancte Trinitatis confessionem fidem discit catholicam. Nihil aliud ergo in ephi mensura, que tres modios habet, designari puto, nisi in una fide trinam confessionem, quia in una deitatis substantia trium est personarum proprietas. Hec ergo portans in ciuitatem ostendit socrui sue, cum plebs gentilis credulitatem suam integram sancte matri ostendit Ecclesie. uel secundum alium sensum, Ecclesia gratiam, quam sponsi sui munere percepit,  Synagoge genitrici presentat, quatenus eam prouocet ad fidem, et de concesso secum letetur dono. Solus ergo Christus est sponsus, cui illa ueniens ex gentibus sponsa, ante inops atque ieiuna; sed iam Christo messe diuiti innuba, que manipulos fecunde segetis, uerbique reliquias gremio ligat mentis interno, ut exhaustam illam uiduam morte filii, atque inopem defuncti populi matrem nouis pascat alimentis, non relinquens destitutam uiduam, et nouos querens. Solus ergo sponsus est Christus, qui nec synagoge ipsi manipulos sue messis inuideat, utinam se non ipsa excluderet. Habuit quoque per se colligere, sed quia populus eius est mortuus, quasi filio egena defuncto, per Ecclesiam  manipulos, quibus uiueret, colligebat, quos uenientes in exsultatione portabunt, sicut scriptum est: uenientes autem uenient in exsultatione, tollentes manipulos suos .

Dixitque ei socrus sua: Ubi hodie collegisti, et ubi fecisti opus, sit benedictus, qui misertus est tui. Indicauitque ei, apud quem fuisset operata, et nomen dixit uiri, quod Booz uocaretur. Cui respondit Nemi: Benedictus sit a Domino, quoniam eamdem gratiam, quam prebuerat uiuis, seruauit et mortuis. Rursumque: Propinquus, ait, noster est homo. Et Ruth: Hoc quoque, inquit, precepit mihi, ut tandiu messoribus eius iungerer, donec omnes segetes meterentur. Agnoscit propinquum mater Ecclesia per beneficia gratuita, que pietas summi  patrisfamilias contulit populo gentium, et nominis sui ratione recordatur beneficiorum antiquorum, quibus sepius usa est. Unde cum Psalmista ad Dominum dicit: Memor fui dierum antiquorum, et meditatus sum in omnibus operibus tuis, et in factis manuum tuarum meditabor . Cognoscit etiam Synagoga, predicata Ecclesia gentium, bonitatem et potentiam Domini, fortitudinem ac benignitatem sui protectoris, et tandem, ueritate cogente, nomen Domini benedicit, eo quod seruauerit gratiam mortuis, quam prebuerat uiuis. Mortuis utique gentilibus, qui peccatis et idololatria dudum sepulti erant, gratiam sue largitatis impendens, quam quondam populo Iudeorum exhibuerat, cum beneficiis ipsius largissime utebantur, profitetur  eum suum esse cognatum, quia reminiscitur de sua stirpe Saluatorem sibi esse promissum. Propinquus ergo Synagoge Christus est secundum carnis cognationem, propinquus Ecclesie secundum spiritus coniunctionem, quia ipse caput Ecclesie, et Ecclesia corpus ipsius est. Quod autem Ruth commemorat sibi Booz precepisse quatenus cum messoribus eius iungeretur, donec segetes omnes meterentur, notissima uox est ipsius ueritatis, que omnibus ad se uenientibus persuadet, ut magis cum suis ad messionem spiritalis segetis iungantur quam cum alienis. Cui persuasioni etiam consentit ipsa socrus, dicens: Melius est filia mea, ut cum puellis eius eas ad metendum, nec in alieno agro quispiam resistat tibi. Quia hoc laudat Ecclesia, hoc contradicere  non potest synagoga, quod ueritatis amatores maiorem profectum habeant in coniunctione predicatorum Euangelii, quam in societate hereticorum atque schismaticorum. Ager enim alienus est doctrina nefanda hereticorum, ubi semper iurgia et contentiones sunt, et nunquam uere pacis tranquillitas.

Iuncta est igitur puellis Booz, et tandiu messuit cum eis, donec hordea et triticum in horreis conderentur. Quid per hordea, que pabula sunt brutorum animalium, nisi littera legis ueteris, que Iudeis, tanquam brutis et insensatis iumentis, ad pastum data est, exprimitur? Et quid per triticum, nisi gratia Noui Testamenti, que quasi rationabilibus  animantibus ad refectionem collata est, designatur? Ubi non iam taurorum, arietum atque hircorum carnes ad altare offeruntur; sed agni immaculati caro et sanguis in panis ac uini specie quotidie a fidelibus in ara mystica immolatur. Iuncta est ergo spiritalis Ruth puellis Booz, mystice in metendi officio, donec hordea et triticum in horreis conderentur, id est, tandiu adhesit doctoribus in meditatione sacrarum Scripturarum, donec ueteris et Noui Testamenti notitiam pleniter in cellaria cordis sui reconderet, quatenus haberet sufficientem anime sue pastum, nec egena stipe ultra iuxta portas alienas mendicare indiguerit.



CAPUT IX. Consilium Nemi ad Ruth, qualiter sibi prouideat per  ingenium futuras nuptias Booz.

 Postquam autem reuersa est ad socrum suam, audiuit ab ea: Filia mea, queram tibi requiem et prouidebo ut bene sit tibi. Booz iste, cuius puellis in agro iuncta es, propinquus noster est, et hac nocte aream hordei uentilat. Lauare igitur et ungere, et induere cultioribus uestimentis, ac descende in aream. Dat consilium Ecclesia primitiua gentium plebi, qualiter perueniat ad consortium ueri sponsi, et ad copulam Filii Dei. Nocte, inquit, hac Booz aream hordei uentilat. Area autem hec hordei, que est alia, nisi synagoga Iudeorum, ubi legis hordeum conditum est? Hanc Booz noster tunc uentilauit, quando in Iudea Euangelium predicans, singulorum consilia et uoluntates erga se discussit. Unde de eo  scriptum est in Euangelio: iehsu autem non credebat semetipsum eis, eo quod ipse nosset omnes, et non opus ei erat, ut quis testimonium perhiberet de homine, ipse autem sciebat quid esset in homine . Lauare igitur, et ungere, et induere cultioribus uestimentis, ac descende in aream. Lauare, ait, hoc est, munda temetipsam aqua baptismatis, seu penitentie lacrymis, et ungere oleo chrismatis, seu spiritali unctione Spiritus sancti. Induere cultioribus uestimentis, hoc est, ornamento omnium uirtutum temetipsam prepara; ac descende in aream: illuc utique propera, ubi cognoscis Filium Dei conuersari in terra, et humanum genus ad suam fidem et gratiam conuocare. Sequitur: Non te uideat homo, donec esum potumque finierit. Quid est quod eam uideri  prohibet, donec esum potumque homo finierit; nisi quod Ecclesie gentium credulitas non antea manifestata apparuit, quam Saluator mysterium incarnationis sue impleuit, quando inter homines corporaliter uiuens, cibo ac potu usus est, et nouissime ante passionem suam cum discipulis suis cenans, corporis et sanguinis sui sacramenta illis commendauit. Postquam enim impletum est mysterium dispensationis Christi, iam Ecclesia de gentibus ad fidem catholicam fiducialiter accessit.

Quando autem ierit ad dormiendum, nota locum, in quo dormiat; ueniesque et discooperies pallium, quo operitur, a parte pedum, et proiicies te, et ibi iacebis; ipse autem dicet tibi quid agere debeas.  Dormitionem somni non aliam hic significari puto quam soporem mortis, quem Christus in passione sua pro nostra salute suscepit, unde omnium rerum possessionem sibi acquisiuit. Ait autem: Et ego si exaltatus fuero a terra, omnia traham ad meipsum . Precipit ergo Ecclesia gentium, ut notet locum passionis ac mortis Christi, ueniatque et discooperiat pallium quo operitur a parte pedum, et proiiciat se, et ibi iaceat; ac si dicat: Agnosce Christum pro te passum, ueniasque mente deuota, et discutias operimentum littere ueteris Testamenti, in quo sub uelamine figurarum tegitur incarnationis Christi sacramentum; et cum cognoueris inde salutem tibi esse promissam, humilitate precipua ad eius auxilium confugias, ibique omni tempore sine  ulla erroris mutatione permaneas. Ipse autem dicet tibi quid agere debeas; quia necesse est tibi, ut ab ipso saluationis tue ordinem discas. Si autem ad synagogam hec uerba Nemi retuleris, reperies hoc in legis et prophetarum omnium uocibus resonare, quod post Christi passionem uentura ad fidem de gentibus fieret Ecclesia. Unde est illud Isaie prophete: Propter scelus populi mei percussi eum, et dabit impios pro sepultura, et diuitem pro morte sua, eo quod iniquitatem non fecerit, neque dolus fuerit in ore eius. Et Dominus uoluit conterere eum in infirmitate. Si posuerit pro peccato animam suam, uidebit semen longeuum, et uoluntas Domini in manu eius dirigetur. Pro eo quod laborauit anima eius, uidebit et saturabitur. In scientia sua iustificabit ipse  iustus seruus meus multos, et iniquitates eorum ipse portabit. Ideo dispertiam ei plurimos et fortium diuidet spolia, pro eo quod tradidit in morte animam suam, et cum sceleratis reputatus est, et ipse peccatum multorum tulit, et pro transgressoribus rogauit . Lauda, sterilis, que non paris, decanta laudem, et hinni que non pariebas, quoniam multi filii tui, deserte magis quam eius que habebat uirum, dicit Dominus .



CAPUT X. Quod Ruth obediens consilio socrus sue notauit locum ubi Booz dormiebat, et ueniens iuxta pedes se proiecit.

 Que respondit: Quidquid preceperis, faciam.  Descenditque in aream, et fecit omnia que sibi imperauerat socrus. Obedientia Ecclesie meruit desiderii sui effectum; consensit uerbo et statim impleuerat facto, et ideo iustissimus iudex ipsius annuit uoto. Unde et ipse Dominus, laudans fidem ipsius Ecclesie in Chananitide muliere, mox concessit que petiuit dicens illi: O mulier, magna est fides tua: fiat tibi sicut uis .

Cumque comedisset Booz, et bibisset, et factus esset hilarior, iuissetque ad dormiendum, iuxta aceruum manipulorum uenit abscondite, et discooperto a pedibus eius pallio se proiecit. Comedit Dominus noster et bibit, cum in cena mystica corporis et sanguinis sui sacramenta apostolis suis tradidit, unde pueri eius, sicut scriptum est, communicauerunt corpori et  sanguini, et ipse similiter participauit idem. Factus est hilarior, quia certus erat de sua resurrectione et nostra redemptione; iuitque ad dormiendum iuxta aceruum manipulorum, cum compleuit passionem suam iuxta testimonia sacrarum Scripturarum. Unde in eadem nocte qua tradebatur, ad discipulos ait: Filius hominis uadit, sicut scriptum est de illo . Et alibi: quoniam, inquit, necesse est impleri omnia que scripta sunt in lege et prophetis, et psalmis de me . uel certe eius dormire iuxta aceruum manipulorum est, turmas fidelium animarum in morte sua de claustris eripere inferorum; quia ipse postquam in cruce emisit spiritum, descendit ad inferos, portas mortis confregit, indeque triumphans resurrexit in gloria. Ad istum lectum  Redemptoris nostri properauit Ecclesia, et discooperto a pedibus eius pallio, hoc est, reuelato de incarnatione eius sacramento, illuc se humiliter ueniam deprecando et salutem querendo prostrauit.

Et ecce nocte iam media expauit homo, et conturbatus est, uiditque mulierem iacentem ad pedes suos, et ait illi: Que es? Illaque respondit: Ego sum Ruth ancilla tua; expande pallium tuum super famulam tuam, quia propinquus es. Quid est quod in media nocte homo hic uidens mulierem expauit, nisi quod mundo tenebris errorum inuoluto, Christus Ecclesie post fidei aduentum celerem mirandum nobis ostendit: unde legitur ipse mirari in centurionis fide, qui prefigurauit incredulitatem populi gentilis ; non quod ipse quasi ignorans aliquid nouum  obstupesceret, sed ut omnia sciens nobis mirandum ostenderet in fide gentium, quod apud eum semper fiebat certum. uidit mulierem iacentem ad pedes suos, quia Ecclesiam incarnationis sue sacramentum humiliter uenerari conspexit. Que esset, quesiuit; quia eius professionem expetiuit. At illa pallium super se expandi postulauit, quia eius fidei ac protectionis gratiam ante omnia desiderauit.

Et ille: Benedicta, inquit, es filia, quia priorem misericordiam posteriore superasti, quia non es secuta iuuenes pauperes siue diuites. Noli ergo metuere; sed quidquid dixeris mihi, faciam tibi. Que pallium super se expandi postulauit, benedictionem accipere meruit: quia quisquis gratiam fidei pleniter percipit, benedictionem uirtutum spiritalium pariter possidebit.  Priorem, inquit, misericordiam posteriore superasti, quia non es secuta iuuenes pauperes siue diuites. Prior misericordia erat, quod sibimetipsi consulens errores idololatrie deseruit. Posterior misericordia est quod postquam ad Christum uenit, constanter in eius fide perseuerauit. Non es, inquit, secuta iuuenes pauperes siue diuites. Iuuenes appellat hereticos siue schismaticos, qui non maturitatem ueri consilii habent, sed semper instabiles, uarios errores sequuntur. Hos ergo Ecclesia nullo modo est secuta, quia omnem perfidiam hereticorum atque lasciuiam peccantium est abominata. Quidquid, ait, dixeris mihi, faciam tibi. Taliter et in Euangelio Dominus discipulis suis locutus est, dicens: Petite,  et accipietis . Et item: Petite, dabitur uobis; querite, et inuenietis; pulsate et aperietur uobis . Et iterum: Si quid petieritis Patrem in nomine meo dabit uobis . Quidquid ergo fides plena postulat salubriter petentis, benignitas concedit summi largitoris.

Scit enim omnis populus, qui habitat intra portas urbis mee, mulierem te esse uirtutis; nec abnuo me propinquum. Sed est alius me propinquior; quiesce hac nocte, et facto mane si te uoluerit propinquitatis iure retinere, bene res acta est. Si autem ille noluerit, ego te absque ulla dubitatione suscipiam. Porte urbis Christi sunt prophete et apostoli, de quibus Psalmista ex persona Ecclesie ait: Mihi autem adherere Deo bonum est,  ponere in Domino Deo spem meam, ut annuntiem omnes laudes tuas in portis filie Sion . Siue porte sunt ipsius urbis diuini libri, quorum documento ad fidem catholicam intrauimus. Sciunt ergo omnes, qui iuxta has portas inhabitant, hanc mulierem esse uirtutis, quia omnium fidelium cordibus hoc firmiter persuasum est, quod Ecclesia gentium uirtutum ope ditissima sit de qua muliere in Prouerbiis ita scriptum est: Mulierem fortem quis inueniet? Procul et de ultimis finibus pretium eius, et cetera. Unde et doctrine eius claritas, scientie magnitudo, fidei ueritas, bonorum operum copia, patientie constantia, et caritatis perfectio ubique predicatur. Quid est autem, quod Booz hic non abnuit, se Ruth esse propinquum, sed alium asserit  sibi esse propinquiorem? Quomodo ergo alius est propinquior Ecclesie, quam Christus qui caput ipsius est? Sed hec propinquitas secundum mysterium non ad cognationem generis, sed ad moram temporis. Iste enim propinquus intelligitur esse Ioannes Baptista, qui putabatur a Iudeis esse Christus , sed ille sibi nomen sponsi nullo modo usurpauit; quin potius illud uero sponso uenerabiliter reseruauit, dicens: Qui habet sponsam, sponsus est, amicus autem sponsi, qui stat et audit uocem eius . Propinquior enim erat Ioannes, quia in mundo prior natu; sed, ipso renuente consortium coniugii, sponsam suam uerus accepit sponsus. Sunt qui hunc propinquum ipsum Decalogum legis intelligi uolunt, hic in eo uidebatur propinquior esse Synagoge  quam Euangelium, quod specialiter illi populo datus est per Moysen, et prior erat tempore quam gratia. Dormiuit itaque ad pedes eius usque ad noctis abscessum; surrexitque antequam homines se cognoscerent mutuo. Dormiuit Ruth spiritalis ad pedes Christi, cum in spe incarnationis eius, unde sibi certam salutem credebat esse uenturam, quasi requiescens, patienter eum exspectabat: et hoc usque ad noctis abscessum, scilicet usque ad tenebrarum infidelitatis remotum. Surrexit antequam homines se mutuo agnoscerent; quia antequam carnales Iudei, per doctrinam legis imbuti, nature sue iura bene cognoscerent, Ecclesia de gentibus conuocata, de inertie somno se excutiens, diluculo nascentis fidei surrexit,  atque ad Christi gratiam uenire properauit. Et dixit Booz: Caue, ne quis nouerit, quod huc ueneris. Quomodo ergo latere potuit conuersio gentium ad fidem Christi, cum in toto orbe terrarum hoc predicatur, hoc laudatur, hoc celebratur? Sed cauere eam precepit, ne quis nouerit, hoc est, ut caueat, ne de conuersatione sua laudem humanam, sed gloriam diuinam querat. Sic et in Euangelio ipse Dominus de eleemosynarum donatione, et orationis exhibitione precepit, dicens: Cum facis eleemosynam, noli tuba canere ante te, sicut hypocrite faciunt in synagogis et in uicis, ut honorificentur ab hominibus. Amen dico uobis, receperunt mercedem suam. Te autem faciente eleemosynam, nesciat sinistra tua quid faciat dextra tua, ut sit eleemosyna tua  in absconso, et Pater tuus, qui uidet in absconso, reddet tibi in propatulo. Et cum oratis non eritis, sicut hypocrite, qui amant in synagogis et angulis platearum stantes orare, ut uideantur ab hominibus. Amen dico uobis, receperunt mercedem suam. Tu autem cum oraueris, intra in cubiculum tuum, et clauso ostio tuo ora Patrem tuum in absconso; et Pater tuus, qui uidet in absconso, reddet tibi in propatulo .



CAPUT XI. Reuersio Ruth ad socrum que portauit sex modios hordei, narrans socrui sue omnia que facta fuerant.

 Et rursum: Expande, inquit, palliolum tuum, quo operiris, et tene utraque manu. Qua extendente et tenente, mensus est sex modios hordei, et  posuit super eam. Expandere iubet pallium, hoc est, dilatare fidem, et tenere utraque manu, opere scilicet exercendo, quod corde percepit credulo. Mensus est sex modios hordei et posuit super eam, cum iuxta intellectus capacitatem ei tribuit perfecte operationis modum, ut intus forisque fidei atque uirtutum ditaretur munere, et gloriosa ubique appareret diuina largitione. Nec non et illud senarius numerus hoc loco significare potest, quod sexta etate Dominus ipse hordeum legis Ecclesie gentium ad pabulum per mysterium concessit, quatenus egena hactenus cibo spiritali per gratiam ipsius deinceps ditaretur.

Que portans ingressa est ciuitatem, et uenit ad socrum suam, narrauitque et omnia que sibi fecisset  homo, et cetera. Ditata Ecclesia gentium donatione Christi, atque onerata fructibus uirtutum, redit ad socrum, hoc est, ad primitiuam Ecclesiam, siue ad synagogam Iudeorum, narrans ei omnia magnalia que sibi fecisset Dominus, quatenus Ecclesiam antiquam incitaret ad congratulationem, uel synagogam prouocaret ad conuersionem: quia hoc proprium est pietatis, ut non parca nec inuida in datis, sed larga ac beneuola sit in bonis possessis.

Dixitque Nemi: Expecta, filia, donec uideamus quem res exitum habeat; neque enim cessabit homo, nisi compleuerit, quod locutus est. Hoc fideliter predicat Ecclesia omnibus gentibus, hoc fiducialiter, quod ueritas sua uerba impleat, nec ullo modo  sua promissa implere cesset, dicens illud euangelicum: Penitentiam agite, appropinquauit enim regnum celorum . Et item: Qui crediderit et baptizatus fuerit, saluus erit; qui uero non crediderit, condemnabitur . Et iterum: Sic enim Deus dilexit mundum, ut unigenitum Filium suum daret, ut omnis qui credit in eo non pereat, sed habeat uitam eternam .



CAPUT XII. De ascensu Booz ad portam ciuitatis et collocutio eius ad consanguineum suum de accipienda Ruth ut suscitet semen consanguinei sui defuncti.

 Ascendit ergo Booz ad portam et sedit ibi. Quid est Booz nostrum ascendere ad portam nisi Christum ad effectum perducere prophetiam,  que de eius incarnatione conscripta est? Ibi sedebat, quia in uirginis aluo, unde hominibus apparere posset, carnem sumebat; de hac quippe porta Ezechiel dudum scripserat, ita dicens: Et conuerti me ad uiam porte sanctuarii exterioris, que respiciebat ad orientem; et erat clausa; et dixit Dominus ad me. Porta hec clausa erit, non aperietur, et uir non transibit per eam, quia Dominus Deus Isrel ingressus est per eam, eritque clausa. Princeps ipse sedebat in ea, ut comedat panem coram Domino. Per uiam uestibuli porte ingredietur, et per uiam eius egredietur .

Cumque uidisset propinquum preterire, de quo prius sermo habitus est, dixit ad eum: Declina paulisper, et sede hic, uocans eum nomine suo. Qui diuertit  et sedit. uidit Booz propinquum preterire, dum Christus uoluit legem temporaliter plebi Iudeorum constitutam esse; quam ad se declinare iussit, quia ad sue dispensationis mysterium testificandum eam inclinauit. Aliter: uidit propinquum preterire, cum precursoris sui aduentum, quem more uite humane properare conspexit, ad officium preconis misericorditer conuertit, uocans eum nomine suo, quando illi uidelicet per Gabrielis archangeli relationem, nomen, quod Ioannes uocaretur, preordinauit.

Tollens autem Booz decem uiros de senioribus ciuitatis, dixit ad eos: Sedete hic. Quibus residentibus locutus est ad propinquum: Partem agri fratris nostri Elimelech uendit Nemi, que reuersa est de regione  Moabitide; quod audire te uolui, et tibi dicere coram cunctis sedentibus et maioribus natu de populo meo. Si uis possidere iure propinquitatis, eme et posside. Sin autem tibi displicet, et hoc ipsum indica mihi, ut sciam quid facere debeam. Nullus est enim propinquus, excepto te, qui prior es, et me, qui secundus sum. Decem uiri isti seniores Patres significant ueteris Testamenti, qui Decalogum legis pleniter seruauerunt, Christique incarnationem ibidem prefiguratam esse cognouerunt. Hos ad se Booz noster prouocauit, cum sibi testes aduentus sui adhibere uoluit, conueniensque legisperitos partem agri Nemi ad emendum obtulit, cum plebis partem, que temporibus apparentis iam gratie remansit, ad sanandam  magistris synagoge ostendit, quatenus cognoscerent suam infirmitatem, et quod ipsi agere nequirent, ad perficiendum uero medico committerent. Unde et in Euangelio legitur, quod ipse Dominus leprosos a se mundandos ad sacerdotes primum ire preceperit, et offerre munus quod precepit Moyses in testimonium illis; qui cum abirent, statim mundati sunt .



CAPUT XIII. Quod ipse nolens coram testibus suis soluebat homo calceamentum suum de pede, et tradidit Booz.

 At ille respondit: Ego agrum emam. Cui dixit Booz: Quando emeris agrum de manu mulieris, Ruth quoque Moabitidem, que uxor defuncti fuit, debes accipere, ut suscites nomen propinqui tui in hereditate  sua. Qui respondit: Cedo iure propinquitatis, neque enim posteritatem familie mee delere debeo; tu meo utere priuilegio, quo me libenter carere profiteor. Quando per agri emptionem, uxoris simul copulationem emptori predixit, significauit quod non alia est possessio plebis, quam copulatio Ecclesie in spiritale coniugium Christi, qui nomen antiquum filii Dei, quod habuerunt sancti ab initio, sicut legitur in Genesi, quod uidissent filii Dei filias hominum, eo quod essent pulchre ; et Adam, scripsit Lucas, fuisse filium Dei . Hoc Christus in Ecclesia gentium per gratiam suam suscitauit. Unde legitur in Euangelio Ioannis, quia quotquot receperunt eum, dedit eis potestatem filios Dei fieri, his qui credunt in nomine eius, qui non ex sanguinibus,  neque ex uoluntate carnis neque ex uoluntate uiri, sed ex Deo nati sunt . Hoc ergo nomen in nationibus Decalogus legis, licet multos proselytos sub se haberet, ullo modo suscitare non potuit. Sed postquam uenit plenitudo temporis quo defungi, hoc est, finiri legem ordinatio omnipotentis Dei decreuerat, ut ipse ueniret benedictionem dans, qui ante legem dedit, ueraciter effecit ut, ubi antea dictum est, non plebs mea uos, ibi uocarentur filii Dei uiui . Si autem hec uerba ad Ioannem precursorem Domini retuleris, inuenies eum cedentem Christo iure propinquitatis, quia his uerbis similia in Euangelio dixisse probat. Nam iste propinquus historicus dixit ad Booz: Cedo iure propinquitatis;  neque enim posteritatem familie mee delere debeo, tu meo utere priuilegio, quo me libenter carere profiteor; et Ioannes sciscitantibus a se turbis de eius baptismate respondit, dicens: Ego baptizo in aqua; medius autem uestrum stetit, quem uos non scitis: ipse est qui post me uenturus est, qui ante me factus est, cuius non sum dignus ut soluam corrigiam calceamenti . Et alibi, altercantibus ipsius Ioannis discipulis cum Iudeis de purificatione dixit: Non potest homo accipere quidquam, nisi fuerit ei datum de celo. Ipsi uos mihi testimonium perhibetis, quod dixerim: Ego non sum Christus, sed quia missus sum ante illum. Qui habet sponsam sponsus est; amicus autem sponsi, qui stat et audit eum, gaudio gaudet propter uocem sponsi; hoc ergo gaudium meum impletum  est. Illum oportet crescere, me autem minui. Qui de sursum uenit, super omnes est. Qui est de terra, de terra est, et de terra loquitur . Cedebat ergo Ioannes Christo, quia eius dignitatis priuilegium nullo modo sibi usurpauit. Cedit et lex uetus Euangelio, quia nequaquam salutem gentium sua industria efficere potuit: Lex enim, ut Paulus testatur, subintrauit, ut abundaret delictum; ubi autem abundauit delictum, superabundauit gratia . Reprobatio quidem fit precedentis mandati propter infirmitatem eius, et inutilitatem: Nihil enim ad perfectum adduxit lex . Introductio uero melioris spei, per quam proximamus ad Deum, collata est nobis per gratiam Domini nostri Iesu Christi.

 Hic enim erat mos antiquitus in Isrel inter propinquos, si quando alter alteri suo iure cedebat, ut esset firma concessio, soluebat homo calceamentum suum, et dabat proximo suo: hoc erat testimonium cessionis in Isrel. Dixit ergo propinquus Booz: Tolle calceamentum: quod statim soluit de pede suo. Et quid hic per calceamentum nisi uelamen mysteriorum intelligere possumus? Lex ergo de pede suo calceamentum soluit et Christo dedit; quia uelamentum sacramentorum in progressu littere per magistros suos ad intellectum populo manifestando perducere non potuit; sed Redemptori nostro hunc honorem attulit, quia ab ipso, et non ab alio, hec gratia speranda et adipiscenda omnibus gentibus fuit. Ioannes ergo non sibi, sed Christo calceamentum  uindicauit; quia non sibi, sed ipsi sponsam nobilissimam competere intellexit. Unde et se indignum soluere eius calceamentum perhibuit. Denique quia Ioannem homines Christum esse putauerunt, quod idem Ioannes negat, recte se indignum esse ad soluendam corrigiam eius calceamenti denuntiat; ac si aperte dicat: Ego Redemptoris uestigia denudare non ualeo, quia sponsi nomen mihi immeritus non usurpo. Quod tamen intelligi et aliter potest. Quis enim nesciat, quod calceamenta ex mortuis animalibus fiant? In carne uero Dominus ueniens, quasi calceatus apparuit, qui in diuinitate sua morticina nostre corruptionis assumpsit. Unde etiam per Prophetam dicit: In Idumeam extendam calceamentum  meum . Per Idumeam quippe gentilitas, per calceamentum uero assumpta mortalitas designatur. In Idumeam ergo Dominus calceamentum se extendere asserit quia dum per carnem gentibus innotuit, quasi calceata ad nos diuinitas uenit. Sed huius incarnationis mysterium humanus oculus penetrare non sufficit; inuestigare enim nullatenus potest quomodo corporatur uerbum, quomodo summus et uiuificator Spiritus intra uterum matris animatur, quomodo etiam is qui initium non habet, existit et concipitur; corrigia ergo calceamenti est ligatura mysterii. Ioannes itaque soluere corrigiam calceamenti eius non ualet, quia incarnationis eius mysterium nec ipse inuestigare sufficit, qui hanc per prophetie spiritum agnouit. Quid est ergo dicere:  Non sum dignus soluere corrigiam calceamenti eius, nisi aperte et humiliter suam ignorantiam profiteri? Ac si patenter dicat: Quid mirum, si mihi ille prolatus est, quem post me quidem natum considero, sed natiuitatis eius mysterium non apprehendo?



CAPUT XIu. Quod Booz coram testibus firmauit nuptias Ruth, et quod eis cuncti deprecabantur prospere.

 At ille maioribus natu et uniuerso populo: Testes uos, inquit, estis hodie, quod possederim omnia, que fuerunt Elimelech et Cheleon et Mahalon tradente Nemi, et Ruth Moabitidem uxorem Naalon in coniugium sumpserim, ut suscitem nomen defuncti in hereditate sua, ne uocabulum eius de familia sua ac  fratribus et populo deleatur; uos, inquam, huius rei testes estis. Respondit omnis populus, qui erat in porta, et maiores natu: Nos testes sumus. Booz testes de acquisita sibi legitime uxore defuncti et de possessa substantia Chelion et Mahalon, tradente Nemi, adhibet: quia Christus ex utroque Testamento testificationem sufficientem habet, quod gentium plebem, quam Decalogus finitus ad spiritalis sobolis procreationem perducere non potuit, hanc ipse semine uerbi fecundatam spiritalis germinis effecit parentem, omnia possidens que priores et posteriores sancti de uirtutum possessione habuerint, quia ad eius gloriam et largitatem pertinet quidquid usquam aut unquam uere dignitatis et honoris fuit. Decem autem maiorum natu benedictio hoc ostendit,  in nomine Iesu omnes esse gentes saluandas ac benedicendas. Iota enim apud Grecos decem significat, que prima littera nominis Domini Iesu summam prescripsit: que res, ut diximus, omnes gentes per ipsum saluandas ac benedicendas esse demonstrat. Ne dubitet ergo quispiam hec, ut dicta sunt, credere, cum uideat uniuersa et ab initio figuris antecedentibus precurrisse, et per aduentum Domini manifestata et adimpleta sic esse, et que super sunt, hoc modo perficienda, in ueritate consonantibus omnibus uocibus et figuris sanctarum Scripturarum, et impletis his que pollicitus est per filium suum Iesum Christum, Dominum, Regem et Saluatorem nostrum.

Faciat Dominus hanc mulierem, que ingreditur  domum tuam, sicut Rachel et Liam, que edificauerunt domum Isrel, ut sit exemplum uirtutis in Ephratha, et habeat celebre nomen in Bethleem. Omnis populus sanctorum imprecatur prospera Ecclesie gentium, quatenus eamdem gratiam fecunditatis, quam habuere primi parentes stirpis Isrelitarum, hanc ista pleniter percipiat. Et quia hic partus spiritalis est, quid per has predictas mulieres mystice significetur, dicamus. Quanquam enim due libere uxores Iacob ad Nouum Testamentum, eo quod in libertate uocati sumus, existimentur pertinere, non tamen frustra due sunt, nisi quia due uite nobis in Christi corpore predicantur: una quidem temporalis in qua laboramus; alia eterna, in qua dilectionem  Dei contemplabimur. Lia namque interpretatur laborans; Rachel autem, uisus, principium, siue uerbum. Actio ergo huius uite, in qua uiuimus ex fide, laboriosa est in operibus et incerta, quo exitu perueniat ad utilitatem eorum, quibus consulere uolumus. Ipsa est Lia, prior uxor Iacob, ac per hoc et infirmis oculis fuisse commemoratur; cogitationes enim mortalium timide, et incerte prouidentie nostre . Spes uero eterne contemplationis Dei, habens certam intelligentiam ueritatis, ipsa est Rachel, unde etiam dicitur bona facie et pulchra specie . Hanc enim amat omnis pie studiosus, et propter hanc seruit gratie Dei, qua peccata nostra, etsi fuerint sicut phenicium, tanquam nix dealbabuntur .

 Fiatque domus tua, sicut domus Phares, quem Thamar peperit Iuda de semine, quod dederit tibi Dominus ex hac puella. Conuenienter quidem in benedictione Booz cum Ruth Phares natiuitas de Thamar commemoratur, quia ille populi gentilis figuram tenuit in eo quod preuenit in partu fratrem suum Zara , qui prius misit manum suam, in qua obstetrix ligauit coccinum, sed illo manum intrinsecus retrahente, posterior, qui Phares uocatur, porrexit manum, et nascendo processit. Figuraliter quippe hoc ostendit, quod Isrel in legis opera manum suam primus miserit, et eam prophetarum et ipsius Saluatoris pollutam cruore contraxerit; postea uero proruperit populus gentium, scilicet ut futuri essent nouissimi qui erant primi, et primi futuri  essent qui erant nouissimi . Nec non et ipsum nomen Thamar ad idem mysterium competit, nam Thamar commutans interpretatur, siue amaritudo; ergo mutans habitum, mutat et nomen; quia que fuit ante in idololatria feda et amara, modo in penitentia fit dulcis. Sed quod in ea prorsus nomen amaritudinis manet, non illius est amaritudinis in qua Domino fel ministrauit, sed illius in qua Petrus amare fleuit; nam et Iuda Latine confessio est; confessioni ergo amaritudo misceatur, ut uera penitentia presignetur. Hac penitentia fecundatur Ecclesia in omnibus gentibus constituta: Oportebat enim Christum pati et resurgere tertia die, et predicari in nomine eius penitentiam et remissionem peccatorum per omnes gentes, incipientibus ab Ierusalem  . Nam et ipse habitus meretricis confessio est peccatorum; typum quippe Ecclesie gerit Thamar ex gentibus euocate  sedens cum hoc habitu ad portam Euam uel Enahin, quod interpretatur fontes: cucurrit enim, uelut ceruus ad fontes aquarum, peruenire ad semen Abrahe. Thamar enim nostra, Iuda mystico non cognoscente, fetatur, quia de illo predictum est: Populus, quem non cognoui, seruiet mihi . Accepit illa in occulto annulum, et monile, et uirgam: quia uocatione significatur, iustificatione decoratur, glorificatione exaltatur. Quos enim predestinauit, illos et uocauit; quos autem uocauit, illos et iustificauit; et quos iustificauit, illos et glorificauit . Sed  hec, ut dixi, adhuc in occulto sunt, ubi fit et conceptio sancta ubertatis.



CAPUT Xu. De eo quod Ruth peperit filium Booz, nomine Obed, quem Nemi ponens in sinu suo, nutricis ac gerule officio fungebatur.

 Tulit itaque Booz Ruth, et accepit uxorem, ingressusque est ad eam, et dedit illi Dominus, ut conciperet et pareret filium. Postquam enim Christo per fidem gentium coadunata est Ecclesia, Spiritus sancti illi gratiam tribuens, spiritalis sobolis eam fecit esse parentem, ut que prius sterilis et despecta habebatur, postmodum multorum filiorum mater efficeretur. De qua per Annam prophetissam dicitur: Sterilis peperit plurimos, et que multos habebat filios,  infirmata est . Unde consequenter subiungitur: Dixeruntque mulieres ad Nemi: Benedictus Dominus qui non est passus, ut deficeret successor familie tue, et uocaretur nomen eius in Isrel, et habeas qui consoletur animam tuam, et enutriat senectutem. Semper enim mater Ecclesia, quam Christus Spiritus sui munere fecundauit, spiritalis germinis abundans et diues est, et aliis de hoc seculo decedentibus, atque ad lucem perpetuam migrantibus, alii statim in locum eorum succedunt, ut nomen Christianum perpetualiter in orbe terrarum permaneat, et ut mater hec sanctissima de noua progenie consolationem habeat senectutis sue, cum uiderit genus suum de die in diem dilatari et crescere, ac nequaquam marcescere . Post  enim hec sententia ad patres ueteris Testamenti transferre, qui sub synagoga fuerunt, decedentibus enim patriarchis et prophetis succedebant apostoli atque euangeliste: et sic fiebat, quod ciuitas Dei Hierusalem nunquam fuisset diuino munere egena, sed semper plena, laudans et letabunda. Unde Psalmista ad regem et ad regis filium loquens ait: Pro patribus tuis nati sunt tibi filii: constitues eos principes super omnem terram: memores erunt nominis tui, Domine, in omni generatione et progenie . Sequitur:

De nuru enim tua est qui te diligit, et multum tibi est melior quam si septem haberes filios. Nurus enim synagoge Ecclesia est de gentibus congregata, que nupsit Christo Filio Dei de gente Iudeorum nato.  Dicunt enim mulieres, hoc est, singule anime sanctorum, ad spiritalem Nemi, que est synagoga, quod melior sit ei filius qui de nuru natus est, populus uidelicet Christianus, natus de Ecclesia matre, quam septem filii, hoc est, multitudo hominum, qui temporibus ueteris Testamenti per legis doctrinam imbuti nascebantur, de quibus scriptum est, quod semper auersi fuerint cordibus in Aegyptum, et quod irritauerunt Deum ascendentes in Rubro mare, et pro nichilo habuerunt terram desiderabilem, nec crediderunt in uerbis eius, et murmurauerunt in tabernaculis suis, nec exaudierunt uocem Domini, et immolauerunt filios suos et filias suas demoniis, et effuderunt sanguinem innocentem, sanguinem filiorum  suorum et filiarum, quas sacrificauerunt sculptilibus Chanaan. Nouissime autem post confectam cedem seruorum, ipsum heredem interfecerunt, eiicientes eum extra ciuitatem, et pupillos eius occiderunt , utique apostolos, dicentes: Non uidebit Dominus, nec intelliget Deus Iacob .

Susceptumque Nemi puerum posuit in sinu suo, et nutricis ac gerule officio fungebatur. Puerum ergo Nemi intelligibilis, quem ipsa per legem non meruit gignere, susceptum per prophetie mysterium sub uelamine litterarum ac figurarum typo portabat occultatum, et quodammodo nutricis ac gerule officio fungebatur, que matris priuilegio honorari non merebatur.

 uicine autem mulieres congratulantes ei et dicentes: Natus est filius Nemi, uocauerunt nomen eius Obed. uicinas autem mulieres ipsas hic intelligere possumus, que in Euangelio mulieri dragmam perditam inuenienti congratulabantur , potestates utique celestes, que tanto superne sapientie iuxta sunt, quanto ei per gratiam continue uisionis appropinquant. Gaudent ergo angelice uirtutes atque potestates in partu spiritali Ecclesie, atque nomen eius uocant Obed, quod interpretatur seruiens, cum in superni regis castris secum militare illum ac seruire exoptent. Unde in Apocalypsi angelus, debitum Deo cultum sibi ab homine exhibere metuens, Ioannem se adorare uolentem porhibuit, dicens: uide ne feceris: conseruus tuus sum, et fratrum tuorum prophetarum  et eorum qui seruant uerba libri huius: Deum adora . Quid est quod ante Redemptoris aduentum angeli ab hominibus adorantur et tacent, postmodum uero adorari refugiunt? nisi quod naturam nostram, quam prius despexerant, postquam hanc super se assumptam conspiciunt, substratam sibi uidere pertimescunt; nec iam sub se uelut infirmam contemnere ausi sunt, quam super se, uidelicet in celi rege, uenerantur nec habere dedignantur hominem socium, qui super se adorant hominem Deum. Quod autem de Obed subiungitur quod ipse esset pater Isai patris Dauid, demonstrat spiritalis generatio prosapiam. Obed enim, ut prediximus, seruiens interpretatur; Isai, insule sacrificium uel incensum; et Dauid, fortis  manu uel desiderabilis. Qui enim Deo strenue deseruit, sacrificium illi gratum atque incensum suauissimi odoris per uirtutum opera et orationis studium impendit, sicque roboratus fide et deuotione desiderabilis erit, et nimium Deo placitus. Unde et Cornelio centurioni angelus in uisione apparens, orationes eius assiduas et eleemosynas frequentes Deo asseruit esse acceptabiles . Hinc et per sapientiam dicitur: Conclude eleemosynam in corde pauperis, et hec pro te exorabit ab omni malo; super scutum potentis et super lanceam aduersum inimicum tuum pugnabit . Timenti Dominum non occurrent mala, sed in tentatione Deus illum conseruabit et liberabit ab omni malo .



CAPUT XuI. Recapitulatio generationis Booz a Phares filio Iude usque ad Dauid filium Iesse.

 He sunt generationes Phares: Phares genuit Esron, Esron genuit Aram, Aram genuit Aminadab, Aminadab genuit Naasson, Naasson genuit Salmon, Salmon genuit Booz, Booz genuit Obed, Obed genuit Isai, Isai genuit Dauid. Prudens lector, nota quod generationes decem sunt a Phares, filio Iude, filii Iacob usque ad Dauid: et cognosces quod totius legis intentio ad Redemptorem nostrum, qui de semine Dauid natus est, tendit, quatenus illius aduentum mundo salutarem predicet, et totius legis plenitudinem atque perfectionem in eo consistere  manifestet: Finis enim legis, Christus ad iustitiam omni credenti . Ante legem ergo datam Iacob patriarcha in Iude benedictione de incarnatione mediatoris Dei et hominum ita testatus est, dicens: Non auferetur sceptrum de Iuda, et dux de femoribus eius, donec ueniat qui mittendus est, et ipse erit exspectatio gentium . Ad Dauid autem, qui decimus natu erat de semine Iuda, taliter Scriptura refert, dicens: Iurauit Dominus Dauid ueritatem, et non frustrabitur eum: de fructu uentris tui ponam super sedem meam . Et sic tibi patebit omnium patriarcharum atque prophetarum oracula ad dispensationem pertinere Domini Saluatoris ac Redemptoris nostri Iesu Christi.




uolume back matter






ORDO RERUM QUAE IN HOC TOMO CONTINENTUR.


B. RABANUS MAURUS, MOGUNTINUS ARCHIEPISCOPUS.
    COMMENTARIORUM IN EXODUM LIBRI QUATUOR. Col. 9
    Prefatio ad Freculphum Lexouiensem episcopum. 9
    LIBER PRIMUS. 9
    CAPUT PRIMUM.---De ingressu Isrel in Aegyptum, et fatigatione qua uexabant Aegyptii Isrelitas. 9
    CAP. II.---De obstetricibus Hebreorum et Pharaonis precepto de interfectione masculorum. 13
    CAP. III.---De natiuitate Moysi et eius expositione in flumine. 14
    CAP. Iu.---De Moyse quando interfecit Aegyptium altercantem cum Isrelita, et fuga ipsius in terra Madian. 16
    CAP. u.---De Moyse et uxore eius, et quomodo apparuit ei Dominus in flamma ignis, in medio rubi, cum pasceret oues. 17
    CAP. uI.---De eo quod iubet Dominus Moysi descendere in Aegyptum ad Pharaonem, ut dimittat Isrelitas a terra Aegypti; et de signo uirge in serpentem uerse, et manu leprosa. 20
    CAP. uII.---Ubi excusat se Moyses ut non eat ad Pharaonem. 24
    CAP. uIII.---De reuersione Moysi in Aegyptum et angeli occursu in uia. 25
    CAP. IX.---De ingressu Moysi et Aaron ad Pharaonem. 27
    CAP. X.---Ubi Pharao paleas prohibet dari Isrelitis; et de querimonia ipsorum Isrelitarum pro afflictione operis. 28
    CAP. XI.---De eo quod Moysi nomen suum Adonai Dominus indicauit, et de precepto ad Isrel dato. 29
    CAP. XII.---De eo quod Leui progeniem numerat et de mandato ad Pharaonem dato, et signorum demonstratione. 30
    CAP. XIII.---De conuersione aque in sanguinem. 34
    CAP. XIu.---De ranarum productione. 35
    CAP. Xu.---De sciniphibus. 36
    CAP. XuI.---De muscis prolatis. 37
    CAP. XuII.---Ubi pestis ualida immittitur in animantia Aegyptiorum. 39
    CAP. XuIII.---De grandinis immissione. 41
    CAP. XIX.---De locustis. 42
    CAP. XX.---De tenebrarum immissione. 43
    CAP. XXI.---De nouissima plagarum decem, hoc est de primitiuorum interitu, et mystica decem plagarum expositione. 43
    CAP. XXII.---Mandatum Domini per Moysen ad filios Isrel datum ut petant a uicinis suis et amicis, uasa aurea et argentea. 47
    CAP. XXIII.---De sanctione Pasche in terra Aegypti. 48
    CAP. XXIu.---De transitu Domini in noctis medio per  terram Aegypti, et percussione primitiuorum. 54
    LIBER SECUNDUS. 55
    Prefatio. 55
    CAPUT PRIMUM.---De profectione filiorum Isrel ex Aegypto de Ramasse in Socoth prima mansione, et ritu Pasche ibi exposito per Moysen. 55
    CAP. II.---De secunda mansione, hoc est de Socoth in Ethan, et de columna nubis et ignis. 62
    CAP. III.---De transitu filiorum Isrel ad mare Rubrum, et Aegyptiorum suffocatione in aquis. 64
    CAP. Iu.---De cantico quod cecinit Moyses et filii Isrel Domino, post transitum maris Rubri. 67
    CAP. u.---De profectione filiorum Isrel a mari Rubro in Marath, ubi Moyses, per Domini mandatum, ligno aquas amaras indulcauit, ubi et Dominus constituit eis precepta atque iudicia. 75
    CAP. uI.---De eo quod a Marath pergentes filii Isrel uenerunt in Elim, et de Elim in desertum Sin, quod est inter Elim et Sinai; ubi et Dominus dedit illis uespere coturnices, et mane pluit manna. 76
    CAP. uII.---De transitu filiorum Isrel a deserto Sin in Raphidim, ubi murmurauit populus pro aque penuria. 83
    CAP. uIII.---De pugna Amalec contra Isrel. 84
    CAP. IX.---De aduentu Iethro cognati Moysi in desertum cum uxore et filiis Moysi; et de consilio quod dedit Moysi pro labore iurgiorum leuigando. 86
    CAP. X.---De aduentu filiorum Isrel ad montem Sinai; ubi mandauit populo per Moysen ut essent parati in diem tertium. 88
    CAP. XI.---De eo quod die tertio ceperunt audiri tonitrua, micare fulgura, et nubes operire montem: clangorque buccine uehementius perstrepere, cum Dominus descendisset de monte. 91
    CAP. XII.---Sermo Dei ad populum, decalogum legis proferens. 95
    CAP. XIII.---Comparatio Decalogi ad decem plagas Aegypti. 100
    CAP. XIu.---De eo quod perterritus est populus, uisionis magnitudinem non ferens. 105
    CAP. Xu.---Responsio Moysi ad filios Isrel. 106
    LIBER TERTIUS. 106
    Prefatio. 106
    CAPUT PRIMUM.---Precepta iuris, que constituit Dominus in monte Sinai, loquens ad Moysen. 106
    CAP. II.---De eo quod uetat idolorum culturas, et instruit de caritate et ceteris iustificationibus legis, que post hec sequuntur in uolumine. 122
    CAP. III.---De tribus solemnitatibus precipuis, in quibus omne masculinum Domino presentari, in lege preceptum est. 127
    CAP. Iu.---Ubi predicit expulsurum se gentes per manum angeli a facie filiorum Isrel, si tamen audirent precepta Domini et facerent ea. 130
    CAP. u.---Ubi enarrat se emissurum crabrones ante  Isrel, qui fugent alienigenas coram eis; et de benedictione de terra repromissionis possidenda. 132
    CAP. uI.---De eo quod edificauit Moyses altare ad radicem montis; et de oblatione in eo holocausti. 134
    CAP. uII.---De ascensione Moysi in montem, ut legem acciperet a Domino, scriptam in tabulis; quod et fecit. 136
    CAP. uIII.---De eo quod locutus est Dominus ad Moysen de oblatione primitiarum. 139
    CAP. IX.---De precepto quomodo sanctuarium iubet construi. 140
    CAP. X.---Descriptio arce quomodo facienda erat, propitiatorii et cherubim, necnon et uectium. 141
    CAP. XI.---De mense factura, uasorum eius; et de panibus propitiationis in ea offerendis. 146
    CAP. XII.---De candelabro. 150
    CAP. XIII.---De factura tabernaculi, hoc est cortinarum decem, sagorum undecim, operimenti tertii et quarti pellibus. 158
    CAP. XIu.---De tabulis tabernaculi et positione earum, uectium eorum et annulorum. 167
    CAP. Xu.---De uelo quod diuidebat sanctuarium et sanctum sanctorum, et de columnis ipsius, et de propitiatorio ponendo super arcam, necnon et de tentorio in introitu tabernaculi suspendendo, et columnis eius, uectibusque illius qui ab angulo usque ad angulum perueniebant. 174
    CAP. XuI.---De altari holocausti et uasis eius. 179
    CAP. XuII.---De atrio tabernaculi et columnis eius ac uectibus. 184
    CAP. XuIII.---De oleo offerendo ex arboribus oliuarum, ad luminaria instruenda in candelabro tabernaculi. 188
    LIBER QUARTUS. 189
    CAPUT PRIMUM.---De edificatione Aaron et filiorum eius in sacerdotium constituendorum. 189
    CAP. II.---De ueste sacerdotali Aaron et filiorum eius. 191
    CAP. III.---De factura superhumeralis. 191
    CAP. Iu.---De factura rationalis. 193
    CAP. u.---De tunica superhumerali. 193
    CAP. uI.---De lamina aurea facienda, ad ornandam frontem pontificis. 199
    CAP. uII.---De tunica linea et thiara byssina, ac balteo opere plumario facto. 201
    CAP. uIII.---De eo quod Aaron et filii eius induebantur uestibus sanctis. 202
    CAP. IX.---De altari incensi et instrumentis eius. 208
    CAP. X.---De adolendo quotidie thymiamate super ipsum altare, mane et uespere. 211
    CAP. XI.---De eo quod Dominus iubet pretium pro animabus singulorum, numerato populo, Domino impendi. 214
    CAP. XII.---De faciendo labro eneo. 215
    CAP. XIII.---De confectione unguenti optimi ad consecrandum tabernaculum ac uasa eius. 218
    CAP. XIu.---De confectione thymiamatis ex pretiosissimis aromatibus, et Beseleel artifice. 219
    CAP. Xu.---Preceptum de custodia Sabbati. 220
    CAP. XuI.---De transgressione Aaron in fornicatione aurei uituli. 221
    CAP. XuII.---De eo quod Moyses Dominum iratum populo pro idololatria, precibus mitigauit, et de obiurgatione Aaron. 223
    CAP. XuIII.---De ultione facta in idololatras; deque eo quod Dominus iubet Moysi populum ducere in terram repromissionis, et de abnegato suo cum eis transitu. 226
    CAP. XIX.---De eo quod Moyses uultus Dei contemplationem appetiuit et Domini coram eo transitu. 230
    CAP. XX.---De eo quod Moyses tabulas legis secundo a Deo impetrauit, et de mandatis ad populum datis. 234
    CAP. XXI.---De descensione Moysi de monte, cuius faciem cornutam sine uelamine filii Isrel uidere non poterant; qui eis exposuit uerbum Domini; et de sabbati custodia. 239
    CAP. XXII.---De eo quod Moyses ex sermone Domini precepit populo ut prepararent primitias, et animo uoluntario eas Domino offerrent, ad constructionem tabernaculi. 241
    CAP. XXIII.---De eo quod Moyses ad magisterium tabernaculi ex precepto Dei, Beseleel filium Uri de tribu Iuda, et Ooliab filium Achisamech uocauit. 244
    CAP. XXIu.---De erectione tabernaculi, et gloria Domini apparente super illud. 245
    EXPOSITIONUM IN LEuITICUM LIBRI SEPTEM. 245
    Prologus ad Freculphum episcopum Lexouiensem. 245
    LIBER PRIMUS. 247
    CAPUT PRIMUM.---Preceptum Domini de hostiis pecudum. 247
     CAP. II.---De oblatione auium, hoc est turturum siue columbarum in holocaustum. 256
    CAP. III.---De sacrificio simile cum oleo et thure siue in farina, siue in panibus clibano coctis, siue sartagine atque craticula. 260
    CAP. Iu.---Quod omnis oblatio que offertur Domino. absque fermento debet esse, sed cum sale offerenda. 262
    CAP. u.---De oblatione primitiarum, frugum, et hostiis pacificorum. 264
    CAP. uI.---De hostiis pro peccatis cum anima peccat per ignorantiam et transgreditur mandatum Domini, siue sacerdotis, siue populi, siue principis, seu cuiuslibet hominis de populo terre. 270
    CAP. uII.---De eo quod anima peccat cum audierit uocem iurantis mendaciter, nisi iudicauerit facinus iuramento uelatum. 279
    CAP. uIII.---De anima que tetigerit aliquid immundum, siue quod occisum a bestiis, aut per se mortuum fuerit, aut quodlibet reptile, siue immunditiam hominis: et de hominis uoto incaute prolato. 280
    CAP. IX.---De anima que preuaricat ceremonias Domini per errorem. 288
    CAP. X.---De oblatione que offertur pro eo qui peccat per ignorantium, feceritque unum ex his que Domini lege prohibentur. 289
    CAP. XI.---Preceptum Domini ad Moysen de anima que peccauerit contempto Deo negans depositum proximo suo quod fidei eius creditum fuerat, uel ui aliquid extorserit aut calumniam fecerit. 290
    LIBER SECUNDUS. 293
    CAPUT PRIMUM.---De lege holocausti et ritu sacrificiorum ac libamentorum. 293
    CAP. II.---De hostiis Aaron et filiorum eius in die unctionis sue. 298
    CAP. III.---De hostiis pro peccato oblatis quo ordine a sacerdote compleantur. 301
    CAP. Iu.---De hostiis pro delicto offerendis qualiter offerantur. 306
    CAP. u.---De lege hostie pacificorum que offertur Domino pro gratiarum actione. 311
    CAP. uI.---Quod non licet de hostiis sponte oblatis, tertia die aliquid comedi, sed prima die uel secunda; si quid autem residuum fuerit die tertia consumat. 313
    CAP. uII.---Quod non debeat aliquis immunditiam hominis uel iumenti siue omnis rei tangere, nec huiuscemodi carnes comedere, et quod non liceat alicui polluto uesci de hostiis pacificorum. 315
    CAP. uIII.---Quod non oporteat adipem comedi qui offerri debet in incensum Domini. 316
    CAP. IX.---Quod armus dexter et pectusculum de hostiis pacificorum cadat in primitias sacerdotis. 318
    CAP. X.---Unctio Aaron et filiorum eius et ceremonie ad eam pertinentes, et de uestibus sacerdotalibus. 320
    CAP. XI.---De eo quod iubet Moyses Aaron et filiis eius, quod non exeant septem diebus de ostio tabernaculi in tempore consecrationis sue. 333
    CAP. XII.---De fine consecrationis Aaron et hostiis tunc offerendis, tam pro se quam etiam pro populo, et de benedictione Aaron qua benedixit populum. 335
    CAP. XIII.---Quod apparuit gloria Domini omni multitudini, et ignis egressus a Domino deuorauit holocaustum. 340
    CAP. XIu.---De Nadab et Abiu, filiis Aaron, qui ignem alienum in incensum offerre tentabant Domino, unde et ab eo occisi sunt. 341
    CAP. Xu.---Quod Moyses prohibet Aaron et Eleazar atque Itamar filios eius capita nudare, uel uestimenta scindere, pro casu interfectorum. 344
    CAP. XuI.---De eo quod Dominus prohibet Aaron et filios eius bibere uinum ac siceram quando intrent in tabernaculum testimonii ut ministrent ibi. 345
    CAP. XuII.---Preceptum Domini ad Aaron et filios eius ut edant pectusculum et armum de oblationibus Domini in loco mundissimo, et quod Moyses reperit hircum qui oblatus fuerat pro peccato exustum, unde indignatus est contra Aaron et filios eius, sed illis pro hoc satisfacientibus, placatus est. 346
    LIBER TERTIUS. 351
    CAPUT PRIMUM.---De animalibus que comedi debeant, et que munda siue immunda sint. 351
    CAP. II.---De immunditiis morticine animalis. 360
    CAP. III.---Quod fontes aquarum et cisterne ab huiuscemodi pollutionibus munde erunt, uasa uero fictilia inde polluta destruantur. 364
    CAP. Iu.---De reptilibus animalibus. 365
    CAP. u.---De muliere masculum gignente ut immunda sit quadraginta diebus; si autem feminam pepererit, dies octoginta; et de oblationibus pro ea in die purificationis  sue offerendis. 367
    LIBER QUARTUS. 371
    CAPUT PRIMUM.---De diuersis coloribus obortis in carne hominis, et de plaga lepre. 371
    CAP. II.---Quomodo recludendus sit tempore certo leprosus, ut probetur per sacerdotem. 380
    CAP. III.---De plaga lepre que exorta fuerit in carne exusta siue cicatrice, nec non et lepra capitis siue barbe, et candore cutis. 381
    CAP. Iu.---De uiro ex cuius capite capilli defluunt. 384
    CAP. u.---De lepra uestium ac staminis atque subtegminis. 388
    CAP. uI.---De oblationibus offerendis pro emundatione leprosi et purgatione ipsius. 391
    CAP. uII.---Quid offerre debeat pro emundatione sua ille qui pauper est, et non potest ea que sibi iussa sunt offerre. 396
    CAP. uIII.---De lepra domorum siue parietum, et recapitulatio de omni lepra. 398
    LIBER QUINTUS. 403
    CAPUT PRIMUM.---De uiro qui fluxum seminis patitur et mundatione ipsius. 403
    CAP. II.---De muliere que fluxum sanguinis patitur non in tempore menstruali, uel que post menstruum, sanguinem fundere non cessat, et mundatione ipsius. 409
    CAP. III.---De eo quod Dominus precepit per Moysen et Aaron, ut filii eius omni tempore non ingrediantur sanctuarium quod est inter uelum coram propitiatorio, sed quando ingredi debet, ante offerat uitulum pro peccato, et arietem in holocaustum, et duos hircos pro peccato, indutus uidelicet sacerdotalibus uestibus. 413
    CAP. Iu.---De duobus hircis, quorum unus in sortem Domini pertinebat, alter in caprum emissarium. 418
    CAP. u.---De expiatione sanctuarii ab immunditiis filiorum Isrel per sanguinem uituli et hirci. 423
    CAP. uI.---De emissione hirci ac pompa. 426
    CAP. uII.---Preceptum Domini de hostiis non alicubi immolandis nisi iuxta tabernaculum Domini. 428
    CAP. uIII.---De sanguine non comedendo. 431
    CAP. IX.---De non comedendo morticino aut capto a bestiis. 434
    CAP. X.---De iudiciis et preceptis Domini obseruandis. 434
    CAP. XI.---De eo quod non liceat cuilibet ad proximam sanguinis sui accedere ut reuelet turpitudinem eius. 435
    CAP. XII.---Ubi contradicit illam fornicationem que est contra naturam. 439
    CAP. XIII.---Quod non sit populo Dei errores et contaminationes gentilium sequendum. 441
    LIBER SEXTUS. 443
    CAPUT PRIMUM.---De preceptorum Dei custodia ac sabbati obseruantia. 443
    CAP. II.---De messione segetum siue uinearum ac pauperum et peregrinorum cura. 445
    CAP. III.---Ubi uetat furtum, falsum testimonium, dolum contra proximum, iuramentum mendax, et cetera crimina fieri, iustumque iudicium facere proximo. 446
    CAP. Iu.---De eo quod prohibet iumenta cum alterius generis animantibus commisceri, agrum diuerso semine seri, uestemque ex duobus generibus texi. 452
    CAP. u.---De eo qui dormierit cum muliere ancilla coitu seminis, ut uapulent ambo. 454
    CAP. uI.---De auferendis preputiis arborum. 455
    CAP. uII.---Quod non sit comedendum cum sanguine, non augurium seruandum, neque somnia, sed nec in rotundum comam tondi, nec radi barbam, nec super mortuo incidendi carnem, neque figuras aliquas uel stigmata facienda. 457
    CAP. uIII.---Ubi uetat prostitui filiam ad fornicandum et sanctuarium Dei precipit metuendum. 459
    CAP. IX.---De non sequendis hariolis siue magis nec ullis ueneticiis. 459
    CAP. X.---De aduernarum cura et regula equa atque ponderibus et iusta mensura atque statera. 460
    CAP. XI.---De idolo Moloch quod non sit ei immolandum nec fornicari cum magis atque hariolis, patri matrique non maledicendum. 461
    CAP. XII.---Ubi prohibet adulterium atque omnem mechiam, indicens preuaricatoribus penam. 464
    CAP. XIII.---De possidenda terra repromissionis, atque omni immunditia cauenda. 471
    CAP. XIu.---De pythonicis siue diuinantibus ut lapidibus obruantur. 472
    CAP. Xu.---De eo quod precipit Dominus sacerdotibus ut in morte ciuium suorum non contaminentur, non radant caput uel barbam, neque in carnibus suis faciant incisuras, scortum et uile prostibulum non ducant uxores, nec eam que repudiata est a uiro. 473
     CAP. XuI.---De pontificis eminentia, quod ipse omnem immunditiam caueat, et ad omnem mortuum non ingrediatur, uirginem ducat uxorem, uiduam et repudiatam et sordidam atque meretricem non ducat. 476
    CAP. XuII.---Ut homo de semine Aaron qui habuerit maculam non offerat panes Deo suo, et ut sacerdotes caueant ab his que consecrata sunt filiorum Isrel. 484
    CAP. XuIII.---Quod leprosus de semine Aaron aut patiens fluxum seminis non uescatur de his que sanctificata sunt Domino, donec sanetur; et de alienigenis ut non comedant de sanctificatis, nec inquilinus sacerdotis neque mercenarius, et de filia sacerdotis. Qui autem comederit per ignorantiam de sanctificatis, addet quintam partem cum eo quod comedit et det sacerdoti. 490
    CAP. XIX.---Quod hostie que offeruntur Domino, immaculate debeant fieri. 494
    CAP. XX.---Quod bos, ouis et capra cum genita fuerint, septem diebus maneant cum matre, die autem octauo et deinceps offerri possunt, et quod hostie pro gratiarum actione Domino oblata, eodem die comedi debeant, nec remanere quidquam in mane alterius diei. 498
    CAP. XXI.---Preceptum de feriis et solemnitatibus Domini obseruandis, et de oblationibus que in eis offerre debeant. 501
    LIBER SEPTIMUS. 515
    CAPUT PRIMUM.---De oleo offerendo ad concinnandas lucernas in tabernaculo Domini. 515
    CAP. II.---De simila exhibenda ad faciendos panes propositionis. 517
    CAP. III.---De blasphemo quodam quomodo adiudicatus est morti, ex Domini precepto. 521
    CAP. Iu.---De uice talionis percutientis atque interficientis proximum. 526
    CAP. u.---De requie septimi anni. 527
    CAP. uI.---De obseruantia iubilei et legitimis eius. 529
    CAP. uII.---De usuris non accipiendis. 543
    CAP. uIII.---De eo qui se uendiderit fratri suo in seruitutem, qualiter tractari debeat. 544
    CAP. IX.---Quod serui et ancille non de filiis Isrel, sed de aliis sint nationibus habendi. 546
    CAP. X.---De redemptione eius qui se uendiderit proximo ex filiis Isrel. 547
    CAP. XI.---Ubi prohibet idola et sculptilia facere uel titulos erigere. 550
    CAP. XII.---Ubi Dominus per Moysen predicit filiis Isrel que eis bona eueniant, si custodierint mandata ipsius, et que mala si preuaricauerint illa. 551
    CAP. XIII.---Ubi multiplices plagas predicit propter peccata, et propter transgressionem Dei mandatorum sibi euenturas. 556
    CAP. XIu.---De eo qui uotum fecerit, siue masculus sit siue mulier, qualiter illud obseruare debeant. 568
    CAP. Xu.---De eo qui uouerit animal immundum Domino, siue domum suam seu agrum, qualiter inde faciendum sit. 574
    CAP. XuI.---De his que consecrantur Domino, quod non possint redimi, sed permanere debent in illius possessione. 582
    CAP. XuII.---De decimis terre, hoc est de frugibus siue pomis, quomodo possint redimi. 583
    ENARRATIONUM IN LIBRUM NUMERORUM LIBRI QUATUOR. 587
    Prefatio ad Freculphum Lexouiensem episcopum. 587
    LIBER PRIMUS. 587
    CAPUT PRIMUM.---Sermo Domini ad Moysen de numerandis duodecim tribubus et principibus singularum tribuum, quid spiritualiter significent. 587
    CAP. II.---De non numerandis Leuitis cum filiis Isrel: sed super tabernaculum testimonii constituendis. 599
    CAP. III.---De castris filiorum Isrel per gyrum tabernaculi federis, quid spiritaliter in Ecclesia significent faciendum. 600
    CAP. Iu.---De filiis Aaron et ministerio eorum; similiter et de Leuitis atque obsequio eorum. 605
    CAP. u.---De Leuitis, quomodo pro primogenitis filiorum Isrel, Dominus eos tulit ad ministerium tabernaculi sui. 606
    CAP. uI.---De seruitio filiorum Caath in ministerio Domini. 611
    CAP. uII.---De eiiciendo leprose e castris. 616
    CAP. uIII.---De peccatis negligentie expiandis sacerdotum. 617
    CAP. IX.---De lege zelotypie. 619
    CAP. X.---De ritu Nazarei et oblatione eius. 621
    CAP. XI.---Ubi Dominus iubet quomodo benedicantur filii Isrel. 626
    CAP. XII.---De oblatione principum Isrel, hoc est sex  plaustris tectis, cum duodecim bubus ad seruitium tabernaculi. 627
    CAP. XIII.---De oblatione ducum populi Isrelitici, et dedicatione altaris Domini. 630
    CAP. XIu.---De candelabro et lucernis eius. 634
    CAP. Xu.---De purificatione Leuitarum. 635
    CAP. XuI.---De Leuitis pro primogenitis filiorum Isrel in ministeriis Domini suscipiendis. 637
    CAP. XuII.---De ordine Leuitarum quando ministri sunt, et quando custodes uasorum fiant. 639
    LIBER SECUNDUS. 639
    CAPUT PRIMUM.---De tempore Pasche. 639
    CAP. II.---De his qui non poterunt Pascha in tempore suo quo eis preceptum sit, celebrare. 643
    CAP. III.---Quomodo proficisci debeant filii Isrel. 645
    CAP. Iu.---De modo tubarum. 649
    CAP. u.---De Obab filio Raguel Madianita cognato Moysi, et perfectione filiorum Isrel a monte Sinai. 653
    CAP. uI.---Ubi murmurat populus, et igne percussus comburitur; et de esu carnis, unde murmurauit promiscuum uulgus cum filiis Isrel. 654
    CAP. uII.---De septuaginta senioribus electis ad magisterium populi. 657
    CAP. uIII.---De esu carnium coturnicum. 661
    CAP. IX.---De murmuratione Aaron et Marie contra Moysen propter Aethiopissam uxorem suam. 661
    CAP. X.---De duodecim exploratoribus missis a Moyse in terram Chanaan; et de his que inde gesta sunt. 666
    CAP. XI.---De murmure populi et uindicta ob hoc in eos prolata. 669
    CAP. XII.---De ritu sacrificiorum per species singulas. 675
    CAP. XIII.---De primitiis Domino dandis. 677
    CAP. XIu.---De peccatis ignorantie. 677
    CAP. Xu.---De peccatis per superbiam factis. 679
    CAP. XuI.---De homine colligente ligna in die Sabbati: et de fimbriis faciendis per angulos palliorum cum uittis hyacintinis. 679
    CAP. XuII.---De seditione Core, Datban et Abiron contra Moysen et pena eorum. 680
    CAP. XuIII.---De thuribulis seditiosorum ab incendio sublatis per Eleazar sacerdotem. 682
    CAP. XIX.---De murmure populi contra Moysen et Aaron, et incendio ob hoc in eos immisso. 683
    CAP. XX.---De uirgis duodecim tribuum iussu Domini ad tabernaculum allatis: inter quas sola Aaron uirga fronduerat. 687
    CAP. XXI.---De sacerdotio Aaron atque ministerio Leuitarum. 691
    CAP. XXII.---Ubi omnes oblationes filiorum Isrel atque primitias sacerdotibus atque Leuitis concedit. 695
    CAP. XXIII.---De decimis dandis in usu Leuitarum. 701
    CAP. XXIu.---De uacca rufa et ceremoniis eius, atque munditiis ex cineribus eius factis. 702
    CAP. XXu.---De seditione Isrelitarum ad aquam contradictionis. 709
    LIBER TERTIUS. 711
    CAPUT PRIMUM.---De transitu filiorum Isrel a Cades in montem Hor, et pugna eorum atque uictoria in Chananeos. 711
    CAP. II.---De profectione eorum a monte Hor, et tedio itineris, populique murmure: quare ignitis serpentibus punitur, signoque serpentis enei erecto, sanatur. 712
    CAP. III.---Ubi Dominus aquam de puteo dedit filiis Isrel, et cantico quod est super eum dictum. 715
    CAP. Iu.---De eo quod populus Isrel contra regem Seon Amorrheorum preliatus est, et uicto eo possedit terram eius. 719
    CAP. u.---De pugna Isrelitarum contra Og regem Basan. 725
    CAP. uI.---De Balac rege Moabitarum, et Balaam hariolo, et asina eius. 725
    CAP. uII.---De aduentu Balaam ad Balac et prophetia eius. 731
    CAP. uIII.---De eo quod fornicatus est populus cum filiabus Moabitarum. 767
    CAP. IX.---De uindicta quam fecit Phinees filius Eleazari filii Aaron sacerdotis in scortatore Isrelita, et muliere Madianitide. 769
    CAP. X.---De secunda dinumeratione Isrelitarum, que facta est per Moysen et Eleazarum filium Aaron sacerdotis. 771
    CAP. XI.---De filiabus Salphaad, et precepto Domini et iure hereditario. 774
    CAP. XII.---Ubi Moyses in montem ascendere iubetur, et predicitur ei quod non in terram repromissionis ingrediatur;  iehsuque pro eo dux populi constituitur. 776
    LIBER QUARTUS. 779
    CAPUT PRIMUM.---De singulis speciebus sacrificiorum que offerebantur Domino in uariis festiuitatibus, hoc est sabbato, Kalendarum, mensis primi, et mensis primitiuorum, et mensis septimi. 779
    CAP. II.---De uoto uiri complendo. 791
    CAP. III.---De uoto femine. 791
    CAP. Iu.---De uindicta in Madianitas et Balaam hariolum. 794
    CAP. u.---Ubi Moyses indignatur propter Madianitas. 797
    CAP. uI.---De diuisionibus prede Madianitarum. 798
    CAP. uII.---Ubi pars populi, hoc est tribus Ruben, et tribus Gad, et dimidia tribus Manasses, hereditatem Domini postulabat sibi dari ultra Iordanem. 803
    CAP. uIII.---De quadraginta duabus mansionibus filiorum Isrel. 808
    CAP. IX.---Preceptum Domini ad Moysen de idolis confringendis. 827
    CAP. X.---De distributionibus terre repromissionis filiis Isrel per sortem faciendis. 828
    CAP. XI.---De urbibus refugii. 833
    CAP. XII.---De iudicio interfectorum. 834
    CAP. XIII.---De filiabus Salphaad, ut proximis suis nubant. 836
    ENARRATIONIS SUPER DEUTERONOMIUM LIBRI QUATUOR. 837
    Prefatio ad Freculphum Lexouiensem episcopum. 837
    LIBER PRIMUS. 839
    CAPUT PRIMUM.---uerba Moysi que locutus est ad Isrel trans Iordanem in solitudine campestri post interfectionem Seon et Og regum Amorrheorum. 839
    CAP. II.---Commemoratio sermonum Dei, quibus Isrel iubet ire in terram Chanaan; et de prelatione septuaginta seniorum in populo. 843
    CAP. III.---De duodecim exploratoribus missis ad terram Chanaan, et de indignatione Domini contra Isrel. 844
    CAP. Iu.---De hoc quod prohibiti sunt pugnare Isrelite contra Moabitas et Idumeos. 847
    CAP. u.---Commemoratio itineris de Cadesbarne usque ad transitum Zareth, hoc est uiginti octo annorum. 848
    CAP. uI.---Recapitulatio, quomodo Moyses miserit nuntios ad Seon regem Esebon et Og regem Basan. 850
    CAP. uII.---Quod nulla urbs nec oppidum in regno Og effugerit, quod non uastatum sit, eorumque terra data sit Ruben et Gad et dimidie tribui Manasse. 853
    CAP. uIII.---Exhortatio Moysi ad Isrel, ut custodiant precepta atque iudicia Domini. 856
    CAP. IX.---De eo quod prohibuerit facturam simulacrorum omnium animantium atque iumentorum, que sunt super terram. 856
    CAP. X.---De eo quod se dicit Moyses sequestrum et iudicem inter Dominum et Isrel in monte Sinai. 860
    CAP. XI.---De decem mandatis legis in monte Sinai datis, in duabus tabulis conscriptis. 862
    CAP. XII.---De diligendo Deo ex tota anima, et ex tota fortitudine, et de alligandis mandatis Dei in cordibus hominum et predicandis eis soboli sue, in omnes generationes. 865
    CAP. XIII.---De eiiciendis septem gentibus Chananeorum de terra repromissionis, ac paulatim comminuendis. 867
    CAP. XIu.---De cibo manna dato Isrelitis, et ducatu eorum in solitudine. 869
    CAP. Xu.---Commemoratio quomodo Moyses quadraginta diebus ieiunans in monte Sinai, adeptus est tabulas legis. 871
    CAP. XuI.---Transitus filiorum Isrel ex Beroth in Musra, ubi Aaron mortuus est et sepultus. 874
    LIBER SECUNDUS. 875
    CAPUT PRIMUM.---Preceptum de circumcidendis preputiis cordis, et commendatione pupillorum ac uiduarum, atque peregrinorum. 875
    CAP. II.---Quod terra promissionis non est sicut terra Aegypti, plana atque irrigua, sed montosa ac aspera, de celo exspectans pluuiam. 876
    CAP. III.---De eo quod prohibet holocausta in omni loco Domino offerri, primitias decimasque comedi, sed tantummodo in loco quem elegerit Dominus. 878
    CAP. Iu.---Commendatio leuitarum, et interdictio esus sanguinis. 879
    CAP. u.---De probandis prophetis, nec facile credendum his qui uana prophetant, aut falsa somniant; et de non incidenda carne, nec caluitio faciendo super mortuo. 880
    CAP. uI.---De mundis et immundis animalibus, et que  uesci uel non uesci licitum est. 882
    CAP. uII.---De non coquendo hedo in lacte matris; et decimis dandis; nec tondi oportere primogenita ouium. 888
    CAP. uIII.---De remissione anni septimi, et de seruo cui auris subula perforatur. 890
    CAP. IX.---De primogenitis sanctificandis Domino; nec operari debere in primogenito bouis. 893
    CAP. X.---Preceptum de faciendo Phase Domino in mense nouarum frugum. 895
    CAP. XI.---De Pentecostes celebratione, eiusque ceremoniis. 897
    CAP. XII.---De obseruatione mensis septimi, et de solemnitate tabernaculorum; et quod tribus uicibus per annum omne masculinum in conspectu presentandum est. 899
    CAP. XIII.---De constituendis magistris atque iudicibus in portis, et non accipiendis personis atque muneribus, et iustis iudiciis faciendis. 901
    CAP. XIu.---De non plantando luco iuxta altare Domini, nec statuis constituendis nec maculosis animantibus immolandis. 901
    CAP. Xu.---De apostatis qui Deum relinquentes, seruierunt diis alienis; et duobus uel tribus testibus in causa singulorum adhibendis semper. 902
    CAP. XuI.---Quod iudicia difficilia ad sacerdotes referenda sint, et quod inobedientes morte multandi sint. 902
    CAP. XuII.---De constituendo rege super Isrelitas a propriis et non ab externis et iure legis legitimo. 903
    CAP. XuIII.---De sacerdotibus et leuitis, quod non debeant habere possessiones ac sortes suas inter ceteras tribus, sed dilatationibus Domini sustentari. 904
    CAP. XIX.---De maleficiis cunctis prohibendis, et de propheta qui ad similitudinem Moysi in gente Iudeorum suscitandus erat. 906
    CAP. XX.---De urbibus refugii decernendis his qui non sponte homicidium faciunt. 907
    CAP. XXI.---De testibus falsis non recipiendis, sed si inuenti fuerint, rite puniendis. 909
    CAP. XXII.---De ordinando iure belli, et de formidolosis et ceteris inhabilibus personis ad bellandum remissis. 910
    CAP. XXIII.---De offerenda pace primum hostibus et si fedus inire noluerint, funditus euertendis; et de pomiferis arboribus non excidendis. 911
    CAP. XXIu.---De cadauere hominis occisi inuento. 913
    CAP. XXu.---De captiua muliere pulchra. 915
    CAP. XXuI.---De duabus uxoribus, una dilecta, et altera odiosa. 916
    CAP. XXuII.---De filio contumace atque proteruo; de homine adiudicato morti, in patibulo suspendendo, sed tamen in eadem die sepeliendo. 918
    CAP. XXuIII.---De non preteriendo boue atque oue errante, sed fratri suo reducendo; similiter de asino et uestimento. 921
    CAP. XXIX.---Quod mulieres non debent ueste uirili uti, nec uiri ueste feminea. 922
    CAP. XXX.---De pullis et auibus et ouis, in nido inuentis. 923
    LIBER TERTIUS. 925
    CAPUT PRIMUM.---De edificatione domus noue, ut murus per circuitum tecti ponatur, ne effundatur sanguis labente aliquo et in preceps ruente. 925
    CAP. II.---De non serenda uinea altero semine, nec in boue et asino simul arando. 925
    CAP. III.---De non induendo uestimento lana linoque contexto; et de funiculis in fimbriis per quatuor angulos pallii faciendis. 926
    CAP. Iu.---De eo qui uituperat uxorem suam obiiciendo ei nomen pessimum fornicationis ante nuptias ceptas. 926
    CAP. u.---De adultero siue adultera; et de eo qui alterius sponsam rapuerit. 928
    CAP. uI.---De eo qui cum puella nondum desponsata concubuerit. 928
    CAP. uII.---De eunuchis atque mamzeribus, et de Ammonitis atque Moabitis, decretum legis. 929
    CAP. uIII.---De non abominando Idumeo neque Aegyptio. 930
    CAP. IX.---De eo qui nocturno pollutus fuerit somnio, et de digestione ciborum. 931
    CAP. X.---De non tradendo seruo fugitiuo domino suo. 932
    CAP. XI.---Quod non meretrix neque scortator de filiis Isrel esse debet, nec mercedem prostibuli, nec pretium canis oportet in domum Domini offerri. 933
    CAP. XII.---Usuram uetat et uuas de uineis proximi efferri;  similiter et falce segetem proximi meti prohibet. 934
    CAP. XIII.---De dimittenda uxore odiosa cum libello repudii. 935
    CAP. XIu.---De eo qui nuper nupsit, quod nulla necessitas publice iniungenda est. 937
    CAP. Xu.---De eo qui sollicitans fratrem suum uendiderit, et cautela lepre. 938
    CAP. XuI.---De non repetendo pignore, et de non neganda mercede indigentis et pauperis. 938
    CAP. XuII.---De non occidendis patribus pro filiis, nec filiis pro patribus, et non peruertendis iudiciis aduene et pupilli. 939
    CAP. XuIII.---De manipulo in messe relinquendo, et de reliquiis oliuarum atque arboribus. 941
    CAP. XIX.---De corripiendis peccantibus per flagella; et ut boui trituranti in area fruges non ligetur os. 941
    CAP. XX.---De eo qui sine liberis moritur, ut frater defuncti accipiat eius uxorem, et suscitet semen fratri suo. 942
    CAP. XXI.---De duobus iurgantibus et uxore procaci; et quod non oportet haberi in sacculo diuersa pondera. 944
    CAP. XXII.---De delendo Amalec sub celo. 945
    CAP. XXIII.---De primitiis frugum offerendis, et de decimis dandis Leuitis. 946
    CAP. XXIu.---De lapidibus erigendis in monte Ebal et calce leuigandis; et de edificando altari ex saxis informibus et politis, holocaustoque super illud offerendo. 947
    CAP. XXu.---De his qui stabunt ad benedicendum super montem Garizim; nec non de illis qui super montem Gebal stabunt ad maledicendum, et maledictionibus siue benedictionibus ibi recitatis. 948
    CAP. XXuI.---Commemoratio quomodo eduxit Dominus filios Isrel per desertum quadraginta annis, nec sunt uestimenta eorum attrita, neque calceamenta uetustate consumpta. 961
    CAP. XXuII.---Quod mandatum Domini non sit procul positum, sed iuxta. 964
    CAP. XXuIII.---De eo quod Moyses predixit Iosue ducatum Isrelis; et quod ipse Moyses scripsit legem, et tradidit sacerdotibus filiis Leui custodiendam. 965
    LIBER QUARTUS. 965
    CAPUT PRIMUM.---Quod scripsit Moyses uerba legis in uolumine atque compleuit, precepitque Leuitis, ut illud poneretur in arca federis Domini, ut ibi esset contra eos in testimonium. 965
    CAP. II.---Canticum Moysi presagium futurorum, et Christi mysteriis plenissimum. 968
    CAP. III.---De benedictionibus Moysi super singulas tribus. 984
    IN LIBRUM IOSUE LIBRI TRES. 999
    Obseruatio preuia. 999
    Epistola dedicatoria ad Fridurichum episcopum Traiectensem. 999
    LIBER PRIMUS. 1001
    CAPUT PRIMUM.---Sermo Domini ad Iosue de ducatus sui ministerio. 1001
    CAP. II.---Preceptum Iosue ad filios Isrel de preparandis cibariis in itinere, et responsio populi ad eum. 1005
    CAP. III.---De exploratoribus missis ex Sethim ad urbem Iericho, et per mulierem meretricem saluatis. 1009
    CAP. Iu.---De transitu filiorum Isrel per Iordanis alueum, et aquis diuisis ad introitum arce Domini. 1011
    CAP. u.---De filiis Ruben et Gad, et dimidia tribu Manasse; et duodecim lapidibus quos de Iordanis alueo translatos posuit Iosue in Galgalis. 1015
    CAP. uI.---De secunda circumcisione filiorum Isrel, que fuit cultris lapideis facta in Galgalis, et quod fecerunt Phase in quarto decimo die mensis ad uesperum in campestribus Iericho: ubi comederunt de frugibus ter re, die altera azymos panes, quia defecerat eis manna. 1017
    CAP. uII.---Ubi princeps exercitus Domini apparuit Iosue, quem ipse adorauit; et sermo Iosue ad populum de expugnatione urbis Iericho. 1020
    CAP. uIII.---De eo quod Raab meretricem, et domum ac familiam eius Iosue fecit uiuere, et habitare in medio filiorum Isrel, et de maledicto prolato contra urbem Iericho. 1024
    CAP. IX.---De eo quod Acham filius Charmi usurpauit sibi de anathemate urbis Iericho, et uindicta in eum prolata. 1025
    CAP. X.---De expugnatione urbis Alii, et interfectione regis ipsius. 1029
     LIBER SECUNDUS. 1035
    CAPUT PRIMUM.---De eo quod Iosue Deuteronomium legis Moysi scripsit super lapides coram filiis Isrel, et legem benedictionis atque maledictionis coram omni populo recitauit. 1035
    CAP. II.---De gentium conuentu aduersum Iosue, ut dimicarent contra eum, et de dolo Gabaonitarum, quo fallebant Iosue et principes Isrel. 1039
    CAP. III.---De quinque regibus Amorrheorum, qui congregati sunt ut pugnarent contra Gabaon, et de preliis Iosue contra eos. 1043
    CAP. Iu.---De pugna Iosue contra urbem Macedam, et contra Lemuem, et contra Asedoth, quas percussit in ore gladii. 1047
    CAP. u.---De Iapin rege Asor, et ceteris regibus qui conuenerunt in unum ut pugnarent contra Isrel, quos percusserat Iosue in ore gladii, et subneruauit equos eorum, currusque combussit igni. 1051
    CAP. uI.---De eo quod Iosue omnes reges Chanaan et ciuitates eorum pugnando cepit, absque Heueum qui habitabat in Gabaon. 1057
    CAP. uII.---De eo quod Iosue cepit omnem terram, sicut locutus est Dominus ad Moysen, et tradidit eam in possessionem filiis Isrel secundum partes et tribus: quieuitque terra a preliis. 1060
    CAP. uIII.---Numerus ciuitatum quas expugnabat Iosue, et tradidit filiis Isrel in possessionem. 1061
    LIBER TERTIUS. 1063
    CAPUT PRIMUM.---De senectute Iosue, et sermone Domini ad illum. 1063
    CAP. II.---De diuisione terre per singulas tribus Isrel, et quod tribui Leui non dedit possessionem: sed sacrificia et uictime Domini Dei Isrel, ipsa est hereditas eorum. 1066
    CAP. III.---De eo quod nouem tribus et dimidia acceperunt sortes suas per Eleazarum sacerdotem, et Iosue filium Nun; duabus tribubus et dimidia partes suas accipientibus per Moysen ultra Iordanem. 1069
    CAP. Iu.---De locutione Caleb ad Iosue pro terra Ebron, quam sibi postulauit dari. 1070
    CAP. u.---De sorte filiorum Iuda: et quod Caleb deleuit ex Ebron tres filios Zenach, Sesai, et Achiman, et Tholmai. 1072
    CAP. uI.---De eo quod dixit Caleb: Qui percusserit Chariathsepher et ceperit, dabo illi Axam filiam meam uxorem. Et cepit eam Othoniel filius Cenez, frater Caleb iunior. Et de eo quod postulauit Axa filia Caleb patrem suum, ut daret sibi terram irriguam. 1075
    CAP. uII.---Quod Iebuseum habitatorem Ierusalem non potuerunt filii Iuda delere, habitauitque cum eis; et quod non interfecerunt filii Ephraim Chananeum, qui habitabat in Gazer. 1077
    CAP. uIII.---Sermones filiorum Ioseph ad Iosue, et responsio eius ad eos. 1081
    CAP. IX.---De eo quod Iosue misit nuntios ad metiendum terram Chanaan, et describendum eam iuxta numerum uniuscuiusque multitudinis: quam ipse diuisit in septem partes, et tradidit filiis Isrel in possessionem singulis secundum sortes suas. 1083
    CAP. X.---De eo quod dederunt filii Isrel possessionem, Iosue filio Nun in medio sui, iuxta preceptum Domini. 1088
    CAP. XI.---De urbibus fugitiuorum, que constitute sunt ad defensionem eorum qui percusserint animam hominis nescientes et non sponte. 1090
    CAP. XII.---De filiis Leui, qui postulauerunt ab Eleazaro sacerdote, et de Iosue filio Nun, urbes ad habitandum, et suburbana eorum ad alenda iumenta. 1092
    CAP. XIII.---De eo quod omnis terra Chanaan data est a Domino Isrel in possessionem; et possederunt illam cum pace. 1095
    CAP. XIu.---De eo quod Rubenitas et Gadditas, et dimidiam tribum Manasse dimisit Iosue in possessiones suas cum pace. 1098
    CAP. Xu.---Sermones Iosue ad populum, et commemoratio preceptorum Domini, et beneliciorum eius, que collata sunt eis abundantissime ab ipso. 1100
    CAP. XuI.---De eo quod percussit Iosue fedus coram Domino in Sichem, scripsitque omnia uerba federis in uolumine legis Dei, et posuit super lapidem grandem, et subter quercum, que erat in sanctuario Domini. 1103
    CAP. XuII.---De morte Iosue, et sepultura eius, et de morte Eleazar et sepultura eius; necnoa et de ossibus Ioseph translatis de Aegypto, et sepultis in Sichem, in parte agri quem emerat Iacob a filiis Emor patris Sichem centum nouellis ouibus. 1105
     COMMENTARIA IN LIBRUM IUDICUM ET RUTH 1107
    Epistola Humberti episcopi ad Rabanum. 1107
    Prefatio ad Humbertum episcopum dictata. 1109
    Incipiunt Commentaria in librum Iudicum. 1111
    LIBER PRIMUS. 1111
    CAPUT PRIMUM.---De eo quod filii Isrel post mortem Iosue consuluerunt Dominum quis eorum dux contra Chananeos fieri deberet. Et de interfectione Adonibezech regis, et oppugnatione Chananeorum ac urbis Hierusalem. 1111
    CAP. II.---De eo quod Caleb spopondit filiam suam uxorem uiri qui percuteret Cariat Sepher. Et quod Axa filia Caleb petit patrem dare sibi terram irriguam. 1113
    CAP. III.---Quod filii Cinei cognati Moysi descenderunt de ciuitate Palmarum cum filiis Iuda, et habitauerunt cum eis, et quod Iudas montana possedit, nec potuit delere habitatores uallis. 1114
    CAP. Iu.---Quod filii Beniamin non potuerunt delere Iebuseum in Hierusalem, nec Manasses, in urbibus sortis sue, deleuit Chananeum, sed habitauerunt cum eis. Postquam autem confortatus est Isrel, fecit eos tributarios, et delere noluit. 1115
    CAP. u.---Quod angelus Domini ascendit de Galgal ad locum flentium et increpauit Isrel pro peccatis suis atque negligentia. 1117
    CAP. uI.---Quod Iosue populum dimisit in suas possessiones ire, seruieruntque Domino, cunctis diebus eius et seniorum qui longo post eum uixerunt tempore. 1118
    CAP. uII.---Mortuus est autem Iosue filius Nun, famulus Domini, centum annorum, omnisque generatio illa congregata est ad patres suos: feceruntque filii Isrel malum in conspectu Domini, et seruierunt Baalim, et dimiserunt Dominum Deum patrum suorum. 1120
    CAP. uIII.---Quod iratus Dominus contra Isrel, tradidit eos in manus diripientium; sed eis penitentibus, suscitauit iterum iudices qui liberarent eos de uastantium manibus. 1123
    CAP. IX.---De eo quod iratus Dominus pro malefactis Isrelitarum tradidit eos in manus Chusan Rasathaim regis Mesopotamie, seruieruntque ei octo annis; sed iterum cum clamauerunt ad Dominum, suscitauit eis saluatorem, et liberauit eos, per Othoniel uidelicet, filium Cenez, fratrem Caleb minorem. 1125
    CAP. X.---De eo quod peccantem Isrel tradidit Dominus in manu Eglon regis Moab, sed eos iterum misericorditer liberauit per Aod, filium Hierte, ambidextrum, qui interfecit Eglon. 1128
    CAP. XI.---De Samgar filio Anath qui percussit de Philistiim sexcentos uiros uomere, et defendit Isrel. 1131
    CAP. XII.---De Debbora et Barac, qui percusserunt Iabin, regem Chananeum, et Sisara ducem eius. 1134
    CAP. XIII.---De cantico mystico quod cecinerunt Debbora et Barac, filius Abinem, post uictoriam Domino. 1137
    CAP. XIu.---Quod filii Isrel traditi sunt, propter peccata sua in manus Madian septem annis et oppressi sunt ualde. 1152
    LIBER SECUNDUS. 1155
    CAPUT PRIMUM.---Quod Dominus, humiliato Isrel et ad se clamante, misit prophetam qui commoneret eos de preteritis beneficiis Dei. 1155
    CAP. II.---De eo quod angelus Domini uenit ad Gedeon in area uirga frumentum cedentem, mandans ei ut liberet Isrel de manibus hostium; de holocausto, quod ipse Gedeon Deo offerebat per ministerium angeli ad se missi. 1155
    CAP. III.---Quod spiritus Domini induit Gedeon, qui clangens buccina conuocauit domum Abiezer ut se sequeretur, et de signo uelleris quod idem Gedeon postulauit a Domino. 1159
    CAP. Iu.---Sermo Domini ad Gedeon, mandans ut a se dimitteret populi multitudinem, ubi eum uiginti duo millia uirorum dimiserunt, et tantum decem millia cum eo remanserunt. 1160
    CAP. u.---De probatione populi ad aquas, ubi de decem mihibus tantum ad bellandum trecenti permanserunt, quos cum tubis, lampadibus et lagenis armauit. 1160
    CAP. uI.---Preceptum Domini ad Gedeon, ut ad castra Madianitarum descenderet, ubi somnium quemdam narrare audiens, confortatus est, et per trecentos uiros castra Madian fugauit. 1165
    CAP. uII.---Quod Gedeon misit nuntios in omnem montem Ephraim, mandans ut descenderent in occursum Madian, et occuparent aquas. 1166
    CAP. uIII.---De eo quod Gedeon, Zebee et Salmana, duces Madianos, comprehendit, et uiros Sochoth sibi insultantes simul cum iis, adiunctis spinis ac tribulis, contriuit atque comminuit. 1167
     CAP. IX.---Ubi Isrelite postulantes dominari sibi Gedeon et filios eius dederunt ei inaures aureas, quas tulerunt de preda Madianitarum, unde fecit Gedeon efod, et posuit illud in ciuitate sua Ephra, quod fuit domui ipsius in ruinam. 1168
    CAP. X.---Quod terra quieuit per quadraginta annos, quibus prefuit Gedeon, et quod ipse Gedeon septuaginta habuit filios de uxoribus suis, de concubina autem solum habuit Abimelech. 1170
    CAP. XI.---Quod Abimelech omnes fratres suos interfecit, excepto solo Ioathan, filio Ierobaal minimo, qui absconditus necem euasit solus, et de paradigmate eiusdem Ioathe ad uiros Sichem prolato. 1171
    CAP. XII.---Quod post mortem Gedeon auersi sunt filii Isrel et fornicati sunt cum Baalim, misitque Dominus spiritum pessimum inter Abimelech et habitatores Sichem, qui ceperunt eum detestari, et scelus interfectionis septuaginta filiorum Ieroboal. 1173
    CAP. XIII.---Quod Gad filius Obed, querens Sichimitas auertere ab Abimelech, ab eo interfectus est, qui uiros turris Sichimorum, frondibus arborumque ramis cesis, per fumum et ignem necauit. Et de obitu ipsius Abimelech. 1174
    CAP. XIu.---Quod post Abimelech surrexit in Isrel Thola, filius Phua, patrui Abimelech, cui post uiginti et tres annos successit Iair, Galaadites, qui iudicauit Isrel per uiginti duos annos. 1175
    CAP. Xu.---Quod peccantem Isrel Dominus tradidit in manus Philistiim et filiorum Ammon, sed iterum eis ad penitentiam conuersis defensorem misit, Iephte uotum Domino faciens adeptus est de hostibus uictoriam. 1177
    CAP. XuI.---De Manue et uxore eius sterili, quibus angelus Domini promisit filium Sampson Nazareum Domini, et de holocausto quod idem Manue ab angelo admonitus offerebat Deo. 1190
    CAP. XuII.---De ultione quam fecit Sampson in Philisteis, propter sponsam sibi ablatam. 1193
    CAP. XuIII.---Quod tria millia uirorum de Iuda Sampson uoluerunt tradere in manus Philistinorum, quibus ille traditus percussit ex Philistiim in mandibula asini mille uiros; et quod fores porte urbis Gaze cum postibus suis nocte tulit, atque in montem portauit. 1193
    CAP. XIX.---Quod Sampson concupiuit in Gaza mulierem meretricem, a qua ipse per proditionem deceptus est. 1194
    CAP. XX.---Quod Samson cecus in conuiuium Philistinorum ad insultandum adductus, duas columnas domus concussit, et ruente tota fabrica secum plurimos hostium interfecit. 1197
     CAP. XXI.---De ultione stupri in Beniaminitas ab Isrel confecta. 1199
    INCIPIT COMMENTARIUM IN LIBRUM RUTH. 1199
    CAPUT PRIMUM.---Transitus Elimelech et Nemi uxoris sue cum duobus liberis de Bethleem Iuda in terram Moab, ut peregrinarentur ibi. 1199
    CAP. II.---Quod ibi eis morantibus decem annis ambo liberi eorum mortui sunt, Mahalon uidelicet et Gelion, remansitque mulier orbata duobus liberis et marito. 1202
    CAP. III.---Quod egressa Nemi de loco peregrinationis sue, cum utraque nuru in terram Iuda reuerti disposuit, nurusque suas regredi in terram natiuitatis sue suasit. 1203
    CAP. Iu.---Quod Orpha reuertente, Ruth cum Nemi permansit ac in terram Iuda peruenit. 1204
    CAP. u.---Quod messis hordearie tempus hoc erat, quando Nemi cum Ruth, nuru sua, reuersa est in Bethleem. 1205
    CAP. uI.---De eo quod Booz, cognatus Elimelech, uidens Ruth colligentem spicas remanentes post messores suos, sciscitatus est que esset hec mulier. 1205
    CAP. uII.---Quod Booz iubet Ruth in agro suo sine molestia cuiuslibet spicas colligere, eamque ad prandium uocauit. 1207
    CAP. uIII.---De eo quod Ruth usque ad uesperam in agro suo morans, et que collegerat uirga excutiens, inuenit tres modios quos portans reuersa est ad socrum suam. 1209
    CAP. IX.---Consilium Nemi ad Ruth, qualiter sibi prouideat per ingenium futuras nuptias Booz. 1211
    CAP. X.---Quod Ruth obediens consilio socrus sue notauit locum ubi Booz dormiebat, et ueniens iuxta pedes se proiecit. 1212
    CAP. XI.---Reuersio Ruth ad socrum que portauit sex modios hordei, narrans socrui sue omnia que facta fuerant. 1215
    CAP. XII.---De ascensu Booz ad portam ciuitatis et collocutio eius ad consanguineum suum de accipienda Ruth ut suscitet semen consanguinei sui defuncti. 1216
    CAP. XIII.---Quod ipse nolens coram testibus suis soluebat homo calceamentum suum de pede, et tradidit Booz. 1217
    CAP. XIu.---Quod Booz coram testibus firmauit nuptias Ruth, et quod eis cuncti deprecabantur prospere. 1219
    CAP. Xu.---De eo quod Ruth peperit filium Booz, nomine Obed, quem Nemi ponens in sinu suo, nutricis ac gerule officio fungebatur. 1221
    CAP. XuI.---Recapitulatio generationis Booz a Phares filio Iude usque ad Dauid filium Iesse. 1223




FINIS TOMI CENTESIMI OCTAuI.

