
PATROLOGIAE TOMUS CXXXIu.

ATTO uERCELLENSIS EPISCOPUS / LEO uIII ANTIPAPA / BRUNO COLONIENSIS / WIBOLDUS CAMERACENSIS, ARCHIEPISC. / UTHO ARGENTINENSIS EPISC. / ADALGERUS EPISC. INCERTAE SEDIS / GUILLELMUS CABILLONENSIS MONACH.

TOMUS UNICUS.


EXCUDEBATUR ET uENIT APUD I.-P. MIGNE EDITOREM, IN uIA DICTA D'AMBOISE, PROPE PORTAM LUTETIAE PARISIORUM uULGO D'ENFER NOMINATAM, SEU PETIT-MONTROUGE. 1853


uolume front matter




Series title page


PATROLOGIAE CURSUS COMPLETUS

SIuE BIBLIOTHECA UNIuERSALIS, INTEGRA, UNIFORMIS, COMMODA, eCONOMICA, OMNIUM SS. PATRUM, DOCTORUM SCRIPTORUMQUE ECCLESIASTICORUM QUI AB AEuO APOSTOLICO AD INNOCENTII III TEMPORA FLORUERUNT; RECUSIO CHRONOLOGICA OMNIUM QUAE EXSTITERE MONUMENTORUM CATHOLICAE TRADITIONIS PER DUODECIM PRIORA ECCLESIAE SAECULA, IUXTA EDITIONES ACCURATISSIMAS, INTER SE CUMQUE NONNULLIS CODICIBUS MANUSCRIPTIS COLLATAS PERQUAM DILIGENTER CASTIGATA; DISSERTATIONIBUS, COMMENTARIIS LECTIONIBUSQUE uARIANTIBUS CONTINENTER ILLUSTRATA; OMNIBUS OPERIBUS POST AMPLISSIMAS EDITIONES QUAE TRIBUS NOuISSIMIS SAECULIS DEBENTUR ABSOLUTAS DETECTIS, AUCTA; INDICIBUS PARTICULARIBUS ANALYTICIS, SINGULOS SIuE TOMOS, SIuE AUCTORES ALICUIUS MOMENTI SUBSEQUENTIBUS, DONATA; CAPITULIS INTRA IPSUM TEXTUM RITE DISPOSITIS, NECNON ET TITULIS SINGULARUM PAGINARUM MARGINEM SUPERIOREM DISTINGUENTIBUS SUBIECTAMQUE MATERIAM SIGNIFICANTIBUS, ADORNATA; OPERIBUS CUM DUBIIS TUM APOCRYPHIS, ALIQUA uERO AUCTORITATE IN ORDINE AD TRADITIONEM ECCLESIASTICAM POLLENTIBUS, AMPLIFICATA; DUOBUS INDICIBUS GENERALIBUS LOCUPLETATA: ALTERO SCILICET RERUM, QUO CONSULTO, QUIDQUID UNUSQUISQUE PATRUM IN QUODLIBET THEMA SCRIPSERIT UNO INTUITU CONSPICIATUR; ALTERO SCRIPTURAE SACRAE, EX QUO LECTORI COMPERIRE SIT OBuIUM QUINAM PATRES ET IN QUIBUS OPERUM SUORUM LOCIS SINGULOS SINGULORUM LIBRORUM SCRIPTURAE TEXTUS COMMENTATI SINT. EDITIO ACCURATISSIMA, CAETERISQUE OMNIBUS FACILE ANTEPONENDA, SI PERPENDANTUR: CHARACTERUM NITIDITAS, CHARTAE QUALITAS, INTEGRITAS TEXTUS, PERFECTIO CORRECTIONIS, OPERUM RECUSORUM TUM uARIETAS TUM NUMERUS, FORMA uOLUMINUM PERQUAM COMMODA SIBIQUE IN TOTO OPERIS DECURSU CONSTANTER SIMILIS, PRETII EXIGUITAS, PRAESERTIMQUE ISTA COLLECTIO, UNA, METHODICA ET CHRONOLOGICA, SEXCENTORUM FRAGMENTORUM OPUSCULORUMQUE HACTENUS HIC ILLIC SPARSORUM, PRIMUM AUTEM IN NOSTRA BIBLIOTHECA, EX OPERIBUS AD OMNES AETATES, LOCOS, LINGUAS FORMASQUE PERTINENTIBUS, COADUNATORUM.

SERIES SECUNDA,

IN QUA PRODEUNT PATRES, DOCTORES SCRIPTORESQUE ECCLESIAE LATINAE A GREGORIO MAGNO AD INNOCENTIUM III. ACCURANTE I.-P. MIGNE, BIBLIOTHECAE CLERI UNIuERSAE, SIuE CURSUUM COMPLETORUM IN SINGULOS SCIENTIAE ECCLESIASTICAE RAMOS EDITORE. PATROLOGIA BINA EDITIONE TYPIS MANDATA EST, ALIA NEMPE LATINA, ALIA GRAECO-LATINA.---uENEUNT MILLE FRANCIS DUCENTA uOLUMINA EDITIONIS LATINAE; OCTINGENTIS ET MILLE TRECENTA GRAECO-LATINAE.---MERE LATINA UNIuERSOS AUCTORES TUM OCCIDENTALES, TUM ORIENTALES EQUIDEM AMPLECTITUR; HI AUTEM, IN EA, SOLA uERSIONE LATINA DONANTUR

PATROLOGIAE TOMUS CXXXIu.


ATTO uERCELLENSIS EPISCOPUS;



LEO uIII ANTIPAPA;



BRUNO COLONIENSIS,



WIBOLDUS CAMERACENSIS, ARCHIEPISC.;



UTHO ARGENTINENSIS EPISC.,



ADALGERUS EPISC. INCERTAE SEDIS,



GUILLELMUS CABILLONENSIS MONACH.



EXCUDEBATUR ET uENIT APUD I.-P. MIGNE EDITOREM, IN uIA DICTA D'AMBOISE, PROPE PORTAM LUTETIAE PARISIORUM uULGO D'ENFER NOMINATAM, SEU PETIT-MONTROUGE. 1853


uolume title page
SAECULUM X.

ATTONIS

uERCELLENSIS EPISCOPI

OPERA OMNIA,

IUXTA EDITIONEM DUPLICEM EXPRESSA, QUARUM UNA BURONTIO CANONICO uERCELLENSI DEBETUR, ALTERA, MONUMENTA INEDITA EXHIBENS EX CODICIBUS uATICANIS, EMINENTISSIMO CARDINALI MAIO. ACCEDUNT

LEONIS uIII,

ANTIPAPAE,

EPISTOLAE ET CONSTITUTIONES.

INTERMISCENTUR

BRUNONIS COLONIENSIS,



WIBOLDI CAMERACENSIS,



ARCHIEPISCORUM,



UTHONIS ARGENTINENSIS EPISCOPI,



ADALGERI EPISCOPI INCERTAE SEDIS,



GUILLELMI CABILLONENSIS MONACHI,



SCRIPTA uEL SCRIPTORUM FRAGMENTA QUAE EXSTANT.

ACCURANTE I.-P. MIGNE, BIBLIOTHECAE CLERI UNIuERSAE, SIuE CURSUUM COMPLETORUM IN SINGULOS SCIENTIAE ECCLESIASTICAE RAMOS EDITORE.

TOMUS UNICUS.


EXCUDEBATUR ET uENIT APUD I.-P. MIGNE EDITOREM, IN uIA DICTA D'AMBOISE, PROPE PORTAM LUTETIAE PARISIORUM uULGO D'ENFER NOMINATAM SEU PETIT-MONTROUGE. 1853


ELENCHUS AUCTORUM ET OPERUM QUI IN HOC TOMO CXXXIu CONTINENTUR.


ATTO uERCELLENSIS EPISCOPUS.
Capitulare. 	17
De pressuris ecclesiasticis. 	31
Epistole. 	95
Expositio in Epistolas S. Pauli. 	125
Sermones. 	833
Polypticum. 	859



ADALGERUS INCERTAE SEDIS, FORSAN AUGUSTANAE, EPISCOPUS.
Admonitio ad Nonsuindam reclusam. 	915



SANCTUS BRUNO COLONIENSIS ARCHIEPISCOPUS.
Diploma Brunonis. 	987



LEO uIII ANTIPAPA.
Priuilegia et constitutiones. 	989



WIBOLDUS CAMERACENSIS ARCHIEPISCOPUS.
Ludus clericalis. 	1007



UTHO EPISCOPUS ARGENTINENSIS.
uita S. Arbogasti. 	1003



GUILLELMUS CABILLONENSIS MONACHUS.
Fragmentum historicum. 	1017





Main uolume text





ANNO DOMINI DCCCCLX.
ATTO uERCELLENSIS EPISCOPUS.



PROLEGOMENA.






EPISTOLA DEDICATORIA.

Optimo principi uICTORI AMEDEO Sabaudie duci, Carolus BURONTIUS DEL SIGNORE.

Cur ad te usque oculos sustollere auserim, et meum hunc qualemcunque laborem grato animo te excepturum sperarim, Princeps amplissime, res ipsa melius dixerit, quam ego facturus sim.

Attonis Ecclesie nostre octo ab hinc iam seculis episcopi Opera, partim a D. Luca D'Acherio in Spicilegio iam edita, lacunis tamen plurimis, hiatibusque labefactata, partim in archiuio nostro capitulari hactenus obscure latentia, in publicum nunc tandem integra, atque ad fidem autographi ubique exacta dum prodeunt, alium certe Mecenatem exposcere nec debebant, nec poterant, quam eum, qui et paterni exempli, et ingenii, et dignitatis causa, religionis, morum, ecclesiastice discipline litterarumque fautor, custos et uindex est iure optimo habendus.

Hec igitur, que cum meorum in me collegarum studio et fiducia, tum mea cura lucem uident, consueta benignitate, humanissime Princeps, excipe, atque Ecclesiam hanc, meque, et meos omnes, dum tibi regieque familie cuncta a Deo prospera quotidie precamur, in tui clientela seruare perge, patrique optime regi nostro augustissimo summopere commendatos uelis.





CAROLUS BURONTIUS DEL SIGNORE LECTORI BENEuOLO.

 Attonis Opera publici iuris facere cogitantibus nobis opere pretium uidetur nonnulla de auctore deque Operibus ipsis, atque de hac nostra eorum editione breuiter prefari.



DE AUCTORE.

I. Attones duos episcopalem uercellarum cathedram tenuisse, atque hunc nostrum etate fuisse posteriorem litteris prodiderunt Rossottus in Syllabo, et d'Acherius in Spicilegio: at unius tantummodo memoria apud nos exstat Attonis, scriptis factisque celeberrimi; alterius autem cuiusuis, qui hunc, uel precesserit annis, uel subsecutus sit, nichil in monumentis habemus.

II. A longinqua regione huc aduenisse Attonem  ex iis colligimus que in fine Expositionis Epistolarum D. Pauli perorans ait: Tu dedisti, ut propter gustum, et suauitatem huius uite, sancte Scripture, gentem, patriamque relinquerem. Ceterum sub quonam celo natus sit, quaue de gente nobis aduectus, haud certo inter scriptores constat, qui eius mentionem fecerunt. Nam Rossottus mox citatus ab Eporedie marchionibus prognatum affirmat, testes appellans probatissimos auctores; quorum tamen nomina siluit, uti et momenta quibus fides illorum testimonio concilietur. D'Acherius preterea in laudato loco, ex Ferdinando Ughello, Attonem Aldegarii filium dicit; sed enim quis Aldegarius fuerit, et ad quam gentem referendus, neuter docet  . Si quid nos iudicamus, a Longobardis Attonem iure  aliquo repetere quis posse uideretur: nam ex ipsius testamento, quod num. 10 referemus, patet fratrem ei fuisse Aupertum nomine, et Longobardorum legibus ex natione uixisse: atqui Attonis, Auperti, hisque similia nomina gentem illam sapiunt: leges etiam, et mores, quibus quis uiuit, qua de gente sit, aliquod solent prebere indicium.

III. Illud porro indubitatum est, Attonem uercellarum episcopum creatum fuisse anno nongentesimo uigesimo quarto, Ragemberto, cui proxime successit, quarto Idus Martii eiusdem anni Papie, facto ab Hungaris incendio, e uiuis sublato  .

Sacris infulis eo anno decoratum Attonem Ecclesie nostre cathedram ascendisse, inuicto sunt argumento, autographa instrumenta donationis  ,  qua eamdem hanc Ecclesiam cumulauit, consignata anno incarnationis Dominice nongentesimo quadragesimo quinto, pontificatus autem Attonis uicesimo primo. Iam enim, si ex nongentis quadraginta quinque annis a Dominica incarnatione subtraxeris annos uiginti et unum pontificatus, ad annum reduceris nongentesimum uicesimum quartum.

Hinc colliges a uero abiisse Ughellum  , dum uercellensi Ecclesie anno nongentesimo uicesimo quinto prefuisse Norgandum asseruit.

Iu. Eidem Norgando proxime successisse Attonem, Ragemberto ad seculum duodecimum misso, auctor est Ioannes Stephanus Ferrerius, uercellarum et ipse episcopus  , antecessoris sui Bonomii Tabellam  prosecutus, quibus nouissime accessit  clarissimis Iricus in Historia Tridinensi.

His opponimus antiquissimum Necrologium nostrum, ubi de Norgando legimus: u Kal. Mart. obiit uenerande memorie Norgandus huius Ecclesie episcopus, qui canonicas ordinauit, et huius Ecclesie ordines nobilitatis instituit. Nam preterquam quod uerisimile non est, Necrologii scriptorem deplorande mortis genus fuisse pretermissurum, si Papiensi incendio periisset Norgandus, haud coheret dies in Necrologio notata cum die, ad quam Luitprandus ceuus scriptor incendium refert, ad Iu scilicet Idus Martii an. 924. Quamobrem recte concluseris, Norgandum nec predicto  exstinctum incendio, nec successorem propterea habuisse Attonem eodem incendii anno sacris decoratum infulis.

u. Longe grauiora sunt in hanc rem monumenta duo, quibus aperte conficitur, Ragembertum proximis ante Attonem annis Ecclesiam rexisse uercellensem; queque eo lubentius proferre aggredimur, quod erudito cuique optanda merito uideantur.

Primum est epistola formata quam ex antiquo archiuii nostri codice sign. num. 53, Canonum collectionem una cum aliquot Attonis opusculis complectente desumpsimus, quamque et seculo decimo scriptam, et Attonis ipsius iussu eum in codicem relatam, suadet forma characterum seculum ipsum sapiens, et cum Attonianorum operum characteribus  prorsus eadem  . En preclarissimi exemplar monumenti ex autographo ad amussim exaratum:


»Incipit epistola, quam mos Latinus formatam appellat, a sanctis Patribus in Nicena synodo constituta.

»In nomine Patris, et Filii, et Spiritus sancti.


»  Mille XXX [I]

»Reuerentissimo, omnique sacra ueneratione colendo Patri Andree sancte Mediolanensis Ecclesie archiepiscopo, Ragembertus sancte uercellensis Ecclesie humilis episcopus, presentem, et eternam in Domino felicitatem. Quia sacris apicibus uestris Walfredum Ecclesie nostre subdiaconum uobis consecrandum Ecclesie Eporrediensi ad uotum cleri et populi presulem expetistis: nefas a nobis aliquid  sanctis petitionibus uestris denegari existimantes, iuxta amorem, et reuerentiam canonice definitionis, usque ad gradum subdiaconii nostrorum predecessorum sollicitudine promotum, paternitati uestre ad episcopalem cathedram, Domino adminiculante, concedimus promouendum. Ne ergo de ipsius transacta conuersatione, siue presenti concessione quidpiam almitati uestre necesse sit ambigere, presentibus humilitatis nostre litteris eum prosecuti sumus; quibus illum in sacrosancta religione, in quantum audiuimus, et cognouimus, atque humana fragilitas existimare sufficit, hactenus conuersatum fuisse testificamur, eumque ad id ministerium peragendum  satis profitemur idoneum. De cuius etiam commendatione, ut omnis ambiguitas abstergatur, Greca elementa cum proprii supputatione numeri dignum duximus inserenda: Patris scilicet, et Filii, et Spiritus sancti primas: Petri apostoli primam litteram: nominis quoque nostri primam: uestri secundam: fratris proficiscentis tertiam: ciuitatis nostre quartam: quarum numerus in summam  ductus, ipsis habetur litteris consequenter adiunctus. Sed et numerum presentis indictionis eidem supputationi, sicut ratio dictat, credidimus adiiciendum. Addidimus preterea nonagenarium  et nonum numeros, quibus diuini figura iurisiurandi sine dubio patenter exprimitur: C-. XCuIIII. Data il datarum. Anno incarnationis Domini nostri Iesu Christi nongentesimo quarto, indic. uII.«
 [Figure: [Alphabet] 18Kb]

 Iam uero Andream hunc Mediolanensium archipresulem circa finem decimi seculi uixisse, colligi uidetur ex charta apud Muratorium  , in qua legitur: Anno Incarnationis Domini nongentesimo nonagesimo sexto, pontificatus uero supra taxati domni Andree archiepiscopi sexto, mense Iulio, indictione octaua.

At enim audiendus est idem Muratorius in Annal. Ital. ad hunc annum: »Ma senza fallo, inquit, si dee scriuere, nongentesimo quinto, perchè in questo correua l' anno sesto d' esso Andrea, eletto arciuescouo  nell' anno 900; e nel Luglio di questo medesimo anno correua l' indizione ottaua. Più corretto è l' altro consistente in un placito tenuto dal medesimo arciuescouo in Belano sul lago di Como, e da Ragifredo giudice del sacro palazzo, amendue missi domni imperatoris, e scritto: Anno imperii domni Hludouici imperatoris quinto, mense Iulio, indictione octaua.« His adde ex Ughello  eodem tempore Eporredie episcopum fuisse Walfridum, seu Walfredum predictum.

Habes hinc primis decimi seculi lustris Ecclesie  Mediolanensi prefuisse Andream, Eporrediensi Walfridum, uercellensi uero Ragembertum.

uI. Age uero, alterum in eamdem rem proferatur grauissimum monumentum, quod de codice ueronensis Ecclesie repetimus, signat. num. 62: sicque habet:


Exemplar priuilegii, quod domnus Anastasius papa concessit Ragemberto sancte uercellensis Ecclesie episcopo.

ANASTASIUS episcopus seruus seruorum Dei, reuerentissimo, et sanctissimo RAGEMBERTO sancte uercellensis Ecclesie episcopo, diebus uite sue tantummodo.

Si pastores ouium sole geluque, etc. Reliqua uide in Anastasio papa III.

Porro etsi hisce pontificiis litteris inscriptus annus  non sit, tribuanturque Anastasio, quin exprimatur quisnam fuerit ex quatuor, qui hoc nomine censiti sunt, summi pontifices ex indictione tamen Xu, facile colligimus eas ad Anastasium tertium pertinere, ac referendas esse ad annum nongentesimum decimum secundum. Ut enim pretereamus Anastasium primum, qui iuxta clarissimum Murator.  creatus pontifex fuit anno tercentesimo nongentesimo octauo, indictione undecima, uitaque est functus anno quadringentesimo primo, mense Decembri, indictione quarta decima, utque nichil etiam dicamus de Anastasio secundo, qui ab anno quadringentesimo nonagesimo sexto, indictione quarta, ad annum usque 498, cum sexta curreret indictio, Ecclesie prefuit; Anastasius certe quartus anno 1153, indictione  prima, ad summum pontificatum euectus ad secundam tantum indictionem peruenit, quo tempore alium non fuisse uercellarum episcopum, quam Ugutionem multa et grauissima confirmant argumenta. Hunc enim ex archidiacono Bergomensi, episcopum uercellensem, Gisulpho in episcopatu successisse, auctor est prelaudatus Ioannes Stephanus Ferrerius. Ex Ughello autem discimus contigisse hoc anno 1150 (licet in hoc dissentiat Ughellus, quod non Gisulpho proxime successisse Ugutionem minus recte affirmat. Eum uero ab anno 1152 usque ad 1170 huic Ecclesie prefuisse probant, sententia ab eo inter canonicos sancti Eusebii, et sancte Marie, lata nono Kalendas Augusti 1152, rog. Gandulphus, ex tab. nostro capit., diploma Friderici imperatoris  eodem anno, et indictione decima quinta datum, cuius exemplar hic in parte prebemus:

»In nomine sancte, et indiuidue Trinitatis. Federicus Dei gratia Romanorum rex Augustus. Quia Romani imperii regimen, potestatemque suscepimus, Ecclesiis a nostris predecessoribus plurima largitione sublimatis, erga nos competit prouisione consulere, et ne ipsarum possessiones aliqua distractione depereant, suffragium sufficiens adhibere. Presentibus igitur, ac futuris Christifidelibus uolumus esse cognitum, quod petitione Domini pape Eugenii tertii, et intercedente carissimo cancellario nostro Arnoldo, aliisque principalibus regni principibus, uenerabilem uercellensem episcopum Ugutionem, atque ecclesiam sancti Eusebii in regiam  protectionem suscepimus, et presentis priuilegii pagina communiuimus. Quecunque ergo memorate ecclesie largitione regnum, concessione pontificum, ita quorumlibet oblatione fidelium collata esse noscuntur, et que in posterum, largiente Domino, conferentur, confirmamus, etc.

»Preterea concessiones, commutationes, alienationes, distractiones ab inuasoribus sancti Eusebii factas, qui pontificalem benedictionem non obtinuerunt, uidelicet, a Gregorio de uerucha, Liprando, Euarado, Ardicione, in irritum ducimus, et regia auctoritate cassamus. Quemadmodum et patronus, atque antecessor noster Conradus Romanorum rex ipsa cassauit, inuestituram suamque ab Anselmo uercellensi; episcopo contra uoluntatem sue Ecclesie occulte, et irrationabiliter factam de Clauasiolo, atque inuestituram a Gisulpho eidem Ecclesie episcopo contra iuramentum quod fecerat, et contra interdictum Domini pape Eugenii tertii ipse eas se  non fecisse confessus est de pedagio, et naulo Salugie factas, et alias quecunque probare potuerint, atque omnes alias inuestituras in ecclesia sancti Eusebii ab episcopis furtiue occulte factas, omnino cassamus, et in posterum ne fiant sub pena centum librarum auri regia auctoritate interdicimus, etc.

»Ita prescriptionem quoque centum annorum tam episcopis uercellensibus quam ecclesie sancti Eusebii et sancte Marie concedimus in perpetuum.

»Item testes fuerunt presentes, quorum nomina subscripta cernuntur: Hartunicus Bremensis archiepiscopus, Ghebaardus uitemburgensis episcopus. Henselmus Abelpergen. episcopus, dux uelpho, Henricus dux Saxonie, Cunradus, Albertus marchiones de Saxonia, Guido comes de Blanderada.

»Signum Domini Federici Romanorum regis inuictissimi. Ego Arnoldus cancellarius uice Henrici  Maguntini archiepiscopi et archicancellarii recognoui.

»Datum uitemburgi XuI Kalendas Nouembris, anno Dominice incarnationis 1152, indictione Xu, regnante domino Federico Romanorum rege gloriosissimo, anno uero regni eius primo feliciter.«

Usque ad annum autem 1170 in episcopatu mansisse Ugutio probatur, tum ex eiusdem donatione canonicis sancti Eusebii facta utriusque Montanarii, et decimarum Roasii, et Roaxende an. 1155, ex tabul. nost.; tum ex cessione ecclesie sue nomine facta iurium ad ipsam pertinentium super Castro, et Agro Tridinensi, Guillelmo Montisferrati narchioni eodem anno data, quam clarissimus Iricus in Hist. Tridin. fol. 28 profert; tum ex translatione  Bugelle de ualle in Montem, qui Platium appellatur, de qua diploma anno 1160 datum in tabul. Bugellen. commun. existit; tum denique ex cessione episcopatus facta domino Wale preposito et canonico sancti Eusebii duodec. Kal. Septemb. anni 1170 rog. Otto not. sac. palatii ex tabul. nostro. Sed plura iam quam oporteat. Restat igitur ut pontificias litteras de quibus agitur Anastasio tertio uindicemus, et concludamus anno 912 Ragembertum uercellarum episcopum fuisse.

uII. Quam porro caliginosis temporibus Deus optimus maximus Attonem nobis quasi lucidissimum sidus miserit, norunt quotquot eui illius historiam  perlustrarunt. Barbari nempe Italiam undequaque uastantes aliique alios ex occupatis sedibus ui depellentes, et sepe iterum pulsi, humana omnia, et diuina susdeque uerterant; pessundate liberales artes, perturbata religio, rerum omnium summa inuecta calamitas; atque hec omnia pre ceteris mala experiebantur uercellenses, euntium, et redeuntium, inter seseque de preda pugnantium barbarorum itineri admodum obnoxii.

Quales etiam solerent ea etate Ecclesiis prefici episcopi, ut alios pretermittam, refert Muratorius  : »Si rifiutauano i meriteuoli eletti  e conueniua prender i prediletti da loro  ancorchè indegni, non considerando essi il merito del sapere, e della bontà de'  costumi, ma solamente le ricchezze, il parentado, ed i seruigii. E se non uendeuano le Chiese per danaro, le dauano nondimeno in pagamento della seruitù prestata da essi, o da lor parenti alla corte: però si uedeuano fanciulli alzati al uescouato, e si obbligaua il popolo a dar testimonianze fauoreuoli a questi sbarbatelli, che appena aueano imparato a memoria qualche articolo della fede, per potere rispondere, benchè tremando, all' esame: il quale era tuttauia in uso piuttosto per formalità, che per chiarire la scienza d'essi. Ed ecco qual fosse in questi tempi lo stato miserabile delle Chiese d 'Italia.« Cui adde etiam Attonis ipsius ea de calamitate testimonium in tractatu De pressuris ecclesiasticis.

 Enimuero qui Ecclesie nunquam defuturum se spoponderat Christus Dominus, iam ueluti cum ceteris rebus omnibus collapse religioni egregium excitauit reparatorem Attonem, qui ex episcopali cathedra, tanquam e sublimi loco, diffusa pietatis, et ecclesiastice doctrine splendentissima luce, uercellensibus primum, tum finitimis etiam populis, ac uniuerse resplenduit Ecclesie, et qua remedium ferre grauissima poterant mala, summa uigilantia, atque indefessis attulit uiribus. Huc pertinet eius in uisitanda singulis annis diecesi sollicitudo; huc eximium illud ab eo editum Capitulare ad cleri populique reformationem, atque ad ecclesiasticam disciplinam, ueluti postliminio reuocandam; huc sacre conciones ad gregem frequenter habite, quibus  ad Euangelii normam institueretur; huc epistole, plurime, uel aliis episcopis, uel ecclesiasticis uiris, uel clero, uel populo suo inscripte; huc cetera omnia ipsius scripta, factaque presulem doctrina, et religionis zelo insignem ubique referentia.

uIII. Pretermittendum hoc loco non est preclarum Christiane liberalitatis exemplum, quo episcopus prestantissimus non iam moriens, dum nempe que retinere amplius non licet, fucata munificentia largimur, sed diu adhuc uiuendi spe fretus, canonicos suos egregia cumulauit donatione. Nam frequentissimis  hostium incursionibus ad eas rerum angustias adducti illi fuerant, ut cum nec presto esset, quo uel tenuissime alerentur, officium cogerentur abiicere. Id intelligens Atto, predia ipsis, possessionesque liberalissime cessit, ut pulsa nempe necessitudine, omnem ad diuina cogitationem conuerterent. En chirographi donationis exemplar:

»In nomine sancte et indiuidue Trinitatis. Atto diuine miserationis munere sancte uercellensis Ecclesie humilis episcopus. Quotiescunque indigentibus, Deoque famulantibus, pro eorum scilicet calamitate proclamantibus, consulimus, eos liberius Deo famulari, ac pro nobis, et benefactoribus nostris promptius orare, nullatenus diffidimus, ideoque nouerit omnium sancte Dei Ecclesie fidelium presentium  scilicet, ac futurorum industria, sancte Dei genitricis Marie semper uirginis, seu beati martyris Eusebii canonicos sub nostro regimine degentes nostram petisse mercedem, quippe cum essent, Deo annuente, numero triginta, sumptum minime sufficientem habentes, quo subsistere possent, atque diuinum officium in iam prefatis ecclesiis debite persoluere, precati sunt, quatenus aut eumdum numerum minuere, aut auxilium huiusmodi tribuere dignaremur. Nos ergo talibus permoti clamoribus curticellam unam constitutam in Montanario pertinentem de curte quondam regia, que fuit uercellis, quam nobis nostreque Ecclesie domini et serenissimi reges per precepti paginam Ugo et Lotharius concesserunt cum omnibus suis adiacentiis ac familiis  utriusque sexus eis concessimus, ut de eius frugibus seu reliquo redditu ad nos pertinentibus alimenta habeant; ita tamen ut fruges iam dicte curticelle non per singulos diuidant, sed de ipsis communiter annue sibi refectionem in statuto loco eorum canonice preparent. Nam cum Dominica dicitur uoce: Ubi duo, uel tres congregati fuerint in nomine meo, ibi sum in medio eorum, multo magis inter tot fratres laudes Deo de eiusdem beneficiis simul referentes, et de diuino mysterio, seu profectu anime, corporisque tam suorum, quamque benefactorum simul meditantes presentem esse minime diffidimus. His denique taliter perfectis, ne in posterum super hanc nostre concessionis paginam aliqua insurgeret ambiguitas, ut liberius Deum laudare,  ac pro nostrorum seniorum dominorum regum. Ugonis et Lotharii, atque nostra salute sedule exorare ualeant, hec omnia scriptis tradi per uercellinum presbyterum ad uicem Eistulfi nostre Ecclesie cancellarii iussimus. Subter manu propria confirmantes. Anno incarnationis Dominice 945 pontificatus autem nostri XXI, indictione III. In Dei nomine. Actum uercellis feliciter.


»Atto gratia Dei episcopus a me facto subscripsi.
Petrus iudex domnorum regum not. subscr.
Cunibertus iudex domnorum regum not. subscr.
Odelricus iudex not. me teste subscr.
 Auericus notarius rogatus subscr.
   Iudex domnorum regum not. subscr.
Giselbertus not. reg. subscr.
Ragembertus ut supra rog. subscr.
uercellinus presbyter, ut supra scripsi, et subscripsi.«

IX. Cum uero multa apud principes eorumque administros gratia polleret, ea non ad propriam dignitatem amplificandam augendamque in subditos auctoritatem, quod nonnunquam accidit, sed in cleri Ecclesieque tutelam usus in primis fuit; quamobrem egregiis donationibus auctam Ecclesiam nostram illis temporibus, certis accepimus documentis. En unum, quod regum Hugonis et Lotharii donationem continet.

 »In nomine sancte et indiuidue Trinitatis. Hugo et Lotharius diuina prouidente clementia reges. Si sanctis ac uenerabilibus locis diuino cultui mancipatis more bonorum Christianorum deuotissime contulerimus nostri muneris suffragia, certissime credimus nos nostrumque regnum intercessionibus sanctorum celesti iuuamine semper subleuari, atque diuinis beneficiis sublimari. Quocirca nouerit omnium sancte Dei Ecclesie fidelium ac nostrorum presentium scilicet atque futurorum deuotio Berengarium nostri fidelem dilectum illustremque marchionem nostram monuisse clementiam, ut pro amore Dei omnipotentis sanctique Eusebii, qui predicando fidem catholicam palmam martyrii est decentissime consecutus, canonicis uercellensis Ecclesie, cui uenerabilis Atto preesse uidetur episcopus, alueos fluminum Sicide et Sarui largiremur. Hanc petitionem satis omnibus pene principibus huius regni ratam suscipientes, per preceptum nostre auctoritatis alueos predictorum fluminum canonicorum  uercellensium dominio, prout iuste et legaliter possumus, presentialiter concedimus, sicuti posita sunt capita briule, usque ad ripam que est iuxta capellam sancti Columbani, intra hos fines decurrentia flumina cum insulis et suis ripis nobis pertinentibus predictis canonicis sancti Eusebii, ut dictum est, largimur, proinde ut piscationes nauiumque redhibitiones atque riparum eorum usui famulentur. Insuper etiam confirmamus uercellinos portus per hoc preceptum, ueluti predecessores nostri pro amore ordinauerunt ad usum luminaris ecclesie sancti Eusebii, in qua sacratissimum eius corpus requiescit, et ad indumenta clericorum ibique iugiter famulantium. Si quis igitur huius nostri precepti statutum aliquando quomodocunque instigante diabolo infringere conatus fuerit, sciat se compositurum auri optimi libras mille, medietatem camere nostre, et medietatem ecclesie sancti Eusebii, suisque clericis, qui inibi pro tempore fuerint.  Et ut uerius credatur, diligentiusque ab omnibus obseruetur, manibus propriis roborantes, annulo nostro insigniri iussimus.

»Signa serenissimorum Hugonis et Lotharii regum, Geseprandus episcopus et cancellarius ad uicem Bosonis episcopi et archicancellarii recognoui et subscripsi.

»Data Idus Augustas, anno Dominice incarnationis 945, regni uero domni Hugonis XX, Lotharii Xu, indictione III. Datum Papie feliciter. Amen.«

X. Plurima etiam Attonis gratia canonicis Parmensibus donasse Lotharium probat Muratorius Antiq. Italic. dissert. 66, ex diplomate dato XuIII Kal. Iulii  anno Dominice incarnationis 948, regni autem Lotharii piissimi regis XuIII, indictione uII 

XI. Qua sollicitudine clericis suis Ecclesiisque tum sue tum Parmensi prospexerat Atto, eamdem testamentum condens etiam Mediolanensibus adhibuit, cuius exemplar habeto:

»In nomine Domini Dei et Saluatoris nostri Iesu Christi. Lotharius gratia Dei rex, anno regni eius octauo decimo, mense Augusti, indictione sexta  . Dum in statu sanitatis humane uite cursus peragitur, et pleno animo mentis ratio uegetatur, sic debet homo semper cogitare, atque disponere de suis propriis rebus pro anime sue mercede, que sunt futura, atque mansura, ut cum eum Dominus  de hoc seculo uocari iusserit, non de negligentiis iudicetur, sed de bono disposito congratuletur, ut et pius. Igitur ego in Dei nomine Atto episcopus sancte uercellensis Ecclesie qui professus sum ex natione mea, lege uiuere Longobardorum, presens presentibus dixi: uita et mors in manu Dei est, melius est homini metu mortis uiuere, quam spe uiuendi, morte subitanea preueniri, considerante me de Dei omnipotentis misericordia; et de mercede et remedio anime mee, ut aliquantis rebus et familiis meis post meum decessum inordinatis non reliquissem, sed sic firmum et stabilitum permansisset, qualiter ego hic subter per singula capitula ordinassem et iudicassem. Igitur uolo et iudico, atque instituo,  seu per hoc meum testamentum pro anime mee mercede confirmo, ut ualles ille Bellenica et Lebentina, quas habere et detinere proprietario nomine uideor, statim post meum, et Auperti germani mei decessum, deueniant in iure et potestate sancte Mediolanensis Ecclesie, et presbyterorum, seu diaconorum cardinalium, atque sacerdotum decumanorum, qui in eadem ciuitate pro tempore fuerint, cum omni suarum pertinentia, tam cortes, domus, coltiles, quam castellas, capellas, molendinos, piscationes cum terris, uineis, pratis, pascuis, siluis ac stablareis, ripis, rupinis ac paludibus, coltis et incoltis, montibus, alpibus, planiciebus, aldiones, uel aldionas, seruos, et ancillas, omnia, et ex omnibus, quantum  in prenominatas ualles Bellenica et Lebentina habere uiso sum, uel mihi inibi legibus pertinent, ad habendum totum in integrum, eo uidelicet ordine, ut omne censum, uel redditum, quod de predictas ualles, annue Dominus dederit, seu quidquid exinde peruenerit per omne annum, in primo die lune, in initio Quadragesime, ipsis sacerdotes et leuitas inter se diuidant, ita ut ordinarii unusquisque duplum exinde accipiant, quantum unus ex decumanis insuper et archipresbyter, et archidiaconus cardinalis ipsius urbis, dupliciter exinde habeant, quam unus ex aliis ordinarii acceperit.  Item primicerius decumanorum dupliciter exinde habeat, quam unus ex ceteris decumanis, id est, tantum, quantum unus ordinarius, ut omnes ipsi sacerdotes et diacones pro remedio anime mee Dei omnipotentis misericordiam exorare festinent, qualiter exinde Deum habeant retributorem, nam nullo in tempore habeant licentiam de predictis rebus et familiis aliquid alienare nec commutare, seu liberario aut tintheocario nomine contrahere, sed ad eorum usum habere et detinere, ut supra scriptum est, debeant et faciant ex frugibus earum rerum censum uel redditum, ut supra scriptum est, atque de seruitio ipsarum familiis, atque quidquid ex meo peruenerit, omni tempore secundum quod supra statui, quidquid  uoluerint, sine omni mea, heredumque meorum contradictione, nam dum in hoc seculo aliquid de ex nobis istis germanis aduixerit, usufructum tantummodo ipsarum rerum in mea, uel predicti germani mei, si me superuixerit, reseruo potestatem, eo ordine ut pro ipso usufructu, ego uel predictus germanus meus, si me superuixerit, per singulos annos persoluere debeamus prescriptis sacerdotibus et leuitis in eo ordine in isto constituto, id est, die lune primo Quadragesime, argenti denarum boni solidos quadraginta inter se, ut supra dictum est, diuidendos, quod si adimplere distulerimus, tunc potestatem habeant predicti sacerdotes et diacones, infra ipsas res introire, et se exinde inuestire, et eas detinere,  quemadmodum post obitum nostrum superius fieri institui, ut mihi et parentibus meis proficiat ad anime salutem, et gaudium sempiternum, et hoc ita uolo, ut nullo in tempore pontifex eiusdem sancte Mediolanensis Ecclesie habeat licentiam ipsorum sacerdotum et leuitarum de ipsis rebus et familiis aliqua facere contrarietate, aut ulla inferre uiolentia, sed liceat eos rebus ipsis et familiis quiete et pacifice habere et detinere, eo uidelicet ordine, sicut supra statui et iudicaui pro mercede et remedio anime mee, et pro honore episcopii mei, nec mihi liceat ullo tempore nolle quod uolui, sed quod ad me semel factum, uel conscriptum est, sub iusiurandum inuiolabiliter conseruare  promitto, cum stipulatione subannexa, hanc enim chartulam iudicati, et ordinationis Anselmo notario, et iudici domini regis tradidi, et scribere rogaui, in qua subter confirmans, testibusque obtuli roborandam. Actum ciuitate Mediolani.

Atto Dei gratia episcopus a me facto subscripsi. Aupertus germanus eiusdem domini Attonis subscripsi.

Angelbertus iudex domini regis rogatus subscripsi.

Signum manibus Natalis et Aufredi, qui professi sunt lege uiuere Romana, testes.

Bertericus iudex domini regis rogatus ab isto Attone episcopo testis subscripsi.

 Gumbertus iudex domin. regis rogatus testis subscripsi.

Rodulphus iudex domini regis rogatus subscripsi.

Ioannes iudex domini regis rogatus subscripsi.

Anselmus iudex domini regis rogatus testis subscripsi.

Arialdus rogatus subscripsi.

Luitprandus rogatus subscripsi.

Daibertus iudex domini regis rogatus subscripsi.

Henricus rogatus subscripsi.

Ego Anselmus notarius et iudex domini regis scripsi post traditam compleui, et dedi.«

 XII. Attonem placito Papie ab Hugone rege habito una cum Raterio Eporrediensi episcopo interfuisse ex eomet placito colligimus, quod refert Murator. Antiquit. Italic. dissert. 31, et legitur datum, »regni domini Hugonis, et Lothario filio eius, gratia Dei reges, Deo propitio D. Hugoni decimo, Lotharii uero u, XIu. Kal. Octobris, indict. IX, hoc est anno 935.«

Eum etiam ex quadam charta, quam refert Ughellus in episcopis Astensibus, regii archicancellarii titulo, et officio ab Hugone et Lothario, quorum, ut supra demonstrauimus, gratia summopere pollebat, decoratum fuisse, iure optimo suspicamur. In ea enim donationem a dictis regibus Astensi Ecclesie factam referente ita legimus: »Dat. X Kal.  Augusti, anno Incarnationis Dominice 938, anno domini Hugonis piissimi regis XIII, Lotharii uIII, indictione XI. Actum Papie feliciter. Amen. Gisprandus cancellarius ad uicem Attonis episcopi et archicancellarii recognouit.« Quidni Atto noster hic sit?

XIII. Ad annum usque 960 uixisse Attonem litteris tradiderunt nonnulli: at ne certam iis adhibeamus fidem, facit, quod nullo docuerunt monumento. Nobis hoc unum constat, Ingonem proximum Attonis in episcopatu successorem anno 964 Ecclesie nostre iam prefuisse. Nam eo anno synodum conuocasse Ingonem, sequens fragmentum ex uetusto tabularii nostri codice descriptum monstrat.

 »Anno incarnationis Dominice 964, indictione septima, Nonis Nouembris, resedit domnus Ingo episcopus, ut moris esse priscorum Patrum cognoscitur suorum, uercellis ante altare beatissimi Eusebii martyris Christi, causa synodalis concilii, in quo, diuino compulsus amore, pene omnes clericos suo regimini subiectos decentissime docuit, maxime de fidei et caritatis obseruatione, ut canonica toto orbe tenet institutio. Preterea summo quesiuit studio, ut res ecclesiastice pie regerentur et destitute restaurarentur. Insuper admonitione suorum clericorum sanciuit ut antiquus exigit usus, pessima Ungrorum incursione uastatus, Ecclesie cardinales debitum preberent baptisterio hac in ciuitate celebrato decenter obsequium, ita ut ipsis ex ecclesiis que sunt constitute in uillis, uidelicet, Petiana, Petroriolo, Quinto, Caluiniasco, Casale, atque Auzeningo, presbyteri ueniant sic expediti suis uestimentis, qui hic uercellis pueros ualeant baptismatis  tingere aqua. Et ne intentio  oriretur inde, subiunxit: Placet nobis et rectum uidetur, ut duo tantum presbyteri de prefatis ecclesiis studiose ueniant ad hoc mysterium peragendum, id est, de Petiana et Petroriolo simul duo:  de Quinto et Caluiniasco, de Casale, et Auzeningo simili statuimus ratione, quousque uicissim uices impleant suas, et implere annuatim iterum inchent.«



DE ATTONIS OPERIBUS.


 XIu. De Attone hactenus, iam de ipsius operibus. Quanto hec in pretio semper habuerint eruditi, quotquot illa nouerunt, quibusque uotis exoptarint, ut e scriniis eruta in publicam proferrentur lucem; quo demum applausu sint excepta, cum clarissimi  d' Acherii studio, licet nec omnia, nec integra prodierint, uix dici potest. Legantur que habet Natalis Alexander Histor. Eccles. tom. II, fol. 338, edit. Paris. anni 1743. Adeantur etiam Pagius ad annum 960, Fleurius in Histor. Eccles. tom. XII, lib. Lu, § 54; Gulielmus Caue Histor. litter. tom. II, pag. 99, edit. Basil.; Dupin Histor. Eccles. uol. uIII, pag. 26; Racine tom. Iu, pag. 109, edit. Ultraiect., artic. 6, § 4; Murator., ad an. 958 et 959 Annal. Ital.

Xu. Attonis Opera recensere aggressus Ioannes Stephanus Ferrerius supracit.  . Sermones primum posuit, tum epistolas, dein Polypticum, siue Perpendiculum, inde Canones, seu Capitulare, postremo tractatum De pressuris ecclesiasticis. Atque eadem  passim magna cum laude memorant, quotquot fere de ecclesiasticis rebus Historiam texere hactenus instituerunt.

Opportunum tamen accidit legentium oculis hoc loco subiicere que de eorumdem numero et fortuna refert Auctor supplementi ad Bellarminum

»Attonis opera, inquit, uir clarissimus Ioannes Bona generalis abbas reformate congregationis sancti Bernardi, seu Fulientium in Italia  ex manuscripto codice uaticano num. 4322. eruit, describi curauit Rome anno 1664, atque ad Lucam d'Acherium monachum Benedictinum transmisit, qui ea inseruit tomo uIII, a pag. 1 ad 138 Spicilegii sui, Et sunt: Capitulare, seu Capitula Attonis episcopi; Liber de pressuris ecclesiasticis; atque epistole uarie. In iisdem autem codicibus, tam uaticano quam uercellensi, erant preterea sermones septemdecim  de diuersis argumentis, et Polypticus, quem Perpendiculum appellat, quo noxa redarguere et honesta sancire decet, cum scholiis; sed quia uix legi possunt, ideo transcripti non sunt. Est autem dolendum quod manuscriptus codex uaticanus lacunis pluribus in foliis laboret, unde integer omnino sanusque haberi non potuit, nec sanari etiam collatione manuscripti codicis uercellensis, quem denegarunt canonici. Floruit Atto usque ad annum 960 et ultra,« etc.

His coherent que paulo fusiori narratione prosequitur Acherius ipse: »Atto, hoc nomine secundus,« etc. uide infra Prefationem Acherii in suam editionem Operum Attonis.

XuI. Que cum ita sint eruditorum notitiam hactenus  fugit eximium aliud Attonis opus, commentarius uidelicet in omnes diui Pauli Epistolas, quem qui legerint, haud hercle poterunt quin magnopere mirentur seculo cassis ignorantia tenebris inuoluto uirum exstitisse qui tanta sapientia tamque acri iudicio summis de argumentis eleganti etiam scripserit  stylo. Quam inibi animaduertent Scripturarum peritiam? quam doctrinarum puritatem? quem denique sententiarum delectum? Quid? Quod sanctissime religionis dogmata a nouatoribus posteriori etate impetita, ueluti de Christi presentia in Eucaristie sacramento, ueluti de purgatorio igne, ueluti alia multa inuictis argumentis confirmata, constanti traditione posteris per hosce commentarios sunt transmissa? Nec illud profecto parui facient sanioris doctrine studiosi, quod Augustinianam de diuina gratia sententiam, tanquam illis temporibus probatissimum dogma, reiectis omnibus ad Pelagianismum utcunque declinantibus constanter iis in commentariis assertam inuenient.

 XuII. Quo fato pretiosissimus hic thesaurus tot seculis delituerit, haud satis scio: at de Attonis fecundissimo penu profectum fuisse, ita certum habeo quam quod maxime. Nam comparans horum commentariorum stylum cum ceteris Attonis operibus, simillimum ubique inuenio. Non raro etiam easdem sententias in commentariis reperio, quas in epistolis et per eadem fere uerba expressas. Confer epistolam de obedientia principibus debita ad episcopum Waldonem missam cum expositione capitis XIII Epistole ad Romanos.

Preterea in fine Commentariorum hec leguntur: uercellinus diaconus, et Tetbertus subdiaconus iussu domini Attonis scripsimus. Integer autem Attonianorum Operum Codex, inter alios multos archiuii nostri  signatus num. 40, ab utroque hoc scriba est exaratus. Idem uercellinus anno 945 iam in presbyterum consecratus autographum donationis instrumentum scripsit: ac si huius charte characteres inspexeris, eosdem iure dices cum characteribus commentariorum, qua parte sunt exarati a uercellino diacono: ut quemadmodum recte hinc colliges commentaria ante annum 945 a uercellino adhuc diacono, Tetberto iuuante, scripta fuisse, pari momento concluseris eumdem et donationis et commentariorum auctorem exstitisse Attonem.

XuIII. Priusquam hoc missum facio, lubet epistolam referre Ioseph Blanchini presbyteri, dum uiueret,  congregationis Oratorii Romani, uindiciis canonicarum scripturarum clarissimi, quam ad eminentissimum uirum hinc dedit, postquam hac transiens cathedralis ecclesie inuiserat archiuium. »Mi sarei fermato in uercelli quanto abbisognaua, se auessi potuto copiare tutto il codice segnato 40  che è molto interessante per quella illustre Chiesa, e per Attone. Contiene un commentario di esso Attone sopra l'Epistole di san Paolo. Trascrissi questa nota, che sta nel fine del codice: Explicit Tractatus in Epistola Pauli ad Hebreos. uercellinus diaconus, et Tetbertus subdiaconus ex iussu domni Attoni episcopi scripsimus. Orate pro nobis, fratres. Dopo il suddetto commento  uengono uarie lettere, e statuti della Chiesa di uercelli interessanti, eppoi una picciola collezione de' canoni con questo preciso titolo, che io copiai ad uerbum: Capitula canonum exertorum de diuersis conciliis, decretalibus, statutis, atque epistolis congruentium ad forense iudicium tempore Domni Attoni episcopi . . . Il signor canonico Fileppi mi dice, che uoleua fare una edizione delle Opere di Attone, ma, se tarda più a ricopiare i codici, essendo uecchio, io temo, che morrà prima di auer fatto nulla  . Conuerrebbe però sollecitarlo a beneficio della repubblica letteraria, e principalmente a gloria di quella antichissima Chiesa.





ACHERII PRAEFATIO.

Atto hoc nomine II, Aldegarii filius  episcopus uercel. fuit an. 945, doctissimus theologus et canonista, plura sui ingenii doctrineque monimenta reliquit, que continentur in antiquo codice manuscripto, in uaticana bibliotheca, ac uercellensi archiuio,« etc. »Canones rursus, statutaque uercel. Ecclesie, eruta e conciliis epistolisque decretalibus, quod opus in 100 capita apte distinxit. Item de Pressuris ecclesiasticis opus in tres partes diuisum, quarum prima est de Iudiciis episcoporum, secunda de Ordinationibus eorumdem, tertia de Facultatibus Ecclesiarum. Huius temporibus Ugo et Lotharius reges uercellensem Ecclesiam exornarunt, etc.

Attonis Opera uir clarissimus Ioannes Bona abbas generalis reformate congregationis S. Bernardi ex ms. codice uaticano, num. 4322, eruit, describi curauit Rome an. 1664, atque ad me transmisit. Sed dolendum maximopere est quod lacunis codex ipse pluribus in locis fedatus, nempe in superiori parte tota, uel pluuia infectus, seu carie corrosus, fuerit repertus, ut in unaquaque pagina desit linea. Spem tamen mihi suis litteris dans eruditissimus abbas integrum habendi codicem asseruit, quod iam apud doctissimum Ughellum, in Italia sacra , legeram exstare in tabulario uercellensis Ecclesie, rogauitque ea de re episcopum uercellensem ageret cum canonicis ut illa Opera exscribi sinerent. At is repulsam passus est. Unde isthoc negotium cum indicassem illustrissimo domino Caroccio tunc in Gallia serenissimi ducis Sabaudie legato, uiro religione, prudentia et eruditione prestantissimo, actutum ipse, qui sua me, dum in uiuis esset, familiari dignabatur amicitia, omnem curam et industriam adhibuit, tum per seipsum, tum per amicos uercellis agentes obtinendo huiusce monumenti apographo, aut saltem opplendis Romani codicis lacunis. Mira primo polliciti sunt canonici; sed post epistolas ultro citroque datas, demum fatentur  in sua Ecclesia esse neminem rei antiquarie peritum. Non hic stetit illustrissimi Caroccii diligentia et benignitas. Nam cum legatione feliciter peracta rediisset in Sabaudiam, instat iterum, exposcitque ab illis canonicis Taurinum ad se autographum transmittant, bona fide istud se restituturum, postquam suis expensis exscribi curasset.

Ecquid agerem omni spe abiecta integre tanto potiendi thesauro? Ederem Opera hiatibus sensum sepe interrumpentibus labefactata, an aliis edendis operam darem meam? Anxio mihi adsunt eruditione prestantes amici; aiunt satius in lucem proferre rebus ecclesiasticis preclara opuscula, etsi nonnullis fedata lacunis, quam tenebris forsitan perpetuis sinere inuolui; aut ne incendio pereant, quam sortem plerisque in locis sustinuere multa anterioris eui monumenta. Postremo adiecerunt rerum antiquarum etiam fragmenta in pretio haberi. Itaque hisce rationibus adductus, illa typis mandari curaui

Et quandoquidem Atto in rebus diuinis et ecclesiast. uersatissimus suas lucubrationes testimoniis quasi margaritis e S. Script. e conc. et Eccl. Patribus desumptis adornauit, haudque loca indigitauit, potissimum in Collectione canonum, quam Capitulare inscripsimus, nos haud leuem impendimus operam locis que designata non erant margini apponendis, eoque labore quamplures suppleuimus hiatus.

Sunt et preter ea que proferimus, ut scias, lector, Attonis opuscula cum in uercellensi, tum in uaticano  codice: uidelicet sermones 17 ad populum; et Polyptychum, quod Perpendiculum appellat, quo noxia redarguere et honesta sancire docet, cum scholiis.

Porro codicem uaticanum transcribi curarunt bibliothece custodes, ne totus periret: continet primo sermones, qui uix legi possunt, et ideo non sunt transcripti, etc. Ita clariss. Ioannes Bona in epistola mihi an. 1664 scripta.

In Attonis Capitulari animaduertenda sunt: 1o hec uerba fides catholica signant Symbolum Athanasii, que in eo sensu bis ab auctore usurpantur cap. 4, etc., et a Ratherio ueronensi, uel ut aliis placet Udalrico perperam tamen, in synodica ad presbyteros: Sermonem ut superius dixi, Athanasii episcopi de fide Trinitatis, cuius initium est, Quicunque uult, etc. Riculfus quoque eadem prope habet in cap. 5 Constitut.: Ut unusquisque uestrum psalmos, et sermonem fidei catholice, cuius initium: Quicunque, etc.

2o Circa seculum IX conuentus seu collationes presbyterorum memorate in cap. 29 institute fuisse uidentur ex cap. 10 Riculfi Suess.: »Rationi quoque proximum esse sanximus, ut in unoquoque mense, statuta die, id est in Kalendis uniuscuiusque mensis, per singulas decanias presbyteri simul conueniant, non pastis uel potationibus uacent, sed de suo ministerio, et religiosa conuersatione, atque de his que in eorum parochia accidunt sermonem habeant, et qualiter pro rege, uel rectoribus Ecclesie, atque pro suis familiaribus tam uiuis quam defunctis orare debeant, considerent.« Huc facit capitul.« 15 Hincmari ad presbyteros : »Ut quando presbyteri per Kalendas simul conuenerint, post peractum diuinum ministerium, et necessariam collationem, non quasi ad prandium ibi ad tabulam resideant,« etc.

3o Caput 90 elucidare potest Beda in prefat. de Remediis peccatorum, siue penitentialis: »Solerter admonentes doctum quemque sacerdotem Christi, ut in uniuersis que hic adnotata reperit, sexum, etatem, conditionem, statum, personam cuiusque penitentiam agere uolentis, ipsum quoque cor penitentis curiose discernat, et secundum ut sibi uisum fuerit, singula queque iudicet. Quibusdam namque a cibis abstinendo, nonnullis sepius genua flectendo, siue in cruce stando, aut aliud aliquid huiusmodi quod ad purgationem peccatorum pertineant, faciendo.« Ipsissima repetit uerba Heriueus Rhemens. in epistola ad Witonem Rothomag., cap. 23. Hec Acherius, quibus hoc unum addemus, haud paucas lacunas a nobis reparatas esse in libro de Pressuris ecclesiasticis, ope ms. cuiusdam codicis monasterii Resbacensis, quem cum consuluisset olim R. P. D. Edm. Martene, quecunque ex illo excerpserat, nobiscum humanissime communicauit.





ATTONIS uERCELLENSIS EPISCOPI CAPITULARE.



CAP. I.---Admonitio pontificis ad presbyteros, qualiter erga subditos agant.


 Obsecro uos, fratres dilectissimi, ut erga subditarum plebium profectum et emendationem uigilantissima cura laboretis, quatenus illis uiam salutis ostendentes, et eos uerbis et exemplis instruentes, et uos de eorum profectu, et nos de uestro, Domino Iesu Christo auxiliante, fructuosos illi manipulos reportemus. Obsecro etiam fraternitatem uestram, ut hec Capitula, que ad emendationem uite breuiter digessi, assidue legatis, et memorie commendetis, et eorum, siue ceterarum sanctarum Scripturarum lectione mores componatis, uitam emendetis, ut cum subditis plebibus, opitulante Domino, ad regna celestia pergere certetis.



CAP. II.---Retractatio eiusdem, et de ordinis discretione boneque uite exhortatione.


 ueraciter nosse debetis, et semper meminisse,  quia nos quibus regendarum animarum cura commissa est, pro his qui nostra negligentia pereunt, rationem reddituri sumus. Pro his uero quos uerbis et exemplis lucrati fuerimus, premium eterne uite percipiemus. Quod si populus fidelis cibus est Dei, eiusdem cibi condimentum nos sumus. Scitote uestrum gradum nostro gradui secundum, et pene coniunctum esse. Sicut enim episcopi apostolorum in Ecclesia, ita nimirum presbyteri ceterorum Discipulorum Domini uicem tenent. Et illi tenent gradum summi pontificis Aaron, isti uero filiorum eius. Unde oportet uos semper memores esse tante dignitatis, memores uestre consecrationis, memores sacre quam in manibus suscepistis unctionis, ut nec ab eadem dignitate degeneretis, nec uestram consecrationem  irritam faciatis, nec manus sacro sanguine delibutas peccando polluatis; sed cordis et corporis munditiam conseruantes, plebibus exemplum  bene uiuendi prebentes, his quibus preestis ducatum ad celestia regna prebeatis.



CAP. III.---De ignorantia euitanda, et doctrina seruanda.

 Ignorantia mater cunctorum errorum. Maxime sacerdotibus Dei uitanda est, qui docendi officium in populis susceperunt. Sacerdotes enim legere sanctas Scripturas frequenter admonet Apostolus, dicens ad Timotheum: Attende lectioni, exhortationi et doctrine. Semper permane his . Sciant igitur sacerdotes Scripturas et canones, et omne opus eorum in predicatione et doctrina consistat, atque edificent cunctos tam fidei, scientia quam operum disciplina.



CAP. Iu.---Ut omnes fidem catholicam memoriter teneant.


Primo omnium fidem catholicam  omnes presbyteri et diaconi, seu subdiaconi memoriter teneant. Ut si quis hoc faciendum pretermittat, quadraginta diebus a uino se abstineat. Et si post abstinentiam neglexerit, condemnandum dupliciter in eo sententia.



CAP. u.---De negligentia cauenda, iustitia amplectenda, et uita emendanda.

Nemo clericorum ultra hec que iussa sunt dissimulet, aut ullatenus negligere audeat, sed libenter expleat, et sacramenta diuina nequaquam negligenter contrectet. Ideo tam iuuenes quam senes de his, et de omni conuersione sua, ac conuersatione et penitentia ualde esse sollicitos, satisque agere oportet,  ut hec condigne agant, et de reliquo ornent tam clerici quam seculares, animas suas ornamentis dignissimis, dogmatibus scilicet ueritatis, decore pudicitie, splendore iustitie, candore pietatis, aliisque omnibus, quibus comptam decet esse rationabilem mentem. Tum preterea declinare a consortiis inhonestis, et infidelibus, et societatem habere fidelium, atque illos frequentare conuentus, in quibus de pudicitia, de iustitia, de pietate tractatur. Orare semper Deum ex toto corde, et ab ipso petere que decet, ipsi gratias agere, et ueram penitudinem preteritorum gestorum. Aliquantulum etiam, si possibile est, per misericordiam pauperum iuuare penitentiam.



CAP. uI.---Quibus armis diabolus, et uitia expugnentur.


. Oportet uos assiduitatem habere legendi, et instantiam orandi. Quia uita uiri iusti lectione instruitur, oratione ornatur, et assiduitate lectionis munitur homo a peccato, iuxta illum qui dicebat: In corde meo abscondi eloquia tua, ut non peccem tibi . Hec sunt enim arma, uidelicet lectio et oratio, quibus diabolus expugnatur. Hec sunt instrumenta quibus eterna  beatitudo acquiritur. His armis uitia comprimuntur. His alimentis uirtutes nutriuntur.



CAP. uII.---Quod sacerdos missam solus nequaquam celebret.

 Sacerdos solus missam nequaquam celebret, quia sicut illa celebrari non potest sine salutatione sacerdotis, responsione plebis, admonitione sacerdotis, responsione nichilominus plebis; ita nimirum nequaquam ab uno debet celebrari. Esse enim debent qui ei circumstant, quos ille salutet, a quibus ei respondeatur, et ad memoriam illi reducendum est illud Dominicum: Ubicunque fuerint duo, uel tres congregati in nomine meo, et ego in medio eorum sum .



CAP. uIII.---Quod sacerdos missas nisi sacratis ab Episcopo locis non presumat celebrare  .


Hic in Romana synodo constitutum est omnium cum consensu synodi, ut nullus presbyter missas nisi sacratis ab episcopo locis celebrare presumat, qui particeps de cetero sui uoluerit esse sacerdotii.



CAP. IX.---Quod diuina mysteria studiose celebrentur.

 In sacrificiis, dilectissimi, ante omnia diligenter obseruetur, ut panis et uinum et aqua, sine quibus misse nequeunt celebrari, mundissime atque studiosissime tractentur. Et nichil in his uile, nichil non probatum inueniatur, iuxta illud quod ait Scriptura: Sit timor Domini uobiscum: cum diligentia cuncta facite .



CAP. X.---Item ex eisdem.

Corpus Domini nullo modo consecretur nisi ex integra oblatione. Neque enim Dominus sui corporis aliquam sustinuit diminutionem, sicut scriptum est: Nec dabis sanctum tuum uidere corruptionem . Et alibi: Os non comminuetis ex eo . Misse etiam nisi a ieiunis sacerdotibus non celebrentur.



CAP. XI.---Ut femine ad altare non accedant.

 Femine missam sacerdote celebrante nequaquam ad altare accedant, sed locis suis stent, et ibi sacerdos earum oblationes Deo oblaturus accipiat. Memores esse debent femine  infirmitatis sue, et sexus imbecillitatis. Et idcirco quelibet sancta in ministerio diuino contingere pertimescant. Que etiam laici uiri pertimescere debent, ne Oze penam subeant, qui, dum Arcam Domini extraordinarie contingere uoluit, Domino percutiente, interiit .



CAP. XII.---Ut femine sacrata uasa, uel pallas non contingant.

Sacratas  Deo feminas, uel monachas sacrata  uasa, uel sacratas pallas penes nos contingere, et circa altaria incensum deferre perlatum est ad apostolicam sedem. Que omnia reprehensione et uituperatione plena esse nulli recte sapientium dubium est. Quapropter huius sancte sedis auctoritate hec omnia resecare funditus quantocius poteritis, censemus: et ne pestis hec latius diuulgetur, per omnes prouincias abstergi citissime mandamus.



CAP. XIII.---Ut nullus presumat qualibet ex sacris illicite usurpare.

 Nullus presumat aut calicem, aut patenam, aut quelibet uasa sacra, et diuino seruitio mancipata, ad alios usus retorquere, nec calice sacro aliud bibat preter sanguinem Christi, qui in sacramento accipitur; nec patenam ad aliud  officium admittere audeat, quam ad altaris ministerium. Et altaria non cooperiantur nisi nitidis et nouis pannis, corpora uero mortuorum in ipsis nullo modo inuoluantur.



CAP. XIu.---Ut uestimenta ecclesiastica sacrata et honesta sint.

uestimenta  igitur ecclesiastica quibus Domino ministratur, sacrata debent esse et honesta. Quibus aliis usibus nemo debet uti, quam ecclesiasticis et Deo dignis officiis, que nec ab aliis debent contingi, aut ferri, nisi a sacratis hominibus, ne ultio que Balthasar regem percussit, super hec transgredientes, et alia presumentes, ueniat diuina; qui dum uasa Domini in usus communes assumpsit, uitam cum regno pariter amisit.



CAP. Xu.---Ut clerici secularibus indumentis non utantur.


 Presbyteri et diaconi secularibus indumentis minime utantur, nisi ut condecet, tunica sacerdotali: sed neque dum ambulauerint in ciuitatem, aut in uiam, aut in plateas, sine operimento presumant ambulare, preter si in itinera longa ambulauerint. Quia, sicut mulier orans in ecclesiis non uelato capite deturpat caput suum , iuxta apostolicam uocem; ita sacerdos sine operimento deturpat sacerdotium suum. Nam, si temere presumpserit contra statuta agere, communione priuetur, donec que statuta sunt adimplere maturet.



CAP. XuI.---Quando symbolum competentibus tradatur.


 Symbolum etiam placuit ab omnibus Ecclesiis una die, id est ante octo dies Dominice Resurrectionis publice in ecclesia competentibus tradi.



CAP. XuII.---De tempore baptismi.

 Baptizandi  sibi quispiam passim quocunque tempore nullam credat inesse fiduciam; preter Paschale festum, et Pentecostes uenerabile sacramentum: excepto duntaxat grauissimi languoris incursu, in quo uerendum est ne morbi crescente periculo, sine remedio salutari fortassis egrotans, exitio preuentus abscedat.



CAP. XuIII.---Qualiter baptismi sacramenta celebrari oportet.

Catechumeni antequam baptizentur, instruantur qualiter credant, ut sacerdotibus cum baptizantur respondeant. Qui nullo modo baptizentur nisi suam confessi fuerint fidem: si facultas loquendi adfuerit; si autem subito imminente periculo obmutuerint, per Christianissimos testes eorum fides  examinetur, qui illis antequam obmutuerint, adfuissent. Et si eorum testimoniis digni inuenti fuerint, baptizentur. Hi uero qui ab infantia muti fuerunt, si aliquibus nutibus, aut indiciis Christianos se esse uelle, uel baptismum petere uideantur, non est illis uitandum. Pro infantibus uero quibus etas adhuc loquendi non est, aliis non abnuimus respondendum, catholicis tamen. Sed qui pro eis fidem promittunt, curam et sollicitudinem habere debent, ut illi hoc impleant quod ipsi pro eis promiserunt. Si autem religiosi et docti talibus parentes fuerint, quod sit cum hac protestatione committendi sunt. Qui si defuerint  isti eos frequentius instruant, suisque beneficiis sapius studeant confortare.



CAP. XIX.---Item de paruulis egrotantibus.

  Si paruulus egrotans ad quemlibet presbyterorum baptismi gratia de cuiuslibet parochia allatus fuerit, baptismi sacramentum nullo modo negetur. Si quis hoc munus potenti concedere detrectauerit, et ille paruulus absque baptismi gratia mortuus fuerit, nouerit se ille qui eum non baptizauit, pro eius anima rationem redditurum.



CAP. XX.---Ut presbyteri absque diaconis baptisma non celebrent.

Ut in nulla  ecclesia cuiuslibet dieceseos ubi baptismus celebratur, presbyter absque diacono esse reperiatur. Unde omnis presbyter non habens diaconum, eligat sibi personam, et plebi sue innotescat: tunc ad pontificem suum consignans deducat,  cuius uitam probatam habeat, et diaconus consecretur. Quod si distulerit presbyter, dicens eo quod non habeat talem clericum, episcopus suus prouideat ex ecclesia sua, aut unde uoluerit bonam personam. Tantum est ut sine diacono non sit.



CAP. XXI.---Que in ecclesiis recondi liceat.

 uidemus crebro in ecclesiis messes et fenum congeri; unde uolumus ut hoc penitus  obseruetur, ut nichil in ecclesia, preter uestimenta ecclesiastica, et uasa sancta et libros, recondatur. Si autem  tempore persecutionis propter improbitatem predonum sua pauperes alimenta inibi seruanda reponunt, non sunt eiicienda: ita sane ut de eadem ecclesia pace recepta illico transportentur. uendendi enim uel emendi ibi nulla detur licentia. Ne forte si alia ibi quam oportet negotia exerceantur, a Domino audiamus: Domus mea, domus orationis est, uos autem speluncam latronum fecistis .



CAP. XXII.---Quod in ecclesia conuiuia et accubitus non fiant.

 Quod non oporteat in Domini ecclesiis conuiuia que  uocantur agape, fieri, nec intra domum Dei comedere, uel accubitus sternere.



CAP. XXIII.---Quod in ecclesiis sepulture non fiant.

 Antiquus in his regionibus in ecclesia sepeliendorum mortuorum usus fuit, et pleraque loca diuino cultui mancipata, et ad offerendas Deo hostias preparata, cemeteria siue polyandria facta sunt. Unde uolumus ut ab hac re deinceps abstineatur, et nemo in ecclesia sepeliatur, nisi forte talis sit persona sacerdotis, aut cuiuslibet iusti hominis, qui per uite meritum talem uiuendo suo corpori defuncto locum acquisiuit. Corpora uero, que antiquitus in ecclesiis sepulta sunt, naquaquam proiiciantur, sed tumuli qui apparent profundius in  terra mittantur, et pauimento desuper facto, nullo tumulorum uestigio apparente, ecclesie reuerentia conseruetur. Ubi uero tanta est multitudo cadauerum, ut hoc facere difficile sit, locus ille pro cemeterio habeatur, ablato inde altari, et in eo loco consituto, ubi religiose et pure Deo sacrificium offerri ualeat.



CAP. XXIu.---Ut sepulture non uendantur.

 Questa nobis est Nereida clarissima femina, quod ab ea centum solidos pro filie sue sepultura fraternitas uestra uelit exigere, atque ei super doloris gemitum maiorem dispendii studeat inferre molestiam. Quod si ita se ueritas habet, quia graue nimis, et procul nimis est a sacerdotis  officio, pretium de terra concessa putredini querere, et de alieno uelle facere luctu compendium; ab hac se patratione fraternitas uestra contineat, et molesta ei de cetero non existat. Hoc autem uitium et nos, postquam Deo auctore ad episcopatus honorem accessimus, de ecclesia nostra omnino uetuimus, et prauam denuo consuetudinem nequaquam usurpari permisimus; memores quia dum Abraham a filiis Emor, hoc est Ephron filio Segor sepulcri terram pretio ad humandum corpus coniugis postularet, pretium accipere renuit, ne commodum uideretur de cadauere consecutus. Si ergo tante considerationis paganus uir fuit, quanto magis nos, qui  sacerdotes dicimur, hoc facere non debemus. Unde ne hoc auaritie uitium, uel in alienis denuo tentari presumatur, admoneo; sed si quando aliquem in ecclesia uestra sepeliri conceditis, si quidem parentes ipsius, proximiue heredes, pro luminaribus sponte quid offerre uoluerint, accipi non uetamus; peti uero aut aliquid exigi, omnino prohibemus. Quod ualde irreligiosum est, ne aut uenalis fortasse, quod absit, dicatur ecclesia, aut uos de humanis uideamini mortibus gratulari, si ex eorum cadaueribus studetis querere quolibet modo compendium.



CAP. XXu.---Ut dieceses singulis annis uisitentur.

 Multorum experientia casuum magistrante reperimus nonnullas  dieceses ecclesiis destitutas. Pro qua re id constitutione decreuimus, ut antique consuetudinis ordo seruetur, et annis singulis ab episcopis dieceses uisitentur. Et si qua forte basilica destituta reperta fuerit, ordinatione ipsius reparetur.



CAP. XXuI.---Qui presbyteri chrisma petant.

 Presbyteri qui per dieceses ecclesias regunt, non a quibuslibet episcopis, sed a suo, nec per iuniorem clericum, sed per se ipsos, aut per illum qui sacrarium tenet, ante Pasche solemnitatem chrisma petant.



CAP. XXuII.---Quod singulis annis synodus celebretur.

 Nulla pene res discipline mores ab Ecclesia Christi magis depulit, quam sacerdotum  negligentia, qui contemptis canonibus ad corrigendos ecclesiasticos mores synodum facere negligunt. Ob hoc a nobis uniuersaliter definitum est, ut quia iuxta antiqua Patrum decreta bis in anno difficultas temporis fieri concilium non sinit, saltem uel semel a nobis celebretur.



CAP. XXuIII.---Qualiter maiores presbyteri ad synodum ueniant.

 Quando more solito ad synodum conuenitis, uestimenta, et libros, et uasa sancta cum quibus uestrum ministerium et iniunctum officium peragatis, uobiscum deferte, necnon duos, uel tres clericos siue laicos, cum quibus missarum solemnia celebratis, uobiscum adducite, ut probetur quam diligenter, quam studiose Dei seruitium peragatis.



CAP. XXIX.---Quod singulis Kalendis collatio in plebibus fiat.


Experimento didicimus, non minus bonam collationem, quam etiam lectionem prodesse. Unde a presenti statuimus, ut per singulas plebes singulis Kalendis omnes presbyteri seu clerici simul conueniant, ut de fide ac sacramentis diuinis, seu de uita et conuersatione, et singulis officiis ad eos pertinentibus communiter tractent. Et si forte aliquis inter eos negligens aut reprehensibilis inuenitur, a ceteris corrigatur. Quod si corrigi omnino non studuerit, mox suo nuntient episcopo, ut hec acrius  emendare quantocius studeat. Ne cum eadem diecesis ab episcopo uisitata fuerit, aut cum ipsi ad synodum uenerint, aliquorum iufamia, omnes pariter adnotentur. Si autem Kalende in festiuis fuerint, sub sequenti die hoc adimplere non differant.



CAP. XXX.---Quod nullus absolute clericus ordinetur.

 Nullum absolute ordinari debere presbyterum, aut diaconum, uel quemlibet in gradu ecclesiastico, nisi specialiter in ecclesia ciuitatis, aut possessionis, aut martyrii, aut monasterii qui ordinandus est, pronuntietur. Qui uero absolute ordinatur, decreuit sancta synodus irritam haberi huiuscemodi manus impositionem, et nusquam posse ministrare ad ordinantis iniuriam.



CAP. XXXI.---Ut singulis ecclesiis sacerdotes ordinentur.


 Ecclesias per congrua et utilia facite loca, quas diuinis precibus sacrare oportet, et in singulis sacerdotes diuinis orationibus Deo dicatos poni, quos ab omnibus uenerari oportet, et non a quoquam grauari.



CAP. XXXII.---De clericis qui loca in quibus ordinati sunt derelinquunt.

 De presbyteris aut diaconis qui solent dimittere loca sua, in quibus ordinati sunt, et ad alia loca se transferunt, placuit ut eisdem locis ministrent quibus prefixi sunt. Quod si derelictis locis suis ad alium se locum transferri  uoluerint, deponantur.



CAP. XXXIII.---De presbyteris qui pro alterius ecclesia munera promittunt.

 Si quis presbyter, uel quislibet in clero inuentus fuerit alicui clerico aut laico deinceps munera dare, aut promittere, ut ecclesiam alterius presbyteri subripiat, sciat se pro hac rapina, et seua cupiditate, aut gradum amissurum, aut in carceris erumna longo tempore penitentiam agendo detinendum. Illi uero  quem fatigare presumpserit, omne damnum quod ei pro hac acciderit querela, ipsosque actionis sumptus insuper restaurare cogatur. Nullusque presbyter fidelibus sancte Dei ecclesie de alterius presbyteri parochia, ut ad suam ecclesiam concurrant relicta propria ecclesia,  et suas decimas sibi dent; sed unusquisque sua ecclesia, et populo contentus, que sibi non uult fieri alteri nequaquam faciat, iuxta illud Euangelii: Quecunque uultis ut faciant uobis homines, hec eadem facite illis .



CAP. XXXIu.---Ut nullus oblationes ecclesie preter conscientiam episcopi aut det, aut accipiat.

 Si quis oblationes ecclesie extra ecclesiam accipere uel dare uoluerit, preter conscientiam episcopi, uel eius cui huiuscemodi officia commissa sunt, nec cum eius uoluerit agere concilio, anathema sit.



CAP. XXXu.---Ut nullus presbyter absque permissu episcopi aliquid in eius parochia agat.


 Nullum presbyterum in alicuius episcopi parochia aliquid agere debere absque permissu docebat, sed et cunctos presbyteros propriis episcopis in omnibus absque mora obedientes  esse debere docebat. Nullum item aliena concupiscere, aut presumere que eorum erant, sed unumquemque suis sibique commissis contentum esse docebat. Neminem etiam alicui aliquid facere, nisi quod sibi fieri uelit instruebat.



CAP. XXXuI.---Ut nullus clericus mulierem in consortio familiaritatis habeat.

 Illud preterea speciali  ordinatione decernimus, quod nec antiqua concilia in uniuersis pene canonibus siluere, ut nullus clericorum a gradu subdiaconatus, et supra in consortio familiaritatis habeat mulierem, uel ingenuam, uel libertam, aut ancillam: sed si sunt ei huiuscemodi seruitia, matri, uel sorori, aliique cuiuslibet propinquitatis contradat, et quidquid suis manibus profecerint, proprio Domino deferatur. Aut si propinquitas memorata deest, alia domus longe ad earum habitaculum requiratur, eo modo, ut nulla occasione intreundi domum clericorum femine permittantur, unde aut laqueum possit incurrere, aut noxialis fama innocentis fortassis possit inuri. Sane deinceps post datam hanc admonitionem quisquis harum consortio frui uoluerit, nouerit se non  solum a clericatus officio retrahi, uel ecclesie foribus pelli, sed etiam omnium catholicorum, clericorum, uel laicorum communione priuari, nulla prorsus colloquii consolatione relicta.



CAP. XXXuII.---Ut clericus nullam conuersationem cum muliere post denominationem habeat.

 Ut si cui sacerdoti ex qualibet muliere denuntiatum fuerit, ut exinde suspicio male opinionis efficiatur, nullam cum ipsa habeat conuersationem, neque secretam, neque patentem. Si deinceps inuentus fuerit, post secundam et tertiam contestationem ut contemptor gradus sui periculum sustineat.



CAP. XXXuIII.---Qualem professionem presbyteri et diaconi faciant, quando ordinantur.


. Quando presbyteri et diaconi per parochias constituuntur, oportet eos primum professionem episcopo suo facere, ut caste et pure uiuant sub Dei timore, et ut eos talis professio alligatos sancte discipline retineat.



CAP. XXXIX.---Item qualem episcopus diaconum faciat.

A presenti die episcopis omnibus dicatur, ut nullum facere diaconum presumant, nisi qui se caste uicturum promiserit.



CAP. XL.---Ut clerici episcopis suis obtemperent.


 Item placuit, ut quicunque clerici uel diaconi pro necessitatibus ecclesiasticarum rerum non obtemperauerunt episcopis suis, uolentibus eos ad honorem ampliorem in sua ecclesia promouere, nec illic ministrent in suo gradu unde noluerunt recedere.



CAP. XLI.---Quod nullus clericus die Dominico aliquod seculare negotium audeat uindicare.

 Ut nullus presbyterorum uel clericorum die Dominico propositum cuiuscunque cause negotium audeat uindicare, nisi hoc tantum, ut Deo statuta solemnia peragant. Ceteris uero diebus, cohibentibus personis, illa que iuxta sunt habeat licentiam iudicandi, exceptis criminalibus  negotiis.



CAP. XLII.---Ut clericis ludicris spectaculis non intersint.

 Non oportet ministros altaris, uel quoslibet clericos spectaculis aliquibus, que aut in nuptiis, aut in scenis exhibentur, interesse, sed antequam thymelici ingrediantur, surgere eos de conuiuio, et abire debere.



CAP. XLIII.---Ut clerici per plateas, uel andronas, uel nundinas non ambulent.

 Clerici per plateas, uel andronas, aut nundinas non ambulent, et ad forum, uel tabernas non accedant absque certa corporis uel officii sui necessitate, uel si fuerint peregrinatione compulsi; nec ibi comedere  aut bibere presumant.



CAP. XLIu.---Item clericum scurrilem puniendum.

 Clericum scurrilem, et uerbis turpibus iocularem, ab officio retrahendum censemus.



CAP. XLu.---Item clericus adulator et proditor degradetur.

 Clericus qui adulationibus et proditionibus uacare deprehenditur, degradetur ab officio.



CAP. XLuI. Clericus inter epulas cantans similiter.

 Clericus inter epulas cantans, supradicte sententie seueritate cercendus.



CAP. XLuII.---Quibus negotiis se miscere debeant.

  Decreuit Nicena synodus nullum clericum aut possessiones conducere, aut negotiis secularibus se miscere, nisi forte episcopus ciuitatis ecclesiasticarum rerum sollicitudinem habere precipiat, aut pupillorum et orphanorum, aut uiduarum. Ubi liquido patet, quia alia sunt negotia secularia, et alia ecclesiastica.



CAP. XLuIII.---Ut clerici auguria non credant, nec diuinationes exquirant.

 Si quis episcopus aut presbyter, siue diaconus, uel quilibet ex ordine clericorum  magos aut aruspices, aut ariolos, aut certe augures uel sortilegos, uel eos qui profitentur artem magicam, aut aliquos eorum similia exercentes, consuluisse fuerit deprehensus, ab honore dignitatis sue depositus, monasterium ingressus penam excipiat, ibique perpetue penitentie deditus, scelus admissum sacrilegii soluat  . Item: Si quis post hanc cognitionem, ecclesiasticam contemnens doctrinam, ad eos quos prophetas, aut angelos, uel aliquos sanctorum defunctorum, quos equiuocos falso uocant, abierit, eorumque prauis doctrinis inheserit, anathema sit; nullisque mysteriis ecclesiasticis communicet, donec ad pontificis uenerit satisfactionem  . Nam ipse Dominus in Euangelio docet: Surgent enim pseudochristi et pseudoprophete, et seducent multos  . Et Paulus apostolus: Doctrinis uariis et peregrinis nolite abduci . Similiter etiam de illis qui arbores colunt, aut ad fontes huiuscemodi religiose accedunt, deliberare curauimus. Insuper nullus talibus communicare presumat.



CAP. XLIX.---Ut clerici usuras non accipiant, nec laici quoque.

 Item placuit, ut clericus si commodauerit pecuniam, pecuniam accipiat; si speciem, eamdem speciem quantum dederit accipiat. Similiter quoque laici ab usuris se abstineant; quod si non fecerint, excommunicentur.



CAP. L.---Ut clerici uilius emendi et carius uendendi usum non habeant.

  Sicut per canonum statuta firmatum est, quicunque in clero esse uoluerit, emendi uilius, uel uendendi carius studio non utatur. Certe si uoluerit exercere, cohibeatur a clero.



CAP. LI.---Ut clerici secularem defensionem aduersus ecclesiastiam disciplinam non requirant.

 Id etiam placuit, ut clericus si relicto officio suo propter districtionem ad secularem fortasse defensionem transierit, et ei ad quem recurrerit solatium defensionis impenderit, cum eodem de Ecclesie communione pellatur.



CAP. LII.---Ut clerici ecclesiastico iudicio contenti sint.

  Si qui ex fratribus negotia habent inter se, apud cognitores seculi non iudicentur, sed apud presbyteros Ecclesie quidquid illud est, dirimatur.



CAP. LIII.---Ut clerici uigiliis non desint.

 Clericus qui absque corpusculi sui inequalitate uigiliis deest, stipendio priuetur.



CAP. LIu.---Ut presbyter in nuptiis bigami non prandeat.

 Presbyterum in nuptiis  bigami prandere non conuenit, quia cum penitentia bigamus egeat, quis erit presbyter, qui propter conuiuium talibus nuptiis possit prebere consensum?



CAP. Lu.---Quod ex collatis conuiuia non celebrentur.

 Quod non oporteat sacerdotes, aut clericos ex collatis, uel commessalibus conuiuia celebrare. Hoc autem nec laicis posse congruere.



CAP. LuI.---Quod ad agapen uocati, ciborum partes non accipiant.

 Quod non oporteat sacro ministerio deditos clericos ad agapen uocatos, ciborum partes accipere: propterea quod hinc ecclesiastico ordini fiat iniuria.



CAP. LuII.---Quod clericos orare, et legere, ac manibus laborare instanter conueniat.


 Clericus uictum et uestimentum sibi artificio uel agricultura, absque officii duntaxat sui detrimento preparet: et si quando a lectione cessatur, debet manuum operatio subsequi, quia otiositas inimica est anime, et antiquus hostis quem a lectione siue ab oratione uacantem inuenerit, facile ad uitia rapit. Per usum namque lectionis discetis, qualiter et uos uiuatis, et alios doceatis. Per usum orationis et uobis, et his quibus in caritate coniuncti estis, prodesse ualebitis. Per manuum operationem, et corporis macerationem, et uitiis alimenta negabitis, et uestris necessitatibus subuenietis,  et habebitis quod necessitatem patientibus porrigatis.



CAP. LuIII.---Qui psalmi in ecclesia cantentur, uel libri legantur.

 Quod non oporteat plebeos psalmos in ecclesia cantari, nec libros preter canonem legi, sola sacra uolumina Noui Testamenti, uel ueteris. Licet etiam legi passiones martyrum, cum anniuersaria eorum celebrantur.



CAP. LIX.---Ut oratio Dominica quotidie proferatur.

 Oratio que Dominica dicitur, quam Dominus proprio ore composuit, suosque discipulos per eam orare docuit, non tantum diebus Dominicis, sed quotidie in omni operatione  frequentanda est. Consideret tamen unusquisque conscientiam suam, quia si ex puro corde omnibus a quibus lesus fuerit, non dimiserit, hec oratio magis ad occasionem, quam ad ueniam illi esse uidetur.



CAP. LX.---Quod profundiores questiones penitus non astruantur.

 Profundiores uero difficilioresque partes incurrentium questionum, quas latius pertractarunt qui hereticis restiterunt, sicut non audemus contemnere, ita non necesse habemus astruere: quia ad confitendum gratiam Dei, cuius operi ac dignationi nichil penitus subtrahendum est, satis sufficere credimus, quidquid  secundum predictas regulas apostolice sedis nos Scriptura docuerit, ut prorsus non opinemur catholicum, quod apparuit prefixis sententiis esse contrarium.



CAP. LXI.---Ubi et qualiter schole habeantur.

 Presbyteri etiam per uillas et uicos scholas habeant, et si quislibet fidelium suos paruulos ad discendas litteras eis committere uult, eos suscipere et docere non renuant, sed cum summa eos caritate doceant. Qui autem docti fuerint, fulgebunt quasi splendor firmamenti, et qui ad iustitiam erudiunt multos, fulgebunt quasi stelle in perpetuas eternitates . Cum ergo eos docent, nichil ab eis pretii pro hac re exigant, nec aliquid ab eis accipiant, excepto quod eis parentes caritatis studio  sua uoluntate obtulerint.



CAP. LXII.---Quibus libertis manumittatur.

 Quicunque libertatem a dominis suis ita percipiunt, ut nullum sibimet in eis obsequium patronus retentet; isti si sine crimine sunt, ad clericatus ordinem libere suscipiantur; quia directa manumissione absoluti noscuntur. Qui uero retento obsequio manumissi sunt, pro eo quod adhuc a patrono seruituti tenentur obnoxii, nullatenus sunt ad ecclesiasticum ordinem promouendi, ne quando uoluerint eorum domini, fiant ex clericis serui.



CAP. LXIII.---Quales ad ministerium clerici eligantur

 Tales ad ministerium  clerici eligantur, qui digne possint Dominica sacramenta tractare: melius est enim Domini sacerdoti paucos habere ministros, qui possint digne exercere opus Dei, quam multos inutiles, qui onus graue ordinatori adducant.



CAP. LXIu.---De ieiunio quadragesimali clericorum.

 Cognoscite a nobis, et cunctis episcopis in hac sancta et apostolica sede congregatis statutum esse, ut septem hebdomadas plenas ante sanctum Pascha omnes clerici in sortem Domini uocati a carne ieiunent. Quia sicut discreta debet esse uita clericorum a laicorum conuersatione, ita et in ieiunio debet fieri discretio. Has ergo septem hebdomadas omnes clerici a carne et deliciis ieiunent, et hymnis, ac uigiliis, atque orationibus Domino  inherere diu noctuque studeant.



CAP. LXu.---Quod nulli sacerdotum liceat canones ignorare.

 Nulli sacerdotum suos liceat canones ignorare, nec quidquam facere quod possit Patrum regulis obuiare: que enim a nobis res digne seruabitur, si decretalium norma constitutorum pro aliquorum libitu, licentia populis permissa, frangatur?



CAP. LXuI.---Quomodo aduersa pro Christo patienter tolerare oporteat.

 Nolite mirari, karissimi, qui persecutiones patimini, quasi uobis aliquid noui contingat, sed communicantes Christi passionibus  gaudete, ut in reuelatione glorie eius gaudeatis exsultantes. Si exprobramini in nomine Christi, beati eritis. Nec pro aliqua cupiditate, uel segnitie, aut metu, hec que uobis facienda, uel dicenda sunt, dimittatis. Nec a populi increpatione, si deuiauerit, ullo modo cessetis. Nemo autem uestrum patiatur quasi homicida, aut fur, aut maledicus, aut alienorum appetitor: si autem ut Christianus, non erubescat; glorificet autem Deum in isto nomine, quia scriptum est: Beati qui persecutionem patiuntur propter iustitiam, quoniam ipsorum est regnum celorum . Cauete, quia propter iustitiam dixit. Nam qui pro aliquo crimine patitur, ob hoc non erit beatus.



CAP. LXuII.---Quod cum excommunicato non sit orandum.

  Si quis cum excommunicato saltem in domo simul orauerit, iste communione priuetur.



CAP. LXuIII.---Quod oblationes discordantium, uel pauperes opprimentium refutande sint.

 Oblationes discordantium fratrum, neque in sacrario, neque in gazophylacio recipiantur. Eorum etiam qui pauperes opprimunt, donaria a sacerdotibus refutanda sunt.



CAP. LXIX.---Ut ebrietas uetetur.

 Ante omnia clericis uetetur ebrietas, que omnium uitiorum fomes ac nutrix est. Itaque eum quem ebrium fuisse constiterit,  ut ordo patet, aut trium dierum spatio a uino statuimus submouendum, aut corporali subdendum supplicio. Quod si hoc in usum assumpserit, excommunicatio proteletur; si uero corrigi non potuerit, a sacerdotali ordine repellatur.



CAP. LXX.---Qualiter singulis feriis agendum sit.

 Qui die Dominico studiose ieiunat, non credatur catholicus. Et nullum negotium, nullumque opus seruile eodem die fiat. Quinta feria quisquis non est ieiunandus, ut inter ieiunium Christianorum et gentilium, catholicorum, atque hereticorum discretio sit  . Nam dies Dominicus, et quinta feria iure solemniores pre ceteris habentur; eo quod Die Dominico Dominus iehsu Christus, deuicto mortis equuleo, resurrexit  a mortuis; siue quia eo die gratia Spiritus sancti post ascensionem ad celos, inflammauit discipulos, eis mittens tradidit carismatum dona. Quinta feria autem cum eisdem discipulis ultime cene mysteria celebrauit. Nec multo post eodem die reuoluente illis uiuentibus ad celos ascendit; ipso etiam die chrisma conficitur; eodem quoque die penitentes reconciliantur.  Quarta uero, sexta et septima feria pre ceteris ieiunandum est, quia quarta feria Iudas de proditione  Saluatoris cum Iudeis statuit; sexta autem Christus crucifixus est; Sabbato quidem inter metum et spem apostoli tristem duxere diem, dubii aliquantulum de Resurrectionis gloria permanentes. Qui ergo istis tribus diebus in crapula, uel epulis absque magna interueniente festiuitate, uel necessitate fuerit, uidetur aut cum tradente tradere, uel cum crucifigentibus crucifigere, aut apostolorum iniurias deridere. Nam qui uult de Domini cum ipsis resurrectione gaudere, tristari quodammodo cum ipsis debet de passione.



CAP. LXXI.---Quod die Dominico stantes oremus.

 Quoniam sunt quidam in die Dominico ad orationem genu flectentes,  et in diebus Pentecostes, ut omnia in uniuersis locis consonanter obseruentur, placuit sancto concilio, stantes in his diebus Domino uota persoluere.



CAP. LXXII.---Ut sacerdotes admoneant populum, qualiter festis diebus se habeant.

Sacerdotes admoneant populum ut in diebus festis non uacent conuiuiis malis et iocis turpibus, sed orationibus.



CAP. LXXIII.---Quibus festis populus communicet.

 Seculares uero qui Natalem Domini, Pascha et Pentecosten non communicauerint, catholici non credantur, nec inter catholicos habeantur.



CAP. LXXIu.---Si sacrificium per negligentiam ceciderit.


Si cui sacrificium per negligentiam ceciderit  , aut lingua lambat, ut nichil inde remaneat aut diebus quadraginta ieiunet. Si autem per negligentiam alterius hoc factum fuerit, peniteat ipse cuius est negligentia. Locus autem in quo ceciderit, aut igne succendatur, aut penitus extergatur, et quod extersum fuerit, comburatur.



CAP. LXXu.---Si uomitus infra tres dies post communionem negligenter euenerit.

Si quis post accepta sacrosancta mysteria infra tres dies  uomitum per negligentiam fecerit, si presbyter est, quadraginta diebus peniteat;  ceteri secundum proprium ordinem iudicentur. Et quidquid reiectum fuerit, comburatur.



CAP. LXXuI.---Ut energumeni non communicent, et balnea in sacratis aquis non faciant.

Nulli liceat porrigere corpus, uel sanguinem Domini nostri Iesu Christi energumenis, donec in eadem passione sunt, nisi forte discrimen mortis incurrerint; nam cum criminosis talia sacramenta uetentur, quanto magis illis quos ipse auctor criminis inuadit? Si autem diuina misericordia  liberati fuerint, longo tempore in abstinentia et oratione permaneant secundum arbitrium sacerdotum, et sic demum communicent inter ceteros Christianos. Quod si baptizati uel consignati non fuerint, licet eos omni tempore baptizare, uel consignare. In aqua uero sanctificata nullus balneum facere audeat pro aliqua infirmitate uel necessitate, que spargi tantummodo concessa est. Huiuscemodi enim lauacra nec in sacris inuenimus, nec a Patribus acta audiuimus, nec nobis utilia uidentur.



CAP. LXXuII.---Qualiter mysteria baptismatis uel chrismatis custodienda sint.

Qui sacri baptismatis mysterium, uel donum Spiritus sancti in chrismate susceperint, ante nonum  diem cum mulieribus nullo modo ceant: similiter huiuscemodi mulieres omni modo a uiris se abstineant, nec ullo turpi ludo, uel negotio ullo modo misceant; a carnium usura diu abstineant, donec episcopus loci pro qualitate persone, uel temporis preuiderit. Nec de sacro fonte aliquem leuare, aut ad consignandum ante episcopum tenere aliquis audeat: nec clericus ullum sacrum ordinem assumere presumet, nisi prius hec eadem predicta sacramenta in se celebrauerit. Si quis autem in aliquo supradictorum preuaricator exstiterit, iudicio episcopi peniteat.



CAP. LXXuIII.---Ut spectacula ludorum diebus festis non celebrentur.

 Necnon et illud petendum,  ut spectacula theatrorum, ceterorumque ludorum die Dominica, uel ceteris religionis Christiane diebus celeberrimis amoueantur. Maxime quia sancti Pasche octauarum die populi ad circum, magis quam ad ecclesiam conueniunt, deberent transferri prefiniti ipsorum dies quando euenerint, nec debet ullus Christianus cogi ad spectacula.



CAP. LXXIX.---Ut nullus Kalendas Ianuarii colere, aut choros ducere presumat.

 Ut nullus Kalendas Ianuarii et brumas ritu paganorum colere presumat: si quis Kalendas Ianuarii et brumas colere presumpserit, aut mensas cum lampadibus in domibus  preparare, aut per uicos et plateas cantiones et choros ducere presumpserit, quod magna iniquitas est, coram Deo anathema sit.



CAP. LXXX.---Ut quod ad ecclesiam conueniendum sit.

 Non debetis ad ecclesiam ob aliam causam conuenire, nisi ad laudandum Deum, et eius seruitium faciendum; disceptationes uero et tumultus, et uaniloquia, et cetere actiones, ab eodem loco sancto penitus prohibende sunt. Ubi enim Dei nomen inuocatur, Deo sacrificium  offertur, angelorum frequentia inesse non dubitatur, periculosum est tale aliquid dicere, uel agere quod loco non conuenit: si enim Dominus illos de templo eiecit, qui uictimas que sibi offerentur, emebant uel uendebant, quanto magis illos iratus inde abiiciet, qui mendaciis, uaniloquiis, risibus, et huiuscemodi nugis locum diuino cultui mancipatum fedant?



CAP. LXXXI.---De doctrina uirorum et mulierum.

 Laicus presentibus clericis, nisi ipsis probantibus docere non audeat. Et mulier, quamuis docta et sancta, uiros in conuentu docere non audeat uel presumat.



CAP. LXXXII.---Item de indumentis eorum.

  Si quis uirorum propter continentiam, que putatur, amictu pallii utitur, quasi per hoc habere se iustitiam credens, et despicit eos qui cum reuerentia birris, et aliis communibus solitis utuntur uestibus, anathema sit. Similiter et mulier que propter continentiam, que putatur, habitum mutat, et pro solito muliebri amictu uirilem sumit, anathema sit.



CAP. LXXXIII.---Ut natalitia seu nuptie in Quadragesima non fiant.

 Quod non oporteat in Quadragesima martyrum natalitia celebrare; sed eorum in Sabbato et Dominico die tantum memoria fieri. Nuptie uero aut natalitia iisdem diebus  nullo modo celebrentur.



CAP. LXXXIu.---De ieiunio Quadragesimali.

 Placuit etiam ut omnes Ecclesie, exceptis diebus Dominicis, in Quadragesima, etiam die Sabbati, sacerdotali ordinatione, et discretione  communicationis debeant ieiunare.



CAP. LXXXu.---Item de obseruatione eiusdem.

 Quod non oporteat in Quadragesima in ultima septimana, quinte ferie ieiunium soluere, totamque Quadragesimam sine ueneratione transire, magisque conueniet omnem Quadragesimam districto uenerari ieiunio.



CAP. LXXXuI.---Item unde supra.

 Quidam in die eiusdem Dominice  passionis ad horam nonam ieiunium soluunt, conuiuiis abstinent  . Et dum sol ipse eodem die tenebris palliatus lumen subduxerit, ipsaque elementa turbata mestitiam totius mundi ostenderint, illi ieiunium tanti diei polluunt, epulisque inseruiunt. Et quia totum eumdem diem uniuersalis Ecclesia propter passionem Domini in merore, et abstinentia peragit, quicunque in eo ieiunium, preter paruulos, senes et languidos, ante peractas indulgentie preces resoluerit, a paschali gaudio depellatur, nec in eo sacramentum corporis,  et sanguinis Domini percipiat, qui diem passionis ipsius per abstinentiam non honorat.



CAP. LXXXuII.---De ieiunio Quatuor Temporum.

 Ieiunium quod ter in anno apud nos celebrare didicistis, conuenientius nunc per quatuor tempora fieri dicimus; ut sicut annus per quatuor uoluitur tempora, sic et nos quaternum agamus solemne ieiunium per quatuor tempora, iuxta prophete Zacarie uocem, qui ait: Hec dicit Dominus exercituum: Ieiunium quarti, et ieiunium quinti, et ieiunium septimi, et ieiunium decimi erit domui Iude in gaudium et letitiam, et solemnitates preclaras: ueritatem tamen et pacem diligite, dicit Dominus exercituum . In hoc ergo omnes nos unanimes oportet esse, ut  secundum apostolicam doctrinam: Idipsum dicamus omnes, et non sint in nobis schismata .



CAP. LXXXuIII.---Ieiunium ecclesiasticum non dissoluendum.

 Si quis eorum qui continentie student, absque necessitate corporea tradita in commune ieiunia, et ab Ecclesia custodita superbiendo dissoluit, stimulo sue cogitationis impulsus, anathema sit.



CAP. LXXXIX.---Ut penitentibus infirmis oleum sanctificatum non infundatur.

 Penitentibus istud infundi non potest, quia genus est sacramenti. Nam quibus reliqua sacramenta negantur, quomodo unum genus putatur posse concedi?



CAP. XC.---Qualiter presbyteri erga penitentes agant.


Non debet presbyter iniungere penitentie leges sine aliquo respectu persone, aut cause; sed tempora penitentie aut reconciliationis episcopi arbitrio concedat. Et, ut presbyter inconsulto episcopo non reconciliet penitentem, nisi episcopo permittente; sed potius presbyteri qui in plebibus ordinantur, prouidentiam magnam habeant, ne eorum parochiani in criminalia incidant delicta. Quod si euenerit, tam ab ipsis, quam ab omnibus uicinis diligenter qualiter acta sunt, inquirant, et scriptis notare non differant, eosque admonere frequenter studeant, ut ad pacis et penitentie satisfactionem citissime currant, et cum ipsis primus eiusdem plebis presbyter, aut qui doctor post ipsum fuerit,  ueniat, idemque quod scripserat, secum afferat. Quod si iidem penitentes uenire distulerint, ipse in capite ieiunii ad primam eiusdem episcopi sedem esse nullo modo cum eodem dissimulet scripto, suoque suggerat episcopo, ut quod ei exinde agendum sit, consideret. Si autem etiam penitentes adfuerint, leges, que illis penitentie imponuntur, rursus describat, curamque et sollicitudinem erga eos maximam gerat, ut eorum conuersationem plenissime cognoscere possit. Quod si obnixe aliquem penitentie uiderit incumbere, aut debilitate incurrente periculum speret, aut si infirmitas quemquam  oppresserit, ad suum presbyter recurrat episcopum, ut illi per ipsum remedia concedantur. Quod si defuerit, cardinalibus prime sedis interim suggeratur. Ad diem namque reconciliationis, id est cene Domini ipse quoque cum ipsis pariter adesse festinet, ut rursus que illis iussa fuerint, cognoscere et describere possit.



CAP. XCI.---Ut penitentes quotidie genua flectant.

 Penitentes etiam diebus remissionis genua flectant.



CAP. XCII.---Ut mortuos penitentes sepeliant.

 Mortuos penitentes offerant ecclesie, et sepeliant.



CAP. XCIII.---Penitentes negotiis secularibus se abstineant.

  Qualitas lucri negotiantem aut excusat, aut arguit, quia est nonestus questus, et turpis: uerumtamen penitenti utilius est dispendia pati, quam periculis negotiationis obstringi; quia difficile est inter ementis uendentisque commercium non interuenire peccatum. Unde monemus  ne penitens aliquo negotio, seu uenatione se obstringat, sed sub custodia sacerdotis, qui loco prefuerit orationi, atque ieiuniis uacet. uictum autem suum si egenus est, tali artificio querat, cui nulla inhereat macula peccati, quatenus ita testimonio sacerdotis fultus, ad pontificis sui securius recurrat sententiam . Sed neque post penitentie actionem pergat ad militiam secularem, cum Apostolus dicat: Nemo militans  Deo, implicat se negotiis secularibus . Quapropter non est liber a laqueis diaboli, qui se militie mundane uoluerit implicare. Ergo illicitorum ueniam postulantem, oportet etiam a multis licitis abstinere, dicente Apostolo: Omnia licent, sed non omnia expediunt ; unde si penitens habet causam, quam negligere forte non debeat, melius expetit ecclesiasticum quam forense iudicium.



CAP. XCIu.---Qualiter sponsus et sponsa a sacerdote benedicantur.

 Sponsus et sponsa cum benedicendi sunt a sacerdote, a parentibus suis, uel paranymphis offerantur. Qui cum benedictionem acceperint, eadem nocte pro reuerentia ipsius benedictionis  in uirginitate permaneant.



CAP. XCu.---Que nuptie uitande sint.

 Ut nullus presumat Deo dicatam feminam, aut commatrem suam, uel nouercam, seu matrem, aut sororem, aut filiam spiritualem, uel de propria cognatione, uel quam cognatus habuit, sibi in coniugio copulare. Et uirginem aut uiduam nullus rapere presumat, aut furari in uxorem, nisi desponsatam habuerit a propriis parentibus, uel a tutoribus eius, etiamsi ipsa uoluerit. Si quis uero, uel si qua in aliquo predictorum nefario coniugio conuenerit,  et in eo permanserit, sciat se auctoritate canonica anathematis uinculo esse innodatum. Consentientes uero atque consiliantes, etiam anathematis uinculo implicentur. Si autem ii, qui coniuncti sunt, admoniti declinauerint, et ab alterutro fuerint diuisi, penitentie submittantur, ut episcopus loci preuiderit. Similiter illi qui in hoc consiliati fuerint, uel aliquam habuerint portionem. Quicunque uero sacerdotum uel clericorum in talibus assensum prebuerit, aut communicauerit eorum consortio, condemnatus, sacerdotii, uel ministerii sui honore priuetur.



CAP. XCuI.---Qeualiter unusquisque docendus sit.

 Cum ergo omnium sanctarum Scripturarum pagine instrumentis bonorum operum  referte sint, et per sanctarum Scripturarum campos possint inueniri arma quibus uitia comprimantur, et uirtutes nutriantur; licuit nobis huic nostro Capitulari inserere sententiam cuiusdam Patris  de instrumentis bonorum operum, in qua magna breuitate quid agi quidue uitari debeat continetur. In primis Dominum Deum diligere ex toto corde, tota anima, tota uirtute, deinde proximum tanquam seipsum. Deinde non occidere: non adulterare: non facere furtum: non concupiscere: non falsum testimonium dicere: honorare omnes homines; et quod sibi quis fieri non uult, alteri non faciat. Abnegare semetipsum sibi, ut Christum sequatur, corpus castigare: delicias non amplecti. Ieiunium amare; et pauperes recreare:  nudum uestire; infirmum uisitare, mortuum sepelire, dolentem consolari. A seculi actibus se facere alienum; nichil amori Christi preponere. Iram non perficere, iracundie tempus non reseruare. Dolum in corde non tenere. Pacem falsam non dare; caritatem non derelinquere. Non iurare, ne forte periuret. ueritatem ex corde et ore proferre: malum pro malo non reddere; iniuriam non facere, sed et factam patienter sufferre: inimicos diligere; maledicentes non maledicere, sed magis benedicere: persecutionem pro iustitia sustinere. Non esse superbum, non uinolentum, non multum edacem, non somnolentum, non pigrum, non murmurosum, non detractorem. Spem suam Deo committere, bonum aliquid in se cum uiderit, Deo applicet,  non sibi; malum uero semper a se factum sciat, et sibi reputet. Diem iudicii timere: gehennam expauescere; uitam eternam omni concupiscentia spiritali desiderare; mortem ante oculos quotidie suspectam habere; actus uite sue omni hora custodire. In omni loco Deum prospicere. Cogitationes malas cordis sui aduenientes mox ad Christum allidere, et seniori spiritali patefacere. Os suum a malo uel a prauo eloquio custodire. In omni loco Deum prospicere. Multum loqui non amare; uerba uana aut risui apta non loqui; risum multum aut excussum non amare; lectiones sanctas libenter audire, orationi frequenter incumbere. Mala sua preterita cum lacrymis, uel gemitu quotidie in oratione  Deo confiteri, et de ipsis malis emendare: desideria carnis non perficere: uoluntatem propriam odire: preceptis sacerdotis et preceptoris in omnibus obedire, etiamsi ipse aliter, quod absit, agat; memores illius Dominici precepti: Que dicunt facite; que autem faciunt facere nolite . Non uelle dici sanctum antequam sit, sed prius esse, quod uerius dicatur: precepta Dei factis quotidie studeat adimplere; castitatem amare; nullum odire, zelum et inuidiam non habere; contentionem non amare; relationem fugere; seniores uenerari, iuniores diligere; in Christi amore pro inimicis orare; cum discordantibus ante solis occasum in pacem redire, et de Dei misericordia nunquam desperare.

 Ecce hec sunt instrumenta artis spiritalis, que cum fuerint a nobis diu noctuque incessabiliter adimpleta, et in die iudicii reconsignata, illa retribuentur nobis a Domino recompensabiliter, que ipse promisit: Quod oculus non uidit, nec auris audiuit, nec in cor hominis ascendit que preparauit Deus his qui diligunt eum .



CAP. XCuII.---Ut orationem Dominicam et Symbolum memoriter teneant.

 Commonendi sunt omnes fideles, ut generaliter a minimo usque ad maximum orationem Dominicam, et symbolum memoriter teneant; et dicendum eis quod in his duabus sententiis omne fidei Christiane fundamentum incumbit, et nisi qui has duas sententias memoriter tenuerit,  et ex toto corde crediderit, et in oratione sepissime frequentauerit, catholicus esse non poterit. Constitutum namque est, ut nullus chrismetur, neque baptizetur, neque a lauacro fontis alium suscipiat, neque coram episcopo ad confirmandum quemlibet teneat, nisi symbolum et orationem Dominicam memoriter tenuerit, exceptis his quos ad loquendum etas minime perduxit.



CAP. XCuIII.---Ut hos canones nullus refutare presumat.

 Cumque nobis contra salutarium reuerentiam regularum cupiamus temere nichil licere, et cum Sedes apostolica superior his omnibus, fauente Domino, que paternis canonibus  sunt prefixa, pio deuotoque studeat tenere proposito, satis indignum est quemquam uel pontificum, uel ordinum subsequentium hanc obseruantiam refutare, quam beati Petri sedem et sequi uideat, et docere , satisque conueniens sit, ut totum corpus Ecclesie in hanc sibimet obseruationem concordet, quam illic uigere conspiciat, ubi Dominus Ecclesie totius posuit principatum.



CAP. XCIX.---Ut que statuta sunt, nullo modo immutentur.

Hec uero statuta nulla debent improbitate conuelli, nulla nouitate mutari, quia alia ratio est secularium, alia diuinorum.



CAP. C.---Quod scire etiam nos oporteat que in sacris Scripturis recipienda sint, queue refutanda.


 Quamuis aliud firmamentum nemo possit ponere, preter id quod positum est Christus iehsu , tamen ad edificationem sancte Ecclesie post illas ueteris et Noui Testamenti quas regulariter suscipimus, etiam has suscipi non prohibet scripturas, id est sanctam synodum Nicenam trecentorum decem et octo Patrum, mediante maximo Constantino Augusto: sanctam synodum Ephesinam, in qua Nestorius damnatus est, consensu beatissimi Celestini pape, mediante Cyrillo sancte sedis Alexandrine antistite, et Arcadio ab Italia destinato:  sanctam synodum Chalcedonensem, mediante Martiano Augusto, et Anatolio Constantinopolitano episcopo, in qua Nestoriana et Eutychiana hereses simul cum Dioscoro eiusque complicibus damnate sunt. Item, opuscula beati Cecilii Cypriani martyris, Carthaginensis episcopi; opuscula beati Gregorii Nazianzeni episcopi; opuscula beati Basilii Cappadocie episcopi; opuscula beati Athanasii Alexandrini episcopi; opuscula beati Ioannis Constantinopolitani episcopi; opuscula beati Theophili Alexandrini episcopi; opuscula beati Proterii Alexandrini episcopi; opuscula beati Hilarii Pictauiensis episcopi; opuscula beati Ambrosii Mediolanensis episcopi; opuscula beati Augustini Hipponensis episcopi; opuscula beati Hieronymi presbyteri; opuscula beati  Prosperi uiri religiosi; epistola beati Leonis pape ad Flauianum Constantinopolitanum episcopum destinata, cuius textum quispiam si usque ad unum iota disputauerit, et non eam in omnibus uenerabiliter receperit, anathema sit. Item, opuscula atque tractatus omnes diuersorum Patrum orthodoxorum, qui in nullo a sancte Ecclesie consortio deuiarunt, nec ab eius fidei predicatione disiuncti sunt, sed ipsius communicationis per gratiam Dei usque in ultimum diem uite sue fuerunt participes, legenda decernimus. Item, decretales epistolas quas beatissimi pape diuersis temporibus ab urbe Romana, pro diuersorum Patrum consultatione dederunt, uenerabiliter suscipiendas.

Item, gesta sanctorum martyrum, que multiplicibus  tormentorum cruciatibus, et mirabilibus confessionum triumphis irradiant. Quis ita esse catholicorum dubitet, et maiora eos in agonibus perpessos, nec suis uiribus, sed Dei gratia et adiutorio uniuersa tolerasse? Sed ideo secundum antiquam consuetudinem singulari cautela in sancta Romana Ecclesia non leguntur, quia et eorum qui conscripserunt  nomina penitus ignorantur, et ab infidelibus uel idiotis superflua, aut minus apta, quam ordo fuerit, scripta esse putantur; sicut cuiusdam Cyrici et Iulite, sicut Georgii aliorumque eiusmodi passiones, que ab hereticis perhibentur composita. Propter quod, ut dictum est, ne uel leuior subsannandi oriatur occasio, non leguntur in sancta Ecclesia. Nos tamen cum predicta Ecclesia omnes martyres, et eorum gloriosos agones, qui Deo magis, quam hominibus noti sunt, omni deuotione ueneramur.

Item, uitas Patrum Pauli, Antonii, Hilarionis, et omnium eremitarum, quas tamen uir beatissimus Hieronymus conscripsit, cum omni honore suscipimus. Item, actus beati Syluestri episcopi apostolice sedis, licet eius qui conscripsit nomen ignoretur,  a multis tamen in urbe Roma catholicis legi cognouimus, et pro antiquo usu multe hoc imitantur Ecclesie. Item, scripta de inuentione sancte crucis, et alia de capite Ioannis Baptiste, nouelle quedam relationes sunt, et nonnulli eas catholici regunt; sed cum hec ad catholicorum manus peruenerint, beati Pauli procedat sententia: Omnia probate, quod bonum est tenete . Item, Rufinus uir religiosus plurimos ecclesiastici operis edidit libros, nonnullas etiam scripturas interpretatus est. Sed quoniam beatus Hieronymus eum in aliquibus de arbitrii libertate notauit, illa sentimus que predictum beatum Hieronymum sentire cognouimus. Et non solum de Rufino, sed etiam de uniuersis, quos uir sepius memoratus, zelo Dei  ac fidei religione reprehendit. Item, Origenis nonnulla opuscula, que uir beatissimus Hieronymus non repudiat, legenda suscipimus. Reliqua autem omnia cum suo auctore renuenda.

Item, chronica Eusebii Cesariensis, atque eiusdem historie ecclesiastice libros, quamuis in primo narrationis sue libro tepuerit  , et postea in laudibus, atque excusatione Origenis schismatici unum conscripsit librum; propter tamen singularem notitiam, que ad instructionem pertinent, usquequaque non dicimus renuendos. Orosium uirum eruditissimum collaudamus, quia ualde nobis necessariam aduersus paganorum calumnias ordinauit historiam, miraque breuitate contexuit. uenerabilis uiri Sedulii Paschale opus quod heroicis descripsit uersibus,  insigni laude proferimus. Iuuenci nichilominus laboriosum opus non spernimus, sed miramur.

Cetera que ab hereticis, siue schismaticis conscripta uel predicata sunt, nullatenus recipit catholica et apostolica Ecclesia: e quibus pauca que ad memoriam uenerunt, et a catholicis uitanda sunt, credimus esse subdenda. In primis Ariminensem synodum  a Constantio Cesare Constantini Augusti filio congregatam, mediante Tauro prefecto, ex tunc et nunc in eternum confitemur esse damnatam. Itinerarium nomine Petri apostoli, quod appellatur sancti Clementis, libri numero octo, apocryphum esse scimus; Actus nomine Andree apostoli, apocryphi; Actus nomine Thome apostoli, libri numero decem, apocryphi; Actus nomine Petri apostoli, apocryphi; Actus nomine Philippi apostoli, apocryphi; Thaddei, apocryphi; Euangelium nomine Matthei apostoli, apocryphum; Euangelium nomine Barnabe, apocryph.; Euangelium nomine Iacobi Minoris, apocryph.; Euangelium nomine Petri apostoli, apocryph.: Euangelium nomine Bartholomei apostoli, apocryph.; Euangelium nomine Andree apostoli,  apocryph.; Euangelium nomine Thome, quibus Manichei utuntur, apocryph.; Euangelia que falsauit Lucianus, apocryph.; liber de Infantia Saluatoris, apocryph.; liber de Natiuitate Saluatoris, et de Maria et obstetrice, apocryphus; liber qui appellatur Pastoris, apocryphus; libri omnes quos fecit Seleucius discipulus diaboli, apocryph.; liber qui appellatur Fundamentum, apocryphus; liber qui appellatur Thesaurus, apocryphus; liber de Filiabus Ade geneseos, apocryphus; Centimetrum de Christo uirgilianis compaginatum uersibus, apocryphum; liber qui appellatur Thecle et Pauli, apocryphus; liber qui appellatur Nepotis, apocryphus; liber Prouerbiorum qui ab hereticis conscriptus, et sancti Xisti nomine prenotatus est, apocryphus; reuelatio que  appellatur Pauli apostoli, apocrypha; reuelatio que appellatur Thome apostoli, apocripha, reuelatio que appellatur Stephani, apocrypha; reuelatio que appellatur Transitus, id est, assumptio sancte Marie, apocrypha; liber qui appellatur Penitentia Ade, apocryphus; liber de Ogie nomine Gigantis, qui ab hereticis cum dracone post diluuium pugnasse perhibetur, apocryphus; liber qui appellatur Testamentum Iob, apocryphus; liber qui appellatur Penitentia Origenis, apocryphus; liber qui appellatur Penitentia sancti Cypriani, apocryphus; liber qui appellatur Penitentia Iammis et Mambre, apocryphus; liber qui appellatur Sortes apostolorum, apocryphus; liber qui appellatur Laus apostolorum, apocryphus;  liber qui appellatur Canones apostolorum, apocryphus; liber Physiologus, qui ab hereticis conscriptus, et beati Ambrosii nomine signatus, apocryphus; historia Eusebii Pamphili, apocrypha; opuscula Tertulliani, apocrypha; opuscula Lactantii, apocrypha; opuscula Africani, apocrypha; opuscula Postumiani et Galli, apocrypha; opuscula Montani et Priscille, et Maximille, apocrypha; opuscula omnia Fausti Manichei, apocrypha; opuscula Commodiani, apocrypha; opuscula alterius Clementis Alexandrini, apocrypha; opuscula Tatii Cypriani, apocrypha; opuscula Arnobii, apocrypha; opuscula Tyconii, apocrypha; opuscula Cassiani presbyteri Galliarum, apocrypha; opuscula uictorini Pictauiensis, apocrypha; opuscula Fausti egiensis Galliarum, apocrypha;  opuscula Frumenti ceci, apocrypha; epistola Iesu ad Abagarum, apocrypha; epistola Abagari ad Iesum, apocrypha; passio Quirici et Iulitte, apocrypha; passio Georgii, apocrypha; scriptura que appellatur Contradictio Salomonis, apocrypha; phylacteria omnia, que non angelorum, ut illi confingunt, sed demonum magis arte conscripta sunt, apocryph.; hec et his similia que Simon Magus; Nicolaus, Cerinthus, Marcion, Basilides, Ebion, Paulus etiam Samosatenus, Photinus et Bonosus, qui et simili errore defecerunt, Montanus quoque cum suis obscenissimis sequacibus, Apollinaris, ualentimus, siue Manicheus, Faustus Africanus, Arius, Sabellius, Macedonius, Eunomius, Nouatus, Sabbatius, Celestius, Donatus, Eustathius, Iouinianus,  Pelagius Iulianus Celanensis, Celestinus. Maximinus, Priscillianus ab Hispania, Nestorius Constantinopolitanus, Maximus Cynicus, Lampetius, Dioscorus, Eutyches, Petrus, et alius Petrus, e quibus unus Alexandriam, alius Antiochiam maculauit; Acacius Constantinopolitanus cum consortibus suis; nec non et omnes heretici eorumque discipuli, siue schismatici, docuerunt, uel conscripserunt, quorum nomina minime retinentur non solum repudiata, sed etiam ab omni sancta catholica et apostolica Ecclesia eliminata, atque cum suis auctoribus, auctorumque sequacibus sub anathematis insolubili uinculo in eternum confitemur esse damnata.





ATTONIS uERCELLENSIS EPISCOPI DE PRESSURIS ECCLESIASTICIS. LIBELLUS.




PARS PRIMA. De iudiciis episcoporum.


Euangelica nobis narrat historia, quod cum  Dominus discipulos suos docturus relicta turba montem ascendisset, ibique postquam eos de omnibus preceptis, quibus Christiana religio informari  conuenit, perfectissime instruxisset, in fine ipsius sermonis dixerit: Omnis qui audit uerba mea hec et facit ea, assimilabitur uiro sapienti, qui edificauit domum suam supra petram. Descendit pluuia, et uenerunt flumina, et flauerunt uenti, et irruerunt in domum illam, et non cecidit: fundata enim erat supra petram . uir enim ille sapiens, ipse procul dubio est de quo et beatus Paulus ait apostolus: Christus Dei uirtus, et Dei sapientia ; qui bene domum suam, id est Ecclesiam sanctam, de qua ipse alibi ait: Domus mea domus orationis uocabitur , super petram edificauit, scilicet supra semetipsum, sicut et idem dicit Apostolus: Petra autem erat Christus . Et alibi: Fundamentum aliud  nemo potest ponere, preter illud quod positum est, quod est Christus iehsu . Huius domus pressuras idem Dominus prenuntians, mox adiecit: Descendit pluuia, et uenerunt flumina, et flauerunt uenti, et irruerunt in domum illam, et non cecidit: fundata enim erat supra petram . Cuius uentura mala ideo ipse predicere dignatus est, ut quando acciderent, tanto leuius ea sancta Ecclesia ferret, quanto amplius ea precognita haberet. Armauit quippe eam clypeo patientie, quoniam leuius possunt ferri mala prescita, quam ea que subito, et improuisa eueniunt; unde et Dominus alibi: Hoc locutus sum uobis, ut cum uenerit hora, eorum reminiscamini, quia ego dixi uobis . Hec itaque domus non ex parietibus  manufactis, sed ex uiuis et electis lapidibus, id est, sanctorum cetibus elegantissime constat. Eius uero structure sunt quique fideles uariis . . . uirtutibus coruscantur: structores autem ipsi doctores . . . . . . . . . . . . . . . . . . . . . . . . . . . . . . . . . . quorum per fidem et operationem . . . . . . . . . . cuius institutionis exordium in beatissimi Petri fideli confessione credimus fundatum, cum ait ad Dominum: Tu es Christus Filius Dei uiui. Pro qua etiam remuneratione audire inter cetera meruit: Et ego dico tibi quia tu es Petrus, et super hanc petram edificabo Ecclesiam meam, et porte inferi non preualebunt aduersus eam . Aedificata est ergo sancta Ecclesia supra petram  in soliditate apostolice fidei, per fidem et dilectionem Christi, et perceptionem sacramentorum, et obseruantiam mandatorum eius. Felix quidem domus, que pluuiis irruentibus non leditur, fluminibus inundantibus non eruitur, uentis impellentibus non deiicitur. Aduersus quam nec porte inferi preualent, quamuis uario luctamine iugiter eam lacessant; que nec occultis tentationibus, nec apertis persecutionibus, nec ipsorum etiam malignorum spirituum infestationibus, nec uitiorum, aut criminum ponderibus ullo modo cedit.

Deponant ergo sanctam Ecclesiam persequentes contumaciam, sumant fideles in persecutione constantiam. Audiant illi, quia non preualebunt: preparent  se isti, quia reuera persequentur, et perseuerantes in fine feliciter coronabuntur. Nullo ergo in tempore sancte Ecclesie deficiet fundamentum, quotidie, Deo gratias, accipit incrementum. Nec deerunt ei persecutores, fidelium uidelicet seuissimi laceratores, qui eos post multas tribulationes ad eternam peruenire faciant felicissimam remunerationem. Huiusmodi etiam uerba Dominus explanare uidetur, cum ait apostolis: Ecce mitto uos sicut oues in medio luporum: estote ergo prudentes sicut serpentes, et simplices sicut columbe , etc. Usque ad illud: Qui autem perseuerauerit usque in finem, hic saluus erit . Ii procul dubio erant domus illa, Ecclesia quidem, que uariis fluctuationibus concussa supra  petram tamen edificata, non est repulsa, sed in fidei perdurat constantia. Hoc quoque ipsi sancti apostoli, ceterique sanctarum Ecclesiarum doctores, Dominicum intendentes preceptum, et se ad passionum tolerantiam preparabant, et alios constantissime inuitabant. Ipsos etiam persecutores modeste arguebant, insipientes docebant, et duritiam cordis eorum uehementer exprobrabant; unde ut quosdam ipsorum aliquando a peruersitatibus mirabiliter corrigebant, quosdam uero aduersum se potius irritabant. Quod et hodie agitur in sancta Ecclesia, ut dum malorum a rectoribus corripiuntur mores, ipsi quoque suos persequuntur doctores, et ut ecclesiasticam ualeant effugere disciplinam [pastorum non metuunt infamare uitam.  Sed hoc sancti Patres sagacissime] considerantes, ideo inuiolabile pastorum sanxerunt priuilegium [permanere, ne superbientes et uecordes] eos ullo modo auderent despicere, uel ipsorum precepta contemnere. Quomodo enim presules ceterorum possunt culpas arguere, si illi eos audent infestare? Et ideo illos non leuiter accusandos, uel calumniandos sanctorum statuta Patrum pleniter interdicunt; nec aliquem ad eorum accusationem sancti canones admittunt, nisi qui uita et moribus fideli examinatione dignis sacerdotibus cequandus inueniatur. Sed nec ideo ipsos impune transire sanxerunt, si crimina que Sacerdotibus obiicere non metuunt, approbare non possunt: eamdem accusatoribus reprobatis imponentes iacturam, quam conuicti pati  debuerant accusati; nullamque accusationem contra se prolatam suscipere uel defendere debere, nisi data ad inuicem cautione; neque iudicari nisi scriptis, prudentissime statuerunt. Ipsamque cautionem, si ui, aut metu, uel dolo exorta fuerit, nullum dicunt robur habere.

Iudicandi quoque pariter, et accusandi in uno eodemque negotio, cuiuscunque auctoritatis persona sit, omnimodis excluserunt licentiam. Locum etiam et tempus in quo hec debeant uentilari, insuper et personam ad cuius pertineant audientiam, sagassissime indixerunt. Nec iudicum ualere sententiam asserunt, nisi illorum qui ab ipsis electi fuerint accusatis. Induciam quoque suum pertractandi  responsum propter innocentium simplicitatem, et improborum argumentosa machinamenta non modicam concesserunt. Damnari etiam eos absque sancte Romane Sedis auctoritate interdixerunt omnino; quamuis audire, uel discutere metropolitanis una cum consensu omnium comprouincialium episcoporum sit licentia attributa.

Sed ne aliquid enormiter loqui uideamur, sanctorum Patrum institutionibus ea que iam diximus interim affirmemus. Sanctissimus quippe martyr Alexander ac Romanus papa ait : »Si quis erga episcopum uel actores Ecclesie quamlibet querelam iustam se habere crediderit, non prius primates aut alios iudices quam ipsos a quibus se lesum existimat, conueniat familiariter: et non  tantum semel, sed sepissime, ut ab eis aut suam iustitiam, aut iustam accipiat excusationem.« Item Anacletus : »Si enim sine crimine sacerdos eligi precipitur, nullatenus ab hominibus criminibus irretitis accusari aut calumniari permittitur, nec ab aliis quam ab his qui sine crimine sunt, et iuxta electionem, si necessitas fuerit, aut ipsi uolendo Domino seruire elegerint, sacerdotesque sine crimine fieri, et ordinari possint, et tales per omnia fuerint, quales eligi sacerdotes iubentur.« Eutychianus : »Quisquis ille est qui crimen intendit, in iudicium ueniat nomen rei indicet, uinculum inscriptionis arripiat, custodie similitudinem, habita tamen dignitatis existimatione, patiatur, ne forte nouerit sibi attributam  licentiam mentiendi, cum calumniantes ad uindictam poscat similitudo supplicii.« Rursus isdem Alexander : »Similiter si huiusmodi personis quedam scripture quoquo modo per metum, aut fraudem, aut per uim extorte fuerint, uel ut se liberare possent, quocunque ab eis conscripte, uel roborate fuerint ingenio, ad nullum eis preiudicium aut nocumentum prouenire censemus.« Fabianus : »Nec ullus unquam presumat accusator simul esse et iudex et testis, quoniam in omni iudicio quatuor personas necesse est semper adesse: id est, iudices electos, et accusatores, ac defensores, atque testes.« Felix quippe ait : »Si quis episcopus ab illis accusatoribus qui recipiendi sunt, fuerit accusatus, postquam ipse ab eis caritatiue  conuentus fuerit, ut ipsam causam emendare debeat, et eam corrigere noluerit; non olim, sed tunc ad summos primates causa eius canonice deferatur, qui in congruo loco infra ipsam prouinciam tempore congruo, id est autumnali, uel estiuo, concilium regulariter conuocare debebunt, ita ut ab omnibus eiusdem prouincie episcopis inibi audiatur. Quo ipse et regulariter conuocatus, si eum infirmitas, aut alia grauis necessitas non detinuerit, adesse debebit; quia ultra prouincie terminos accusandi ante licentia non est, quam audientia rogetur.« Item Gaius : »Nemo unquam episcopum apud iudices seculares aut alios clericos accusare presumat.« Zephyrinus : »Nullum  eorum sententia non a suo iudice dicta constringat.« Et idem: »Duodecim iudices quilibet episcopus accusatus, si necesse fuerit, eligat, a quibus eius causa iuste iudicetur; nec prius audiatur aut excommunicetur uel iudicetur, quam ipsi per se eligant.« Et Felix: »De induciis uero episcoporum super quibus consuluistis, diuersas a Patribus regulas inuenimus institutas. Quidam enim ad repellenda imperitorum machinamenta, et suas preparandas responsiones, et testes confirmandos, et consilia episcoporum, atque amicorum querenda, annum et sex menses mandauerunt concedi; quidam autem annum in quo plurimi concordant. Minus uero quam sex menses non reperi.« Rursus Zephyrinus : »Patriarche uero uel primates  accusatum discutientes episcopum, non ante sententiam proferant finitiuam, quam apostolica fulti auctoritate, aut reum seipsum confiteatur, aut per innocentes et regulariter examinatos conuincatur testes, qui minori non sint numero quam illi discipuli fuerunt, quos Dominus adiumentum apostolorum eligere precepit.« Id est, septuaginta duo.

Multos etiam et alios sancte Ecclesie doctores in his omnibus assentire, canonum edicta patenter ostendunt; sed nunc quod absque iniuria sancte Dei Ecclesie dicere non possumus, heu! in tantum hoc aboletur, ut in ordinata etiam accusatione uix locus maneat legitime defensionis. Nec approbanda iudicant que inique obiiciunt, sed tantummodo uindicare queque illata querunt. Quod si de defensione  apud eos queritur, omni synodali censura postposita, suis adinuentionibus talem fieri diiudicant, quam accusati implere minime ualeant, uel que illos iure officii omnino impediant, ut in sacerdotes Dei liberius seuiant. Quippe, cum secundum beatum Paulum apostolum ipsi sibi sint lex , accusatores, iudices et testes, non ratione sed ui ipsi [simul] existunt. Satisfactionem igitur accusati sacerdotis [sub iureiurando minime dicunt ualere, nisi plures etiam sacerdotes secum] compellat iurare, inique hoc assumentes in testimonium, quod factum se legisse iactant in actibus Romanorum pontificum. Nam quod de Damaso et Sixto, atque Symmacho uenerabilibus pontificibus inuenitur, eo quod dum a quibusdam peruersis de criminibus accusarentur,  collectis episcoporum conciliis synodice purgati sunt, hoc se his uerbis penitus intelligere fatentur, quod omnes predicti episcopi cum ipsis pontificibus, pro illatis iurassent criminibus, quasi non eos propria tantummodo absolueret satisfactio, nisi hoc etiam predictorum confratrum firmaret iuratio. Nobis tamen quod sic intelligendum sit, reuera non patet. Plane enim a predictis episcopis predictos pontifices purgatos accipimus, si ipsorum suggestione, propria tantummodo satisfactione ipsis etiam fauentibus, eos alienos a criminibus fuisse firmatum est. Sed si pro alicuius iusti innocentia alicui placuit sacramentum prebere caritatis causa ut eum uel sic a persequentibus liberaret, omnimodis  [placet. uerumtamen licet peruersorum infestatione in primitiua] Ecclesia hoc fieri potuisset; [nullum tamen exemplum] in posterum relinqui debuit. Quo etenim sancto concilio, uel cuius catholici et apostolici uiri decreto sancitum sit, sacerdotes Dei a criminibus absolui non posse, nisi confratrum satisfactione, penitus ignoramus. Cum enim sacramenta omnibus interdicta sint Christianis, ualde perniciosum est sacerdotes ad hec etiam alios cogere, unde tam se custodire, quam et alios debuerant arguere. Ait Dominus in Euangelio: Ego autem dico uobis, non iurare omnino . Et Iacobus apostolus sacramentum perhibens dicit: Ante omnia, fratres mei, nolite iurare . Et Cornelius papa ait : »Sacramentum  hactenus a summis sacerdotibus exigi, nisi pro fide recta minime cognouimus, nec sponte eos iurasse reperimus.« Sed et quis aduerso principe, iudicibus quoque infestis, testes secum conducere ualet ad causam? Nunquid Ioseph mentienti domine testes opponere potuit, ne carceris sentiret iniuriam? et tamen iustus inuentus est. Carceri quidem potuit mancipari, sed tamen crimini nullo modo subiugari. ualueruntne Nabutheo testes succurrere, cum ei regali auaritia dolose obiectum sit, quod maledixisset Deo et regi? An beatus papa Siluerius testes conducere poterat, qui principum factione, eo quod nollet eorum prauis obedire mandatis, false de proditione suorum conciuium, insuper et ipsorum principum accusatus infidelitate, mox exsilii pena damnatus  est, sed inique. Exsilii quidem penam ideo subiit, quia a iustitie se linea non retorsit. Tamen si cui hoc ignotum fuerit, ipsius actus lectio pleniter indicare ualebit.

Multi etiam alii sancti Patres tam ueteris quam Noui Testamenti falsitate damnati, ab infidelibus diuersa pertulerunt tormenta, quibus nec testes, nec defensores adfuerant, qui illis aliquod defendendi prestare uiderentur suffragium. Sed quid plura? Ipsi namque sancti apostoli imminente pressura, relicto Domino fugerunt. Nunquid ideo excusandus est Pilatus, uel populus Iudeorum, quia eo accusato testes a quibus absolueretur omnino defuerant, sed accusatus, sed iudicatus, sed condemnatus, iustus et sine dolo inuentus est? Plerumque  enim secundum beatum Gregorium , quieti atque indiscussi relinquimur, si obuiare prauis pro iustitia non curamus. Quod si illorum redarguere nequitiam ceperimus, illico ab ipsis persequimur, et etiam infamamur, ut uel sic uitam reprobando doctoris, ualeant compescere sermonem correptionis.

Sed, ut ad incepta redeamus, nullum sanctorum Patrum [pro se ad sacramentum alios protraxisse uel inuitasse aliquando legimus. Nam domnus] papa Pelagius quamuis non solum inuide, uerum et suspiciose [quibusdam eminentibus causis in morte] predecessoris sui se immiscuisse accusaretur,  propria solum manu prestito sacramento omnibus satisfecit. Similiter et uenerabilis papa Leo, cum a quibusdam falsidicis de crimine etiam fatigaretur, suo tantum purgatus est sacramento. Beatus quoque Gregorius, uniuersalis pastor Ecclesie, et in discutiendis sacerdotum criminibus sagacissimus perscrutator, quibuscunque accusatos criminibus post actam satisfactionem omni honore habendos constantissime predicabat. Quod etiam de Leone uenerabili episcopo, et Menna necnon et Maximo Salonitano episcopo multis criminibus apud eum accusato, ceterisque compluribus sacerdotibus, in paginis sui registri lucidissime conspeximus. uerumtamen si sacerdotalis status iuxta prauorum exquireretur  uoluntatem, aut uix, aut nullus inueniretur  sacerdos.

Addunt insuper, quoniam si aliquis militum sacerdotes Dei in crimine pulsauerit, per pugnam hoc singulari certamine esse discernendum  , sed istud iudicium quorumdam laicorum solummodo est, quod nec ipsis etiam omnino approbatur. Nam sepe innocentes uicti, nocentes uero uictores in tali iudicio esse uidentur. Dicit enim beatus Gregorius: Quis intelligat que esse ratio secretorum potest, quod sepe uir iustus a iudicio non solum uindicatus, sed etiam punitus redeat; et iniquus eius aduersarius non solum non punitur, sed etiam uictor abscedat. Et Dominus in Euangelio, Diabolo sibi suadenti, ut Dei Filium se esse de templi precipitando pinna ostenderet, ait: Scriptum est: Non tentabis Dominum  Deum tuum . In quo tam exemplo, quam uerbis docuit, ne alicuius periculi discrima nobis eligamus; quamuis ab eiusdem Satane filiis multum etiam afflicti, hoc agere hodieque compellamur, eo quod ea que dicimus se minime credere aliter posse testentur. Simile uero eo in cruce posito Iudei dicebant: Si Filius Dei est, descendat nunc de cruce, et credimus ei. Confidit in Deo, liberet eum si uult . Quod Dominus quamuis non impleuerit, nunquam tamen Filius Dei esse desiit: non enim Dominus omnia suo presenti iudicio declarat, sed exspectat etiam plurima in futurum, ubi illuminabit abscondita tenebrarum, et manifestabit consilia cordium. Occulto namque Dei iudicio Iacobus ab Herode comprehensus, illico occiditur; et Petrus  post Pacha producendus, et in carcere seruatus mirabiliter interea iberatur, cum unam uterque doctrinam eadem constantia, sub uno principe et tempore euangelizasse noscantur. Similiter et Urias Semei filius cadit; simulque Ieremias in Ierusalem prophetans, post fugam ex Aegypto insuper retractus interficitur; et Ieremias inibi etiam persistens conseruatur. Beatus quoque Laurentius igne exustus, Christo reddidit spiritum; cum nouerimus etiam mulieres, et paruulos ipsius confessionis, et fidei multo maiori igni immissos, non tantum ab incendio illesos permansisse, sed etiam flamme impetum penitus exstinxisse. Precursor etenim Domini Ioannes  Baptista, misso spiculatore, illico decollatus est, cum legerimus de aliquibus sanctos percutere uolentibus, quod eorum brachia adeo obriguerint, ut nisi ipsis sanctis interuenientibus, ea illi nullatenus mouere ultra ualuerint. Sicut et in Dialogorum libris  reperimus, de quodam sanctulo, qui cum a Longobardis occidendus teneretur, tandem ad decollandum ductus est. Et quia prius eum habebant notissimum, undique conuenerant ad spectandum mortem eius. Circumsteterunt itaque acies, uir autem Domini deductus in medio est, atque ex omnibus fortibus electus est unus, de quo dubium non esset, quod uno ictu caput eius abscinderet. uenerandus igitur uir inter armatos ductus, ad sua arma statim concurrit. Nam petiit ut sibi daretur  paululum orandi licentia. Cui dum concessum fuisset, in terra se strauit, et orauit. Qui dum diutius oraret, hunc interfector calce pulsauit, dicens: Surge et genu flexo tende ceruicem. Surrexit autem uir Dei, et genu flexo ceruicem tetendit; sed tenso collo eductam contra se spadam intuens, hoc unum fertur publice dixisse: Sancte Ioannes Baptista, suscipe illam. Tunc electus carnifex euaginatum gladium tenens, adnisu forti, in altum brachium percussurus leuauit, sed deponere nullo modo potuit: nam repente diriguit, et erecto in celum gladio brachium inflexibile remansit. Tunc omnis Longobardorum turba que ad illud mortis spectaculum aderat, in laudis pauorem conuersa mirari cepit, uirumque Dei cum timore uenerari, quia profecto  claruerat cuius sanctitatis esset, qui carnificis sui brachium in ere ligasset. Itaque postulatus ut surgeret, surrexit: postulatus ergo ut brachium sui carnificis sanaret, negauit dicens: Ego pro eo nullo modo orabo, nisi antea mihi iuramentum dederit, quia cum manu ista Christianum hominem non occidat. Sed Longobardus idem qui, ut ita dicam, brachium contra Deum tendendo perdiderat, pena sua exigente compulsus est iurare se Christianum hominem nunquam sua manu occidere. Tunc uir Dei dixit ei: Depone manum deorsum: qui statim deposuit; atque illico adiunxit: Remitte euaginatum gladium in uaginam, et statim remisit. Miroque modo sic actum est, ut et ipse beatus a percussore caput incunctanter  amitteret, et iste eius inuocato nomine non tantum suum seruaret, sed etiam ferire uolentem adeo in membris debilitaret.

Ibi etiam  et legitur de iuuene Benedicto nomine, cuius cellulam cum Gothi nullo modo incendere potuissent, inde eum extrahentes, succenso in clibano clauserunt; die uero altera illesum eum inuenerunt, sed nec uestimenta eius ullo modo sunt exusta. Unde ait beatus Gregorius in eodem Dialogorum libro: Petrus in mari pedibus ambulauit, Paulus naufragium pertulit, et in uno eodemque elemento ubi Paulus cum naui ire non potuit, ibi Petrus pedibus iter fecit. Cum Petrus adhuc dubitaret in fide Paulus uero fide et opere iam perfectus, constantissime pro Christo ad martyrium eo  tempore properaret. Quos enim uult Dominus, mirabiliter ab imminenti eripit periculo, quosdam uero hic etiam innocentes pati permittit, qui ab ipso quoque multo dignius in futuro coronantur. Unde nec illi sanctiores habendi, nec isti inferiores nullatenus a nobis sunt iudicandi. Sed et hoc cauendum est, ut nec iusti mala patientes se quasi uicti desperent, nec inferentes supplicia, quasi de uictoria sibi assumant fiduciam: ait enim Dominus ad Iob, de iniqua Leuiathan loquens potentia: Dolus in manu eius dirigetur . Quod exponens beatus Gregorius ait: Dolus quippe in manu est, fraus in uirtute, quia omne quod nequiter uolet, hoc ad tempus exsequi etiam fortiter potest. Dolus uero eius dirigi dicitur, quia fraudis eius malitia nulla difficultate  prepeditur. Hoc enim Leuiathan iste, uel uasa eius habere crebro proprium solent, quod ad iniquitatis sue cumulum, ea que nequiter appetunt, explere nequius possunt.

Ergo, fratres karissimi, nolite iudicare secundum faciem, sed iustum iudicium iudicate, considerantes quod peruersis, imo et iniquissimis iudicibus euangelica loquatur sententia, que ait: Quare et uos transgredimini mandatum Dei propter traditionem uestram ? Dominus enim dicit: Si quis te percusserit in dextera maxilla tua, prebe ei et alteram, et qui tecum uoluerit iudicio contendere et tunicam tuam tollere, remitte ei et pallium ; et: Si patremfilias Beelzebub uocauerunt, quanto magis et domesticos eius? Et in passione: Quod si  in uiridi ligno hec fecerunt, in arido quid fiet? et alibi: In patientia uestra possidebitis animas uestras . Et illi dicunt: Si aliquid aduersus sacerdotes Dei fuerit prolatum, pugna esse uincendum. Unde et predicte sententie mox subditur: Hypocrite, bene de uobis prophetauit Isaias dicens: Populus hic labiis me honorat, cor autem eorum longe est a me: sine causa autem colunt me, docentes doctrinas et mandata hominum . Hinc Isaias: ue qui condunt leges iniquas, et scribentes iniustitiam scripserunt, ut opprimerent in iudicio pauperes, et uim facerent cause humilium . Et fortasse audierint Paulum apostolum dicentem: Accipite uos armaturam Dei, ut possitis resistere in die malo . Quod si uel audierint, utinam intelligant, et que sequuntur:  Induite loricam iustitie, sumentes scutum fidei, et galeam salutis assumite, et gladium spiritus, quod est uerbum Dei . Quod et Salomon quoque de iustis loquens, ait: Induent pro thorace iustitiam, et assument pro galea iudicium certum, sument scutum inexpugnabile equitatis . Huiusmodi armis isti nostri antesignani nos instruunt dimicare. Nam secularibus armis pugnare, ipse Paulus nos prohibet dicens: Non uosmetipsos defendentes, karissimi, sed date locum ire. Scriptum est enim: Mihi uindictam ego retribuam, dicit Dominus . Et Petrus apostolus: Estote non reddentes malum pro malo, uel maledictum pro maledicto, sed e contrario benedicentes; quia in hoc  uocati estis, ut benedictionem hereditatis possideatis .

Hec tamen omnia et alia sanctarum Scripturarum documenta maligni et improbi paruipendentes, ad pugnam sacerdotes impingere querunt, nullam amplius reuerentiam ipsis obseruantes, nisi quod non propriis manibus, sed per submissas illis in tali discrimine iudicant  dimicare: et quibus prohibitum est armatorum cuneis, uel etiam publicis spectaculis interesse, ad pugnam producere, heu! nostros compellimur uicarios, ut uel istorum cede uicti, uel illorum quasi absoluti esse uideamur: nec purgari a crimine, nisi perpetrato crimine ualeamus. Cum enim preceptum sit Dauid non edificare uisibile templum, quia sanguinum uir belli frequentia   esset; quomodo poterint sacerdotes bellum, aut pugnam sua etiam pro iustitia inire, qui templum debent edificare, id est Ecclesiam Dei docere? Ait beatus Paulus Apostolus: Templum enim Dei est, quod estis uos . Et alibi: uos enim estis templum Dei uiui, sicut dicit Deus, quoniam inhabitabo in illis, et inambulabo inter eos, et ero illorum Deus, et ipsi erunt mihi populus . Quapropter ait beatus Ambrosius : »Bellicarum rerum studium a nostro officio iam alienum uidetur, quia anime magis quam corporis officio intendimus; nec ad arma iam noster spectat usus. Nam usus cito inflectit naturam.« Et paulo post: »Fortitudo enim sine iustitia iniquitatis materia est. Dauid quoque confirmatus in regno, nunquam  nisi consulto Domino bellum adorsus est.« Et alibi: »uidetur mihi, quod uir Christianus iustus et sapiens, querere sibi uitam aliena morte non debeat, utpote qui etiamsi in latronem armatum incidat, ferientem referire non possit, ne dum salutem defendit, pietatem contaminet.« De quo in Euangeliorum libris aperta et euidens sententia est: Reconde gladium tuum in locum suum: omnis enim qui gladio percusserit, gladio ferietur . Quis latro detestabilior, quam persecutor qui uenerat, ut Christum occideret? Sed noluit se Christus persecutorum defendi uulnere, nec suum usque ad homicidium quamuis religione peruenire taliter consensit apostolum; unde et quem ille percusserat, mox ipse sanare dignatus est. Nulla ergo pro innocentia  secularibus armis pugnare, aut alios ad hoc pro nobis compellere conuenit. Nam si facientes et consentientes pari pena constringuntur, quanto magis ad pugnam persuadentes, uel etiam alios pro se opponentes, pugne implicantur periculo? Insensati et perfidi, certe si nobis armis certare competeret, liberius pro fratribus bellare, quam pro nobis alios obiicere crederemus; nam, ait Dominus in Euangelio: Bonus pastor ponit animam suam pro ouibus suis . Non enim ait, bonus pastor oues sibi commissas pro anima sua ponit, sed animam  suam ponit pro ouibus. Rursus: Mercenarius, cuius non sunt oues proprie, uidet lupum uenientem, et dimittit oues et fugit . Si illi mercenarii dicuntur qui tantum relinquunt oues, et fugiunt, quali censentur uocabulo qui eas morti obiiciunt? aut quomodo contra eos armis dimicare possumus, quos omnino diligere, et pro quibus etiam orare ab ipso Domino iubemur? Ait enim Dominus in Euangelio: Diligite inimicos uestros: benefacite his qui oderunt uos . Et: Orate pro persequentibus et calumniantibus uos . Quod etiam in cruce positus ipse edocuit, dicens: Pater, ne statuas illis hoc peccatum . Quo et exemplo beatum leuitam, et protomartyrem suum Stephanum adeo informare dignatus est, ut ipse  quoque nouerit suis pro interfectoribus exorare. Et beatus Paulus apostolus ad Romanos: Benedicite persequentibus uos, benedicite, et nolite maledicere. Et alibi: Si esurierit inimicus tuus, ciba illum, si sitit, potum da illi . Item Ambrosius : »Si perfectus sim, benedico maledicentem, sicut et benedicebat Paulus, qui ait: Maledicimur et benedicimus, persecutionem patimur et sustinemus .« Tamen et sanctum Dauid in hoc quoque genere uirtutis imparem Paulo non fuisse edocere possumus; qui primo quidem, cum malediceret ei filius Semei, et crimina obiiceret, tacebat, et humiliabat se, et silebat a bonis suis, hoc est bonum operum conscientia: deinde exspectabat maledici sibi, quia maledicto illo diuinam acquirebat misericordiam.  Qui etiam et in psalmis ait: Auerte mala inimicis meis, et in ueritate tua disperde illos . Quid ergo prestat, si secundum quorumdam iudicium corpus hoc moriturum male de infamia uel supplicio liberemus, animam autem in perpetuum damnemus; dicente Domino: Quid prodest homini, si uniuersum mundum lucretur, anime uero sue detrimentum patiatur?  Sed illa infelix anima hoc ad perficiendum  obediet, de qua scriptum est: Priuauit eam Deus sapientia, nec dedit illi intelligentiam .

Nobis uero diuinum iugiter conuenit implorare auxilium, et omnimodis satagere, ut quia  absque peccato esse non possumus, uel a criminibus alieni existere ualeamus, quia secundum beatum Paulum  apostolum sine crimine sacerdotes esse debent. Et quamuis peruersorum ora omnino obstruere nequeamus, de pura securi conscientia, interius fiducialiter gaudeamus. Nam quid mirum si homines perditi, et subuersi bonorum uitam infamare non metuunt? Ait enim beatus Gregorius: Habet hoc proprium antiqui hostis inuidia, ut quos in prauorum actuum perpetratione, Deo sibi resistente, decipere non ualet, opiniones eorum falsa ad presens simulando, dilaceret. Sed illorum malitiose detractiones quamuis multum impedire uideantur, non nobis  tamen aliter excusandas esse perpendimus, nisi quemadmodum sanctorum Patrum saluberrimis institutionibus admonemur, quia scriptum est: Ne transgrediaris fines, quos posuerunt patres tui . Si quis tamen canonico in his contentus  esse noluerit iudicio, sed sua adinuentione sacerdotes Dei pregrauare, uexare, uel exspoliare, insuper etiam et si occidere presumpserit, oportet nos sanctorum censuram seruando puniri, quam eius praue satisfacere uoluntati, quamuis et hoc agere perniciosum sit, et talis pena, uel mors satis aspera uideatur. Que enim mors in [hoc presenti seculo crudelior esse poterit, quam cum pastores Ecclesie ab ouibus separantur; et, aut carceri] includuntur, uel exsilio pelluntur, [eorumque corpora penuriis  atteruntur, mentes autem merore] afficiuntur? De se suspirant, de sibi commissis eiulant, presentia patiuntur supplicia, futuraque a carnificibus promittuntur, expauent maiora, consolatores ab ipsis tolluntur, exprobrantes, uel terrentes iugiter assistunt? Nonne leuius precisa ceruice occumberent? Aut fortasse hoc agentes ideo homicidie non sunt, quia isti absque sanguine necantur. Certe Iulianus ideo crudelior pre ceteris tyrannis dictus est, quia martyres Christi sanguinem fundere non sinebat, sed diuersis suppliciis torquens, post longam macerationem uitam finire cogebat. Hinc Isaias ait: Omne caput languidum, et omne cor merens, a planta pedis usque ad uerticem non est in eo sanitas .

 uerumtamen licet hec durissima esse uideantur, diuinam sed enim habeamus consolationem, que ait: Nolite timere eos qui occidunt corpus, animam autem non possunt occidere; sed potius eum timete, qui potest animam et corpus perdere in gehennam . Nam secundum beatum Ambrosium  sanctus Nabutheus in eo perfectus exstitit, quia sanguine proprio defenderat iura maiorum, et honestatis contemplatione mortem incurrere non formidauit. Cum enim ab eo uineam rex posceret pecuniam se daturum pollicens, indecorum pretium pro paterna recusauit hereditate, maluitque morte declinare huiusmodi turpitudinem: Non mihi, inquit, fiat a Deo, ut dem tibi hereditatem patrum meorum : hoc  est tantum mihi opprobrium non fiat, non permittat Deus tantum extorqueri flagitium. Non utique pro uitibus hoc dicit: neque enim de uitibus cura est Deo, neque de terreno spatio, sed de iure loquitur Patrum. Potuit utique et alteram uineam de uineis regis accipere, et amicus regis esse in quo non mediocris seculi huius utilitas estimari solet: sed quod turpe erat iudicauit non uideri utile, maluitque periculum cum honestate subire, quam utilitatem cum opprobrio. Animaduertimus igitur quia  id quod turpe est, non possit esse utile, neque rursus id quod honestum est, inutile, quia complexa honestati est semper utilitas, et utilitati honestas. Sed qui sanctorum Patrum paruipendunt edicta, magnum non est si nostra etiam redarguant et opera; nempe qui illorum non metuunt statuta temerare, nec nostre metuunt uite detrahere, uerum etiam et iudicium pregrauare. Quamuis igitur ab ecclesiastica recedamus censura, quibusdam ex ipsis [fauentibus, illorum etiam iudicio, satisfaciendi locum reperire apud seculares in huiusmodi potuissemus, incommodum arbitramur, ne aliis hoc assequi uolentibus, uel etiam] ualentibus, in exemplum produceretur  , et fratribus eueniret in scandalum, quod a nobis quoquomodo fuisset extortum. Non  enim est sapiens qui nocet. Aliud est uero communiter sapere, aliud est sapere perfecte. Qui communiter sapit, pro temporalibus sapit, qui autem perfecte sapit, non querit tantum quod sibi utile est, sed quod omnibus. Ait quidem beatus Gregorius: Sepe ab hominibus timor debilis cauta dispensatio uocatur, et quasi prudenter impetum se declinasse asserunt, cum fugientes  turpiter in terga feriuntur. Congruentius ergo eligimus nostram portare iniuriam, quam aliis inferre calumniam, et ab aliis iniuste pati, quam a nobis iniuste defendi: non enim in perpetuum damnamur, cum iniuste iudicamur, dicente Psalmista: Nec damnabit eum cum iudicabitur illi .

Multi denique sacerdotum culpam zelo Dei persequi  se profitentur, sed dum indiscrete hoc agunt, sacrilegii facinus incurrunt, et dum precipites quasi ad emendandum ruunt, ipsi quoque deterius multo magis cadunt: unde et in libro Regum de arca Domini legitur, quia postquam uenerunt ad aream Nachor, extendit manum Oza ad arcam Domini, et tenuit eam, quoniam calcitrabant boues, et declinauerant eam; et iratus indignatione Dominus contra Ozam, et percussit eum super temeritatem; qui mortuus est ibi iuxta arcam Domini . Quid enim per arcam melius quam sancta Ecclesia designatur? Quid per boues, quam dissidentes sacerdotes? Quid per Ozam, nisi aliquem temerarium intelligimus? Saul etiam ab ipso Domino in regno electus, quia sacerdotis usurpare ausus est ministerium, merito a propheta  audiuit: Stulte egisti, nec custodisti mandata Domini Dei tui, que precepit tibi. Que si non fecisses, iam nunc preparasset Dominus regnum tuum super Isrel in sempiternum, sed nequaquam regnum tuum ultra consurget. Quesiuit Dominus sibi uirum iuxta cor suum, et precepit ei Dominus, ut esset dux super populum suum, eo quod non seruaueris que precepit Dominus . Ozias quoque rex, cum per aliquot annos Deo fauente, cui deuote famulari uidebatur, feliciter regnasset in populo, nefanda  tandem presumptione sacerdotium insuper contra ius arripere uoluit. Pro qua etiam illicita temeritate lepra percussus, regnum quo legitime uti poterat, et salutem amisit. Per uiam ergo regiam unumquemque ambulare oportet, sicut . . . . . . . uia Domini est et recta, ne . . . . . . . . . . . . . . . . . . . . . . . . . . . . . . . . . . . . . . . . . . . . . . . . . . . . dexteram declinauit, qui plusquam opus est agit, ad sinistram . . . . . . . . . . . . . . . . . . . . . . . . Psalmista ait: Deduc me, Domine, in uia tua . Beatus quoque Paulus apostolus ait: Unusquisque in uocatione, in qua uocatus est, in ea permaneat : ne dum ambit illicita, iuste perdat acquisita, et dum aliena ministeria usurpare gaudet, iure in sibi debitis  torpeat. Unde euenire solet, ut seculares, qui ecclesiasticam presumunt inuadere dispositionem, nec Ecclesie orationibus mereantur acquirere pacem nec suis ualeant armis adipisci uictoriam.

Sed dicit aliquis: nunquid omnia mala que fecerint sacerdotes, portanda sunt? Quibus congruenter respondetur, quod a pluribus portanda sunt, a quibusdam uero secundum creditam sibi dispensationem cum maxima cautela sunt arguenda. Temere enim ab hominibus non sunt illi discutiendi, qui [a Deo] potestatem acceperunt etiam de angelis iudicandi. Nam ut ait beatus Augustinus : »Plerumque nichil nocet ei de quo temere iudicatur, ei autem qui temere iudicat, ipsa temeritas est necesse ut noceat.«  Et item: »Qui enim nocet, ait Apostolus, recipit id quod nouit.« Et Dominus in Euangelio: In quo iudicio iudicaueritis, iudicabimini: et in qua mensura mensi fueritis, remetietur uobis . Oportet ergo eos quibus alios iudicandi attributa est potestas, tam modeste hoc agere, ut redeuntem ad se talionem minime perhorrescant. Caueant etiam ne odio aut inuidia, seu pro aliqua inimicia contra proximos plusquam presens postulet actio, inuehantur. Preuidendum quoque ne fraudibus, uel mandatis accusantium ullo modo decipiantur, ne adulatio, seu oblectatio locum obtineant, ne personarum inibi sit acceptio, aut affinitatis, aut alicuius clientele respectus, neue exardescant in ira, que procul a iudicio omnino debet expelli. Ait enim Dominus  in Euangelio: Omnis qui irascitur fratri suo, reus erit iudicio . Et beatus Iacobus apostolus: Ira enim uiri iustitiam Dei non operatur . Et item: Homo homini seruat iram, et a Deo querit medelam . Salomon quippe ait: Ira in sinu stulti requiescit . Unde et beatus Gregorius ad Leontium exconsulem scribens ait : »Quoties ira animum inuadit, mentem edoma, uince teipsum, differ tempus furoris. Cum tranquilla mens fuerit, quod placet iudica.« Et paulo post: »Quando enim in exsecutione iustitie placata mente irascimur, iracundiam et non sequimur, et exhibemus.« Ira enim que iustitiam perturbat, quanta consideratione cauenda est,  monstratur, de qua scriptum est: Sit homo uelox ad audiendum, et tardus ad iram: ira enim iustitiam Dei non operatur . Hinc rursus scriptum est: Quis potest habitare cum homine, cui spiritus facilis est ad irascendum?  Hoc iterum dicitur: Noli esse cum homine iracundo: neque ambules cum homine furioso, ne forte discas semitas eius, et sumas scandalum anime tue . Contra hanc in laude patientie scriptum est: Melior est uir qui uincit iram, quam qui capit ciuitatem magnam . Hinc Dauid personam in se infirmorum assumens, ait: Turbatus est pre ira oculus meus. Atque ex ipsa turbatione quid sequatur adiunxit: Inueteraui inter omnes inimicos meos . Ex ira quippe cum turbatus fuerit  oculus cordis, inter inimicos nostros ad uetustatem reducimur, quia inter malignos spiritus ad uetusti hominis similitudinem reuocamur. Cum igitur iram que cor permouet, sacra eloquia tot testimoniis detestentur, perpendamus qua intentione debemus hoc uitium fugere, quod Deo iudice in testimonio illius toties reprobatur. Item ad Godescalcum ducem Campanie : »Illa prepositorum sollicitudo utilis, illa est cautela laudabilis, in qua totum ratio agit, et furor sibi nichil uindicat. Restringenda ergo sub ratione potestas est, et nec quidquam agendum, priusquam concitata ad tranquillitatem mens redeat. Nam commotionis tempore iustum putat ira omne quod fecerit, sed et si oramus ut in ira a Domino non corripiamur, expedit  ut alios cum ira non iudicemus. Scriptum quippe est: Memorare timorem Domini, et non irascaris proximo .« Et beatus Augustinus ait: Qui irascendo se terribilem ostendit fratri, terrorem diuini iudicii sustinebit. Sed hoc non tantum a Christianis et catholicis, uerum etiam a paganis obseruatum in multis inuenimus, scilicet ut irati neminem discutere, aut punire presumerent. Ait enim Terentianus philosophus ad uillicum suum: O te infelicem, quem afflictarem, nisi iratus essem.

Preterea quod incerta iudicare non debeamus, plurimis sententiis edocemur. Unde beatissimus papa Iulius ait : »Incerta unquam nullus pontificum iudicare presumat; quia quamuis uera sint, non tamen  credenda sunt, nisi que manifestis indiciis comprobantur, nisi que manifesto iudicio conuincuntur, nisi que iudiciario ordine publicantur.«

Deus quoque omnipotens, ut nos a precipitantis sententie prolatione compesceret, cui omnia nuda et aperta sunt oculis eius, mala tamen Sodome noluit precipitanter iudicare. Qui ait: Descendam, et uidebo utrum clamorem qui uenit ad me opere compleuerint: an non est ita, ut sciam . Omnipotens itaque Dominus omnia sciens, cur ante probationem quasi dubitat . . . . . . . . . . . . . . . . . . . . . . . . . . . . quam probare. Hinc et beatus Apostolus ad Timotheum: Aduersus presbyterum accusationem ne recipias. Et paulo post: Delinquentes  autem coram omnibus argue ut ceteri metum habeant . Non enim facile credi debet de episcopo, uel presbytero, quorum ordo adhuc diuisus non erat, quamuis eis crimen obiiciatur, nisi probetur; quia sacerdotem nemini damnare licet, nisi aut sponte confessum, aut legitimis testibus canonice comprobatum. Tamen si legitime probatum uel manifestum fuerit quod obiectum est, publice est arguendus, ut ceteri terreantur. Cum enim uident tantum uirum erroris causa corripi, necesse est ut reliqui sibi caueant. Illud etiam plane attendendum est quod Dominus ait in Euangelio: Nolite ante tempus iudicare, quoad usque ueniat Dominus, qui et illuminabit abscondita tenebrarum, et manifestabit consilia cordium . Non  enim potest humano condemnari examine, quem Deus suo reseruauit iudicio. Constantinus etiam sanctissimus imperator, cum in Nicena synodo querelam quorumdam episcoporum coram se delatam conspiceret, ait: uos a nemine iudicari potestis, quia solius Dei iudicio reseruamini. Dii enim uocati estis, idcirco non potestis ab hominibus iudicari. Quod et Dominus in Exodo ostendens ait: Diis ne detrahas, et principi populi tui ne maledicas . Et beatus Gregorius imperatorem Mauricium in hoc laudans ait : »Quia serenissimi domini imperatoris animum non ignoramus, quod se in causis sacerdotum miscere non soleat, ne nostris in aliquo peccatis grauetur. Item ad Ioannem defensorem: De persona presbyteri  hoc attendendum est, quia si quam causam habuit, non ab alio teneri, sed episcopum ipsius adiri debuit.« Beatissimus etiam Syluester summus pontifex , et uniuersalis apostolus collecta synodo in sancta et uenerabili Romana Ecclesia per omnia interdixit, ut nullus laicus crimen clerico audeat inferre, et ut presbyter non aduersus episcopum, nec diaconus aduersus presbyterum, non subdiaconus aduersus diaconum, non acolythus aduersus subdiaconum, non exorcista aduersus acolythum, non lector aduersus exorcistam, non ostiarius aduersus lectorem, det accusationem aliquam. Et non damnetur presul, nisi in septuaginta duobus, neque presul summus a quoquam iudicetur: quoniam scriptum est: Non est  discipulus supra magistrum . Beatus quoque Paulus apostolus ait ad Timotheum: Seniorem ne increpaueris, sed obsecra ut patrem . Ergo non est mirum [quod de episcopis superius dictum est, ad quorum cognitionem iudicia omnium specialiter pertinent clericorum]; cum etiam [ceteros Domini] sacerdotes, leuitas et subdiacones, ac sequentis ordinis usque ad ultimi gradus clericos omnimodis exclusa sit laicis licentia accusandi uel iudicandi, excepto si aliquis eorum, quod absit, tumore superbie elatus, ecclesiasticam deserens disciplinam, ad secularem se contulerit potestatem, ut  aduersus auctoritatem proprii episcopi contra ius  defendatur. Tunc episcopali suggestione, si necesse fuerit, principis uel iudicis auxilio tandiu talis persequendus erit, donec ecclesiasticis uel inuitus discat regulis obedire.

Accusationes autem eorum non aliter inquirere, uel iudicare laicis presumendum est, nisi ab episcopis inuitentur, ad quorum hec parochiam pertinere uidentur. Ait enim beatus Paulus apostolus: Et tu quis es, qui iudicas alienum seruum? suo Domino stat aut cadit . Secularis tamen e contra potestas, quod lamentabile, multimodis ecclesiasticam interdum supprimit auctoritatem: et cuius subsidiis debuerat eleuari, eius solet aduersitatibus affligi. Et sicut in electione presulum sua potius  uota, quam sanctorum Patrum instituta principes firmare contendunt, ita et in audiendo, uel iudicando, seu etiam eiiciendo tam ipsos quam illis commissos, contra ius canonum sue per omnia querunt satisfacere uoluntati. Et secundum peruersorum iudicum sententiam nec culpa retrahit aliquem a culmine regiminis, nec regimen ullum excusat ab accusatione alicuius criminis. Quod uiriliter beatus Anacletus papa contradicens ait: Electionem summorum sacerdotum sibi Dominus reseruauit, licet electionem eorum bonis sacerdotibus et spiritualibus populis concessisset. Cui ergo similis esse uidebitur, qui quod Deus sibi tantum modo reseruauit, subripere presumit. Restat utique ut illi, qui ait: Ponam sedem meam ad Aquilonem, et ero similis Altissimo  .


Explicit pars prima de iudiciis episcoporum.



INCIPIT PARS SECUNDA. De ordinationibus eorumdem.

Illud plane diligenti obseruatione cauendum est, ut quod Deus bonis sacerdotibus, et spiritualibus populis concessit, nullus ad proprium audeat priuilegium retorquere. Cum enim episcopali electione generalis, et non specialis querenda sit utilitas, et ecclesiastice rei inquirendus sit dispensator, non publice, uel priuate aliquis procurator: quis unquam aliquem ad id idoneum reperire poterit, nisi ipse qui occultorum est cognitor? . . . . . . . . .  . . . . . . . . . . . . . . . . . , . . . custodiam? Qui merito hoc etiam bonis sacerdotibus, et spiritualibus cognoscere sepe concedit populis, quia ipse quoque alibi promiserat: Ubi fuerint congregati in nomine meo duo uel tres, in medio eorum sum . Et in psalmis: Dominus stetit in synagoga deorum, in medio autem eos diiudicat . Plane ergo ipse facit quod ipsi faciunt, qui in nomine eius congregantur, quia reuera patet quod ipsi absque eo esse ibi non possint. Ipse quidem est qui, tam in ueteri quam in Nouo Testamento, sacerdotes per semetipsum eligere dignatus est. Ait enim in ueteri Testamento  de Leuitis, scilicet Leui filiis, de quorum tantummodo stirpe sacerdotes illi in Isrel constituere tunc placuit: Ecce eligo leuitas de medio filiorum Isrel pro omni primogenito quod aperit uuluam a filiis Isrel, redemptiones eorum erunt isti, et erunt mihi Leuite; mihi enim sanctificaui primogenitum in terra Aegypti . Ubi ait sanctus Ambrosius: »Non mediocre officium est Leuitarum. Cognouimus enim, quia inter ceteros Leuite computantur, sed omnibus preferuntur, qui eliguntur ex hominibus, et sanctificantur, ut primogenita fructuum atque primitie, que Domino deputantur, in quibus est uotorum solutio et redemptio peccatorum.« Unde et subditur: Non accipies, inquit, eos inter filios Isrel, et constitues Leuitas super  tabernaculum testimonii, et super omnia uasa eius astare, et super quecunque sunt in ipso. Ipsi tollant tabernaculum et omnia uasa eius, et ipsi ministrent ex eo, et in circuitu tabernaculi castra ipsi constituant, et promouendo tabernaculum ipsi statuant: alienigena quicunque accesserit, morte morietur . Similiter et ad apostolos, quos reuera fundamentum Ecclesie, et primitias presulum esse constat, in Euangelio ait: uos de mundo non estis, sed ego elegi uos de mundo . Quod enim illis ait, et hoc successoribus eorum dixisse manifestum est. Et Paulus apostolus: Omnis pontifex ex hominibus assumptus, pro hominibus constituitur . Ex qua re apparet, quia episcopi digne eligi, et iuste iudicari, nisi a Deo nullatenus possunt. Hoc  uero notandum est, quia cum ab ipsis quibus ab eo concessum est, legitime ordinantur, uel iudicantur, ab ipso procul dubio, sicut iam supra dictum est, hoc agitur. Expedit ergo ut tales de mundo ad hoc officium eligantur, qui, sicut ipse ait, iam de mundo non sint, et secundum carnem non ambulent. Qui etiam . . . . . . . . . . . . . . . . . . . . . . . . . fieri potest; uerum princeps huius mundi non inueniat quidquam . Irreligiosi tamen principes hec omnia paruipendentes, suum tantummodo in his parant preualere edictum. Solent etiam admodum indignari, si uel ab aliis aliquis cuiuscunque meriti sit, episcopus eligatur, uel si a se electus cuiuscunque prauitatis sit, ab aliquo  reprobetur. Illorum sane quos ipsi eligunt uitia, quamuis multa et magna sint, uelut nulla tamen reputantur. Quorum quidem in examinatione non caritas et fides, uel spes inquiruntur, sed diuitie, affinitas, et obsequium considerantur. Que tria, uel quod potius minus esse uideatur, si duo ex his in unam eamdemque personam conuertant  , hac iam reuera inter celicolas computabitur; et unum etiam ex his satis sufficere credunt, ad episcopalis scilicet cathedre dignitatem. Sed quid talibus loquatur Dominus, sollicite perscrutemur. uideamus ergo, karissimi, quemamadmodum amatoribus pecunie  ipse minetur in Euangelio: Non potestis seruire Deo et mammone . Et iterum: Facilius est camelum per foramen acus intrare, quam diuitem intrare in regnum Dei . Et rursus ad diuitem: Stulte, hac nocte repetent animam tuam, et ea que parasti, cuius erunt?  Et alibi. Nolite thesaurizare uobis thesauros super terram, ubi erugo et tinea demolitur, et ubi fures effodiunt et furantur. Thesaurizate autem uobis thesauros in celis, ubi neque erugo, nec tinea demolitur, et ubi fures non effodiunt nec furantur. Ubi est thesaurus tuus, ibi est cor tuum . Ait enim beatus Ambrosius: Nullum adminiculum prestant diuitie ad uitam beatam. Quod euidenter Dominus monstrat in Euangelio dicens:  Beati pauperes, quoniam uestrum est regnum Dei. Beati qui nunc esuriunt et sitiunt, quia saturabuntur. Beati qui nunc fletis, quia ridebitis . Et ad diuites: ue uobis diuitibus, qui habetis consolationem uestram. ue uobis qui saturati estis, quia esurietis; et illis qui rident, quia lugebunt . Et Paulus apostolus: Cupiditas radix est omnium malorum . Et Iacobus ait: Exortus est sol cum ardore, et arefecit fenum, et flos eius decidit; et decor uultus eius deperiit: ita et diues in itineribus suis marcescit . Et iterum: Nonne Deus elegit pauperes in hoc mundo, diuites in fide, et heredes regni quod repromisit diligentibus se?  Et paulo post: Nonne diuites per potentiam opprimunt uos?  Item Ambrosius  ait: Ioachim qui aurum in obsidione seruabat, nec dispensabat alimonie comparande, et aurum uidit diripi, et se in captiuitatem deduci. Et paulo post: Illud . . . . . . quo utimur: quod autem . . . . . . non habet possessionis fructum, sed custodie periculum. Isaias quoque preuaricationem populi . . . . . . . . ait: Omnes diligunt munera, sequuntur retributiones . Et rursus: ue qui iustificatis impium pro muneribus, et iustitiam iusti aufertis ab eo . Etenim si ii qui in stadio currunt, ita referuntur preceptis informari atque instrui, ut unusquisque celeritate non fraude contendat, cursuque quantum potest ad uictoriam properet: supplantare autem alterum, aut manu deiicere non ausit: quanto magis  in cursu uite istius sine fraude alterius, et circumspectione repetenda nobis uictoria est. Ieremias namque ait: ue habitantibus terre, quoniam a minore usque ad maiorem student auaritie . Et iterum: Perdix fouet que non peperit insipiens . Et item: ue qui coniungitis domum ad domum, et agrum ad agrum copulatis usque ad terminum loci. Nunquid uos soli habitabitis super terram?  Salomon quippe ait: Munera obcecant corda potentum . Non enim diuinum simul obsequium, et pecuniarum potest acquiri lucrum. Et Psalmista: Melius modicum iusto super  diuitias peccatorum multas . Et alibi: Quoniam non cognoui negotiationem, introibo in potentias Domini . Que enim negotiatio peior esse poterit, quam sanctam Ecclesiam, immaculatam sponsam Christi, et omnium dominam, quam Dominus pretioso suo redemit sanguine, indignis sacerdotibus pecuniam uenundare. Unde et Dominus in Euangelio: Nolite facere domum Patris mei domum negotiationis . Beatus quoque Petrus pastor Ecclesie ait ad Simonem Magum, cum ei pecuniam promitteret, ut donum Spiritus sancti acciperet: Pecunia tua tecum sit in perditionem, quoniam existimasti donum Spiritus sancti pecuniis obtinere . Unde et hec heresis simoniaca appellata est, que tam uendenti quam  etiam ementi noxia esse conspicitur. Quam et beatus Gregorius constantissime redarguens, uiriliter contra plurimos expugnauit. Unde ad Brunichildim reginam Francorum scribens, inter alia ait : »Nec illud preterimus, sed omnino exsecrabile et grauissimum esse detestamur, eo quod sacri ordines per Simoniacam heresim, que prima contra Ecclesiam orta, et districta maledictione damnata est, apud uos conferantur. Hinc ergo agitur ut sacerdotii dignitas in despectu, et sanctus sit honor in crimine. Perit utique reuerentia, adimitur disciplina, quia qui culpas debuit emendare, committit, et nefaria ambitione honorabilis sacerdotii ducitur in deprauatione censura. Nam quis denuo ueneretur quod uenditur, aut quis non uile putet  esse quod emitur? Unde ualde contristor et terre illi condoleo, quia dum Spiritum sanctum, quem per manus impositionem omnipotens Deus hominibus largiri dignatur, diuino munere habere despiciunt, sed premiis assequuntur, sacerdotium illic subsistere dici non arbitror. Ubi enim dona superne gratie uenalia iudicantur, ad Dei seruitium non uita queritur, sed magis contra Deum pecunie uenerantur.« Item eiusdem Theodorico et Tehodemperto regibus Francorum post aliqua : »Fertur Simoniacam heresim, que prima contra Dei Ecclesiam diabolica plantatione subrepsit, et in ipso ortu suo telo apostolice ultionis percussa, atque damnata est, in regni uestri finibus dominari. Que enim esse opera ualeant sacerdotis, qui  honores tanti sacramenti conuincitur habere per premium? Ex qua re agitur, ut ipsi quoque qui sacros ordines appetunt, non uitam corrigere, non mores componere studeant, sed diuitias, quibus sacer honor emitur, congregare. Hinc fit etiam, ut insontes et pauperes a sacris ordinibus prohibiti, despectique resiliant, et dum innocentia pauperis displicet, dubium non est quod premium illic delicta commendet; quia ibi aurum placet et uitium. Hinc igitur non solum in ordinatoris et ordinati animam lethale uulnus infligitur, uerum etiam excellentie uestre regnum episcoporum culpa, quorum magis intercessionibus iuuari debuerat, pregrauatur. Si enim is dignus sacerdotio creditur, cui non actionis  merita, sed premiorum copie suffragantur, restat ut nichil sibi in honores ecclesiasticos grauitas, nichil defendat industria, sed totum profanus auri amor obtineat. Qualem de se fructum producturus est, cuius graui peste radix infecta est? Maior ergo metuenda locis in illis foret calamitas, ubi tales intercessores ad locum regiminis adducuntur, qui Dei in se magis iracundiam prouocent, quam per semetipsos populis placare debuerant.«

Item Syagrio episcopo Augustudunensi : »Nuntio apud nos olim discurrente uulgatum est, quod in Galliarum partibus sacri ordines per Simoniacam heresim conferantur Et uehementi tedio meroris afficimur, si in ecclesiasticis officiis quemquam habet locum pecunia, et  fit seculare quod sacrum est. Quicunque ergo hoc pretii studeat datione percipere, sacerdos non esse, sed dici tantummodo inaniter concupiscit. Quid scilicet? quid per hoc aliud agitur, nisi ut nulla de actu probatio, nulla sollicitudo de moribus, nulla sit de uita discussio: sed ille solummodo dignus, qui dare pretium suffecerit, estimetur? Ex qua re si recti libraminis examen pensetur, dum improbe quis ad inanem gloriam locum festinat utilitatis arripere, eo ipso magis, quod honorem querit, indignus est. Sicut autem is qui inuitatus renuit, quesitus refugit, sacris est altaribus admouendus: sic qui ultro ambit uel importune se ingerit, est procul dubio repellendus. Nam qui sic nititur ad altiora conscendere, quid agit, nisi ut crescendo decrescat,  et ascendendo exterius, interius ad profunda descendat. Itaque, fratres karissimi, in sacerdotibus ordinandis sinceritas uigeat, sit simplex sine uenalitate consensus, pura preferatur electio, ut ad summa sacerdotii non suffragio uenditorum prouectus, sed Dei credatur esse iudicio. Nam quia omnino graue facinus sit Dei donum pretio comparare, uel uendere, euangelica testis est auctoritas. Templum enim Dominus et Redemptor noster ingressus, cathedras uendentium columbas euertit. Quid aliud est columbas uendere, nisi pretium de manus impositione percipere, et Spiritum sanctum, quem omnipotens Deus hominibus tribui misericorditer uoluit, uenundare? quorum sacerdotium ante Dei oculos cadere, cathedrarum  utique patenter euersione signatum est. Et tamen exerit adhuc nequitie prauitas uires suas; nam cogit uendere, quos decepit ut emerent: et dum non attenditur quod diuina uoce precipitur, Gratis accepistis, gratis date : agitur ut crescat, et geminata fiat in uno eodemque delicti contagio, ementis scilicet et uendentis. Et cum liqueat hanc heresim ante omnes radice pestifera subrepsisse, atque in ipsa sua origine apostolica esse detestatione damnatam, cur non cauetur? Cur non perpenpenditur, quia benedictio illi in maledictionem conuertitur, qui ad hoc ut fiat hereticus promouetur?

»Plerumque igitur aduersarius animarum, dum  non potest in his que ad faciem sunt praua subripere, callide specie quasi pietatis iniecta nititur supplantare, suadetque forsitan debere ab habentibus accipi, ut sit quod possit non habentibus erogari, dummodo uel sic uenena mortifera eleemosyne celata obumbratione transfundat. Neque enim eleemosyna reputanda est, si pauperibus dispensetur quod ex illicitis rebus accipitur, quia qui hac intentione male accipit, ut quasi bene dispenset, grauatur potius quam iuuetur. Quoniam liquet ea esse perpetua, ac solida, que uera sunt, et que sincere potius quam dolo congregantur. Eleemosyna Redemptoris nostri oculis illa placet, que non de illicitis et iniquitate congeritur. Unde etiam illud certum est, quia et si monasteria, aut xenodochia, uel quid aliud construatur, mercedi non proficit: quoniam  dum peruersus emptor honoris in locum transmittitur, et alios ad sui similitudinem sub commodi dilatione constituit, plura male ordinando destruit, quam ille potest edificare, qui ab eo pecuniam pro ordinatione accepit. Ne ergo sub obtentu eleemosyne cum peccato aliquid studeamus accipere, aperte sacra Scriptura nos prohibet, dicens: Hostie impiorum abominabiles, que offeruntur ex scelere . Quidquid enim in Dei sacrificio ex scelere offertur, omnipotentis Dei non placat iracundiam, sed irritat. Hinc rursus scriptum est: Honora Dominum de tuis iustis laboribus . Qui ergo male tollit, ut quasi bene prebeat, constat procul dubio quod Dominum non honorat. Hinc quoque per Salomonem dicitur: Qui offert sacrificium de substantia  pauperis, ac si uictimet filium in conspectu patris . Quantus autem dolor patris sit perpendamus, si in eius conspectu filius uictimetur. Et hinc facile cognoscimus, quanto Deus omnipotens dolore exasperatur, quando ei sacrificium de rapina tribuitur. Nimis ergo declinandum est, dilectissimi fratres, sub obtentu eleemosyne peccata simoniace hereseos perpetrare. Nam aliud est propter peccata eleemosynas facere, aliud peccata propter eleemosynas committere.«

He sunt Gregorii sanctissimi et doctissimi pape pro simoniacis et illicitis ordinationibus saluberrime admonitiones; nec acquieuit omnino donec collecta generali synodo hec sub anathemate damnata penitus impetraret; sed astuta turpissime cupiditatis  iniquitas non sufferens se commodis licet turpissimis, imo periculosissimis, angustari, commentum satis artificiosum reperit, quo scilicet illos sacerdotio sublimaret, qui sibi post consecrationem tanto subiectiores esse debuissent, quanto non diuino, quin potius humano iudicio se fuisse promotos, ipsi procul dubio reputarent. Quapropter omnipotentis Dei preco Gregorius in Euangeliorum tractatibus , ut scilicet frequentius legi uel audiri potuisset, disputat inquiens: »Sunt nonnulli qui quidem nummorum premia ex ordinatione non accipiunt, et tamen sacros ordines per humanam gloriam largiuntur, atque de largitate eadem  laudis solummodo retributionem querunt, ii nimirum quod gratis acceperunt, gratis non tribuunt, quia de impenso officio sanctitatis nummum expetunt fauoris. Unde bene cum iustum uirum describeret propheta ait: Qui excutit manus suas ab omni munere . Neque enim dixit, qui excutit manus suas a munere, sed adiunxit ab omni, quia aliud est munus ab obsequio, aliud munus a manu, aliud munus a lingua. Munus quippe ab obsequio est subiectio indebite impensa; munus a manu, pecunia; munus a lingua, fauor. Qui ergo sacros honores tribuit, tunc ab omni munere manus excutit, quando in diuinis rebus non solum nullam pecuniam, sed etiam humanam gratiam non requirit.« Unde et Ioanni episcopo Corinthiorum idem Gregorius post multa scribens ait :  »Oportet ut nec per commodum, neque per gratiam, aut quorumdam supplicationem aliquos ad sacros ordines consentiatis uel permittatis adduci. Nam et peccatum, sicut diximus, graue est, et sine correptione hoc non patimur remanere.« Quare nullatenus uoluit Gregorius . . . . . . . . . . . . . . . . . . . Propterea uos non auditis; quia ex Deo non estis ; et alibi. Si quis diligit me, sermonem meum seruabit . Et Psalmista de uiro iniusto ait: Noluit intelligere ut bene ageret . Quamuis igitur ab auaritia pecunie in ordinandis episcopis aliquantulum ii tales uideantur quoquomodo manum retrahere, non ideo ad legitimam liberalitatem ecclesiastica electio pertinebit; sed aut consanguinitatis affectio, uel amicorum dilectio,  seu etiam familiarium obsequia preualebunt. Et quid prodest declinare a laqueo, si in foueam incidamus? Ait enim beatus Hieronymus: Electio sacerdotum non iam iuxta sanguinem, sed iuxta merita et uirtutes deferenda est. Cum enim aliquis dignissimus sacerdos diu in Ecclesia militans, ab episcopali electione ipsius cui seruierat Ecclesie, a principibus reprobatur, nunquid non Dei filius despicitur, ut illud: Ego dixi: dii estis, et filii excelsi omnes?  Cum uero alicuius potentis filius impar meritis, et iniuste preponitur, quid aliud quam Barabbas eligitur, qui filius patris interpretatur, ut merito eueniat quod scriptum est: Ego sum Deus omnipotens, reddens iniquitatem patrum in filiis ac nepotibus . Quidam autem adeo mente  et corpore obcecantur, ut ipsos etiam paruulos ad pastoralem promouere curam non dubitent, quos nec mente nec corpore idoneos esse constet. Et qui adhuc nec ipsa rudimenta humane nature suffecerint discere, hos ad magisterium eleuare non formidant, iudicesque constituunt animarum, qui adhuc quid anima sit intelligere penitus nequeunt. Et qui docere populum instanter debuerant de diuinis, doceri de secularibus et etiam uilibus, preceptorum uerberibus incipiunt. Et qui uereri ab omnibus debuerant, ipsos etiam scholasticos timent. Nam quemadmodum olim sancti presules a paganorum ritibus recedentes, iniurias et uerbera ab infidelibus  illata sustinuerunt, sic et isti rursus eadem patiuntur, ut paganorum regulis possint erudiri. Et nec indoctos eleuare metuunt ad cathedram, et rursus eleuatos discipline philosophorum submittere non formidant.

Beatus quippe Gregorius omnes pontifices a lectione librorum gentilium inhibebat: quapropter Desiderio Galliarum episcopo scribens ait : »Peruenit ad nos quod sine uerecundia memorare non possumus fraternitatem tuam grammaticam quibusdam exponere: quam rem ita moleste suscepimus, ac sumus uehementius aspernati, ut ea que prius de te nobis bona dicta fuerant, in gemitum et tristitiam uerteremus: quia in uno se ore cum Iouis laudibus Christi laudes non capiunt: et quam graue  nefandumque sit Episcopis canere, quod nec laico religioso conueniat ipse considera.« [Legimus quoque de beato Hieronymo, quoniam cum librum legeret Ciceronis, ab Angelo correptus sit, quod uir Christianus] paganorum intenderet [figmentis.] Rudes adhuc scholastici operam dant studiis, quibus cum nulla suffragantur merita, a sola tantummodo castitate laudantur: et quomodo dici castus poterit, qui adhuc incentiua  sentire non ualeat? statuitur puerulus in medium, interrogatur populus qualis sit, qui ordinandus sit; cui tamen perhibet testimonium non uolens, sed inuitus. Quid superuacue queritur ut laudetur, cum ab omnibus inutilis uideatur? uota omnium inquiruntur, que etiam ostendere publice metuunt, ea tamen que proferunt metu  extorta, et ipsi inquirentes non ambiunt. Rident plurimi, alii quasi de infantis honore gaudentes, alii tamen clarum et manifestum prestigium deridentes. Ipse quoque paruulus de aliquibus interrogatus capitulis, que si preparare poterit memoriter reddet, uel in aliquo tremens leget pittacio, non episcopalem timens perdere gratiam, sed magistri incurrere uirgam. Non enim que recitat intelligit, cuius nec id corculum discere sufficit, sed uerba tantum percurrere querit. Interrogatur, sed unde eum nescire qui interrogant non dubitant, respondere tamen exinde quoquomodo didicisse confidunt. Nec queritur ut sensum exponat, sed ut uerba tantum aliquo modo promat; non enim inquiritur ut examinetur, sed quasi ut canonicus ordo seruetur,  et ut mendacium et fraus ualidior sit, si ueritate obumbretur, et a compluribus firmetur: sed quis firmare poterit quod Deus infirmat? Quid enim dicere possumus cum talis in Ecclesia preponitur, nisi quod idolum statuatur? Oculos enim habet, et non uidet, sicut Dominus ait in Euangelio: Sinite illos: ceci sunt et duces cecorum . Aures habet et non audit, ut alibi: Qui habet aures audiendi, audiat . Et, ut ad discipulos: uestri autem beati oculi, quia uiderunt; et aures uestre, quia audiunt . Ubi ualde timendum est quod Psalmista de simulacris ait: Similes  illis fiant qui faciunt ea; et omnes qui confidunt in eis . Ait quippe beatus Hieronymus : »Idolum hodieque ponitur, quando nouum dogma in Ecclesia constituitur.« Sane hic etiam inserendum duximus, quod in Ezechiele propheta legisse meminimus: Et factum est in anno trigesimo Ezechielis prophete: Celi aperti sunt et uidit uisiones Domini; et facta est super eum ibi manus Domini . Quod beatus Gregorius prudentissimus in diuinis dogmatibus disputator ita disseruit, dicens : »Hoc autem quod dicitur, quia trigesimo anno spiritum prophetie acceperit, indicat nobis aliquid considerandum, uidelicet quia iuxta rationis usum doctrine sermo non suppetit, nisi in etate  perfecta. Unde et ipse Dominus anno duodecimo etatis sue in medio doctorum in templo sedens, non docens sed interrogans  uoluit inueniri. Ut enim non auderent homines in infirmitate predicare, ille anno duodecimo etatis sue interrogare homines est dignatus in terra, qui per diuinitatem suam semper angelos docet in celo. Quia enim ipse est Dei sapientia, de ipso angeli uidendo uiuunt, hoc quod beatitudo eterna, satiantur. Quod Moyses quoque per allegorie mysterium admonet, dicens: Non arabis in primogenito bouis . Primogenitum autem bouis accipimus, in infirma etate primi nostri temporis bonam operationem. In qua tamen arandum non est, quia cum prima sint adolescentie, uel iuuentutis nostre  tempora, nobis adhuc a predicatione cessandum est, ut uomer lingue nostre proscindere non audeat terram cordis alieni. Quoadusque etenim infirmi sumus, continere nos intra nosmetipsos debemus, ne dum tenera bona citius ostendimus: quia et arbusta plantata, si prius in terra radicata non fuerint, manu tacta citius arescunt; at si semel radicem fixerint, manus tangit et nichil officit, uenti impellunt, nec tamen impellentes ledunt. Et constructi parietes si impellantur, eruuntur, nisi prius fuerint ab humore suo siccati. Mens itaque quousque ab humore prauitatis sue perfecte non fuerit exsiccata, aliene lingue manu tangi non debet, ne priusquam plene percipiat, perdat soliditatem suam, ne impulsa ruat, ne uelut arbustum sine radicibus,  dum plus quam tolerare ualet, concutitur, flatibus arescat. Ad exemplum ergo non sunt ostendenda, nisi que firma sunt. Prius etenim conualescere debet mens, atque ad utilitatem proximorum postmodum demonstrari, cum iam nec per laudem eleuata corruat, nec per uituperationem percussa contabescat. Nam et si Timotheo dicitur: Precipe hec, et doce; nemo adolescentiam tuam contemnat : sciendum est quod in sacro eloquio nonnunquam adolescentia iuuentus uocatur; unde scriptum est: Letare, iuuenis, in adolescentia tua . Profecto igitur, ut ostendatur cuius auctoritatis  sit in predicatione etatis solide esse, describitur quatenus ei cum uita et spiritu omnia que ad predicandum congruunt, concordare uideantur. Nec contra hec mouere quempiam debet quod Ieremias atque Daniel prophetie spiritum pueri perceperint, quia miracula in exempla operationis non sunt trahenda. Omnipotens enim Dominus et linguas infantium fecit disertas, et ex ore infantium perfecit laudem: sed aliud est quod nos de doctrine usu atque discipline dicimus, aliud quod de miraculo scimus. Iam uero si queritur ut in ipsa quoque etatis illius expressione mysticum aliquid designetur, absurdum non est quod propheta Dominum quem uerbis denuntiat, ipso quoque etatis sue tempore ostendat, cum dicitur: Anno trigesimo  Ezechielis prophete celi aperti sunt, et uidit uisiones Domini, et facta est ibi super eum manus Domini .« iehsu Christus ante trigesimum etatis sue annum nunquam legitur populum predicasse . . . . . . . . . . . . . . . Et omnes sancti Patres assequentes exemplum, nulli unquam pastorale ministerium ante triginta annos concedere uoluerunt. Qua etenim temeritate in membris illius ullo modo fieri posse credimus, quod in ipso summo capite non presumptum ostendimus. Unde ualde timendum, ne dum gratiam sancti spiritus aliis inepte tribuere presumimus, ipsam a nobis expellamus, et nudi efficiamur, dum incommode alios uestire conamur; nostramque salutem indignum est negligere, cum aliis non possimus  proficere. Ait enim beatus Petrus apostolus Ananie et Saphire: Quare conuenit uobis mentiri Spiritui sancto? non estis hominibus mentiti, sed Deo . Si enim illi morte puniti sunt, qui tantummodo de pretio proprii agri mentiti sunt, quid illis restat qui falsis assertionibus ficte sibi in tali negotio ad inuicem respondent, ut hereditatem Christi sanctam Dei Ecclesiam, insuper et donum Spiritus sancti cuidam stulto quasi legitime concedere uideantur? quod aliquibus ridiculum, nobis uero luctuosum esse uidetur. Insipientes, qui plantauit aurem, non audiet? aut qui finxit oculum, non considerat?  Salomon quippe ait: Spiritus enim sanctus discipline effugiet dolum, et recedet a cogitationibus stultis .

 Ait uere beatus Ambrosius: »Liquet igitur ea esse perpetua, atque solida que uera sunt, et que sincere potius quam dolo congregantur. Ea uero que simulatione atque assentatione parata sunt, non possunt diu perseuerare. Quis igitur fideles putet quos uel pecunia, uel adulatione sibi obligandos crediderit?« Et paulo post: »Ergo bonis artibus, et sincero proposito mittendum ad honorem arbitror, et maxime ecclesiasticum. Denique si sacramento se pro eo fraudulenter constrinxerint, uel conscriptionis uinculo per aliquam uim, aut metum, uel dolum obligauerint, nullum debet obtinere uigorem.« Unde et idem beatus Ambrosius ait: »Est etiam contra officium nonnunquam promissum soluere,  sacramentum custodire, quia ea que simulatione, atque assentatione parata sunt, manifestum est non posse diu perseuerare.« Et paulo post: »Regula autem iustitie manifesta est, quia a uero declinare uirum non decet bonum, nec damno iustum afficere quemquam, nec doli aliquid ad . . . . . . . . . .« . . . . . . . . . . . . . . . . promissum non facere quam facere quod . . . . . . . . . . . . . . . . . . . . . . . . . . . . . . . . . . . . . et cum ipsi cognouerint promittendum non fuisse, sacramenta tamen contemplatione . . . . . . . . penderint, sicut de Herode legimus qui saltatrici premium turpiter promisit, crudeliter soluit. Turpe, quod regnum pro saltatione promittitur; crudele, quod morte prophete pro iurisiurandi religione donatur. Quanto tolerabilius fuisset tale periurium,  si tamen periurium posset dici, quod ebrius inter uina iurauerit, quod eiuratus inter saltantium choros promiserit, inferretur disco prophete caput; et hoc estimatum est fidei esse, quod amentie fuit. Neque unquam adducar, ut credam non incaute promisisse principem Iephte, ut immolaret Deo quidquid sibi reuertenti intra limen domus sue occurreret, cum et ipsum uoti penituerit sui, postquam filia occurrerit sibi. Denique scidit uestimenta sua, et dixit: Heu me, filia! impedis me; in stimulum doloris facta es mihi . Melius enim fuerat nichil tale promittere, quam promissum soluere parricide. Quid etiam de fraude Gabaonitarum dicendum est, qui metuentes uenerunt cum uersutia, simulantes se de terra longinqua esse, diuque peregrinatos, et  ceperunt ab Iesu Naue poscere, ut secum firmaret societatem; et quia erat adhuc ignarus locorum, atque incolarum inscius, non cognouit fraudes eorum, neque Dominum interrogauit, sed cito credidit, testamentum disposuit, pacem dedit, confirmauit societatem: sed ubi in terras eorum uentum est, deprehensa fraude, quod cum essent finitimi, aduenas se esse simulauerant, circumscriptum se populus patrum indignari cepit. iehsu tamen pacem, quam dederat, reuocandam non censuit, quia firmata erat sacramenti religione, [ne] dum alienam perfidiam argueret, suam fidem solueret, sed tanta usus est prudentia, ut nec ipse sacramentum solueret, nec illi libertate dolo acquisita omnino gauderent. Mulctauit eos propterea uilioris obsequio ministerii; clementior  sententia, sed diuturnior, et manet pena ueteris astutie in hunc diem hereditario ministerio deputata. Qui enim sic potest promissum soluere, ut iustitiam ualeat custodire, expedit ut quod pollicitum fuerit, omnimodis impleatur: alioquin melius est promissum quoquomodo uiolare, quam ad grauiores culpas promissionis intuitu declinare. Nam de illo quid loquar, qui de eo . . . . . . . . . . . . . . . . . . . . . . . . . falso utitur tanquam reum facinoris . . . . . . . . . . . . . . . . . quapropter est, quam terribile de ipsis restet iudicium, qui sacerdotium mendacio, uel fraude contrectant, quando, ut dictum est, in singularibus adeo falsitas persequitur. Et quis ergo dolus potest  esse mitior, quam si his preponatur in speculum, qui ueniens non possit sentire periculum? Aut quis ei se committat, quem non putet plus sapere, quam ipse sapiat qui querit consilium? Necesse est igitur, ut prestantior sit a quo consilium petitur, quam ille est qui petit. Quid enim consulas hominem quem non arbitreris posse melius aliquid reperire, quam ipse intelligis? Nam quamuis etiam in substantiis pauper aliquis esse uideatur, sed si sapiens fuerit, magnum sibi credentibus ualet conferre solatium: sunt enim plerique etiam uiri boni qui tenues sunt censu, contenti quidem exiguo ad sui usum, sed non idonei ad subsidium leuande paupertatis aliene; tamen suppetit aliud beneficentie genus, quo iuuare possint  inferiorem. Est enim duplex liberalitas: una que subsidio rei adiuuat, id est usu pecunie; altera que operarum collatione impenditur, multum frequenter splendidior, multumque preclarior. Quanto illustrius Abraham captum armis uictoribus recepit nepotem, quam si redemisset? Quanto utilius regem Pharaonem sanctus Ioseph consilii prouidentia iuuit, quam si contulisset pecuniam? facile autem pecunia consumitur, consilia exhauriri nesciunt. Affabilitatem quoque sermonis dicimus ad conciliandam gratiam ualere plurimum. Ex qua re apparet, quia melior est sapientia negotiatione argenti et auri primi et purissimi; et qui tenuerit eam, beatus.

Sane sciendum est quia nisi pastor Ecclesie sapientie  fuerit sale conditus, salutare pabulum Dominicis ouibus ministrare minime ualebit, dicente Domino: Si sal euanuerit, in quo salietur?  Et Paulus apostolus ad Romanos: Sicut non probauerunt Deum habere in notitiam, tradidit eos Deus in reprobum sensum, ut faciant ea, que non conueniunt . Item ad Timotheum: Si quis domui sue preesse nescit, quomodo Ecclesie Dei diligentiam habebit?  Unde manifestum est, quia tunc potest idoneus rector futurus probari, si prius domum suam recte gubernauit. Et mox subditur: Testor coram Deo et Christo Iesu electis angelis, ut hec custodias, sine preiudicio nichil faciens in partem aliam declinans. Manus cito non imposueris, neque communica .  [Sub testificatione ea que] ordinationem Ecclesie mandat, [custodiri] precipit [nichilque fieri sine preiudicio: et non facile aliquis] accipiat ecclesiasticam dignitatem, nisi prius de uita eius et moribus fuerit disputatum, [ut dignus approbatus] minister aut sacerdos constituatur, ne postea si reprehensibilis uideatur, peniteat forte principem populi non ad liquidum preiudicasse, sibique metuat imputandum quod meretur, si eum  improbabiliter ordinauit. Peccat enim si non probat, et sic ordinat: nam melior ceteris debet probari qui ordinandus  est. Non enim sufficit si sine crimine sit, quia merita eius debent preire uiam bonorum operum, ut dignus habeatur ad ordinationem, sicut ait beatus Ambrosius. Decet igitur sacerdotem hospitalem esse, benignum, iustum, non alieni cupidum, imo de suo iure cedentem potius aliqua si fuerit lacessitus, quam aliena iura pulsantem, et cetera. Unde ait beatus Hieronymus : »Non est enim peccatum leue mittere margaritas ante porcos, et dare sanctum canibus, et ordinationem clericatus nequaquam sanctis et in lege Dei doctissimis, sed asseclis suis tribuere, et ullium officiorum ministris, quodque indecorius est muliercularum etiam precibus: in quo consideranda est loquentis in se Christi  apostoli sapientia, qui ut ordinationis periculum demonstraret adiunxit tormenta peccantium. Cum enim dixisset, Manus cito non imposueris, illico subiunxit: Neque communicaueris peccatis alienis .«

Sicut ergo in ordinationibus malorum particeps est et peccatorum qui tales constituit, sic in ordinatione sanctorum particeps est eorum iustitie qui bonos eligit. Insipientes uero et indignos ordinare, quid est aliud quam sacerdotium deturpare, Ecclesiam impedire, populum deprauare? Hinc propheta ait: Omnis qui non didicerit iustitiam super terram, ueritatem non faciet . Isaias quoque Isreli comminatur dicens: Ecce dominator Dominus auferet ab Hierusalem ualidum et fortem, et honorabilem  uultum, et consiliarium, et sapientem architectum, et prudentem eloquii mystici: et dabo pueros principes eorum . Et paulo post: Speculatores eius ceci; omnes nescierunt, uniuersi canes isti non ualentes latrare . Et rursus: Ipsi pastores ignorauerunt intelligentiam . Et alibi: Discite bonum facere, querite iudicium . Et de populo: Facti sunt in rapinam, et non est qui eruat; in direptionem, et non est qui dicat, redde . . . . . . . . . . . ipse postmodum. Isrel de insipientia . . . . . . . . . ait: Sacerdotes non dixerunt: ubi est Dominus? Et tenentes legem meam, nescierunt me . Et item: Nouate uobis nouale, et nolite serere super spinas . Et rursus: Aspexi terram, et ecce  uacua erat, et nichili; et celos, et non erat lux in eis . Et de sermonibus siccitatis: Cerua in agro peperit, et reliquit, et onagri defecerunt, quia non erat herba . Unde ait beatus Hieronymus : »Siccitas hec sepe accidit in Ecclesiis, quando cerui, et onagri inueniuntur in populis, qui magistrorum penuria contabescunt. Sunt qui possint discere; et non sunt qui possint docere.« Quomodo enim pastor esse poterit, qui non nouerit de pascuis iudicare; nec discernat inter pecus mundum et immundum, et lepram et  lepram, uuamque maturam et acerbam minime intelligat? Unde reuera cognoscere possumus, irato Domino stultos pastores in Ecclesiis constitui, rursumque placato, sapientes eo prestante ordinari. Quod ipse quoque post illata  flagella indulgentiam Isrel per eumdem Ieremiam repromittens, ait: Dabo uobis pastores iuxta cor meum, et pascent uos scientia et doctrina . Stulti enim episcopi non pastores, sed incubones dici possunt, eo quod sanctam incubent Ecclesiam; non errantes requirunt oues, sed collectas etiam errare permittunt, ut unaqueque per uiam quam uoluerit gradiatur, et in his reuera impleatur quod in Iudicum uolumine legitur: In diebus illis non erat rex in Isrel, sed unusquisque quod sibi rectum uidebatur,  hoc faciebat . De talibus quidem legitur in Euangelio: Omnis arbor que non facit fructum bonum excidetur et in ignem mittetur . Gregorius : »Pastorum imperitia uoce ueritatis increpatur, cum per prophetam dicitur: Ipsi pastores ignorauerunt scientiam . Quos et rursus Dominus detestatur dicens: Et tenentes legem nescierunt me . Et nesciri se ergo ab eis ueritas conqueritur, et nescire se principatum nescientium se protestatur: quia profecto hi qui ea que sunt Domini nesciunt, a Domino nesciuntur, Paulo attestante qui ait: Si quis autem ignorat, ignorabitur . Plerumque pastorum imperitia meritis congruit subiectorum, quia quamuis  lumen scientie sua culpa exigente non habeant, districto tamen Dei iudicio agitur, ut per eorum ignorantiam hi etiam qui sequuntur offendant. Hinc namque in Euangelio per semetipsam ueritas dicit: Si cecus ceco ducatum prebeat, ambo in foueam cadent . Hinc Psalmista non optantis animo, sed prophetantis ministerio denuntiat dicens: Obscurentur oculi eorum ne uideant, et dorsum eorum semper incurua . Oculi quippe sunt, qui in ipsa honoris summi facie positi, prouidendi itineris officium suscipiunt, quibus nimirum qui subsequenter inherent, dorsa nominantur. Obscuritatis ergo oculis dorsum flectitur; quia cum lumen scientie perdunt qui preeunt, profecto cuncti ad portanda peccatorum onera curuantur qui sequuntur.«  Item : »Sunt plerique pastorum, qui dum mentiri se nesciunt, que non didicerunt docere concupiscunt: qui pondus magisterii tanto leuius estimant, quanto uim magnitudinis illius ignorant. Ut qui indocti ac precipites doctrine arcem tenere appetunt, a precipitationis sue ausibus in ipsa locutionis ianua repelluntur. Nulla ars doceri presumitur, nisi intenta  prius meditatione discatur. Ab imperitis ergo pastorale magisterium qua temeritate suscipitur? Quoniam est ars artium, regimen animarum. Quis autem cogitationum  uulnera altiora esse nesciat uulneribus uiscerum? Et tamen sepe qui nequaquam spiritualia precepta cognouerunt, cordis se medicos profiteri non metuunt; dum qui pigmentorum uim nesciunt, uideri medici carnis erubescunt. Sunt etiam nonnulli qui intra sanctam Ecclesiam per speciem regiminis gloriam affectant honoris; uideri doctores appetunt, transcendere ceteros concupiscunt, attestante ueritate primas salutationes, primos recubitus in cenis, primas in conuentibus cathedras querunt ; qui suscepte cure pastoralis officii ministrare digne tanto magis nequeunt, quanto ad humilitatis magisterium ex sola elatione peruenerunt. Ipsa quippe in magisterio lingua confunditur, quando aliud dicitur, et aliud docetur.« Hinc  Iacobus: Nolite plures magistri fieri, fratres mei, scientes quoniam maius iudicium sumitis .

Item Gregorius: »Qui sacris nescit obedire canonibus, nec sacris sit dignus administrare altaribus. Non debet honoris ducatum suscipere, qui nescit subiectos tramite uite melioris preire.« Et rursus: »Sicut iniqui et peccatores ministerium sacerdotale assequi prohibentur, ita indocti et imperiti a tali officio retrahuntur, Illi enim exemplis suis uitam bonorum corrumpunt, isti sua ignauia iniquos corrigere nesciunt. Quid enim docere poterunt quod non didicerunt? Desinat locum docendi suscipere qui nescit docere. Ignorantia quippe presulum uite non congruit subiectorum:« Et alibi  : »Sit rector discretus silentio, humilis in uerbo, ne aut tacenda proferat, aut proferenda taceat. Nam sicut incauta locutio in errorem pertrahit, ita indiscretum silentium hos qui erudiri poterant in errore derelinquit. Sepe namque rectores improuidi humanam amittere gratiam . . . . . . . . . . . . . . . . . . . . Cecus pastor est, qui superne lumen cons . . . . . . . . . . . . . . . . . . . . . . . presentis uite tenebris pressus, dum uenturam lucem nequaquam diligendo conspicit. . . . . . . . . . . . . . . . . . ait: Paruo autem naso est qui ad tenendam mensuram discretionis idoneus non est. Nosque quippe odores fetoresque discernimus. Recte ergo per nasum discretio exprimitur, per quam uirtutes eligimus, delicta  reprobamus.« Et rursus: »Durum quippe est, ut qui nescit tenere moderamina uite sue, iudex uite fiat aliene. Unde recte per prophetam dicitur: Mortificabant animas que non moriuntur, et uiuificabant animas que non uiuunt . Non morientes quippe mortificat, qui iustum damnat, et non uicturum uiuificare nititur, qui reum a supplicio soluere conatur.« Isidorus  »Tam doctrina quam uita clarere debet ecclesiasticus doctor: nam doctrina sine uita arrogantem reddit, uita sine doctrina inutilem facit.«  Item : »Sacerdotes populorum iniquitate damnantur, si eos aut ignorantes non erudiant, aut peccantes non arguant. Testante Domino ad prophetam: Speculatorem te dedi domus Isrel. Si non fueris locutus ut se custodiat impius a uia sua, ille in iniquitate sua morietur; sanguinem uero eius de manu tua requiram .« Prosper : »Quod uero dicit Apostolus, ut nos formam debeamus exhibere fidelibus, quid ualebit, si is cui uel exhortandi bonos, uel castigandi malos cura commissa est, bene uiuendo se imitandum bonis non exhibeat, et malos tacendo non arguat?« Miror ergo qua inani deludantur intentione, qui Dominicam  paruipendentes censuram, qualescunque ad episcopalem dignitatem eligere querunt, quos sibi magis utiles, quam Ecclesie profuturos suspicantur. Unde sepe euenire solet, ut nec Ecclesie congruos, nec sibi proficuos sentiant: et dum pro amore hominis Deum offendere non metuunt, ab ipsis solent etiam perpeti iniuriam, quos contra Dei nutum prouehunt ad cathedram; ut merito se errare doleant, qui Dei honorem suo non preposuerant. Unde beatus Ambrosius ait : »Non potest homini amicus esse, qui Deo fuerit infidus.« Si enim secundum beatum Apostolum, Quid oremus, ut oportet nescimus  quomodo scire possumus . . . . . . . . . . . . . . . . . . . . . . . . . . . . .  que euideant, ita fuerunt . . . . . . . . . . . . . . . . . . . . . . . . . . . . . . . . si nostre solius cure committamus. Hinc raro omnino eueniet, quod pro . . . . . . . . . . . . . . . . Primum querite regnum Dei et iustitiam eius, et hec omnia adiicientur uobis . Si quis . . . . . . . . . sari tentauerit, ut sibi profutura absque iustitia querant, seipsum destruere . . . . . . . . . . . stabilire ualebit. Ait enim ipse de diuite plurima sibi in futuro promittente: Stulte, hac nocte repetent animam tuam, que autem parasti, cuius erunt?  Et alibi: Omnis plantatio, quam non plantauit Pater meus celestis, eradicabitur . Et rursus: Qui mecum non est, contra me est; et qui non colligit mecum, spargit . Et Ioannes Baptista: Nemo potest habere, nisi quod ei fuerit datum desuper . Et beatus Petrus apostolus: Humiliamini sub potenti manu Dei, ut uos exaltet in tempore tribulationis. Omnem sollicitudinem uestram proiicientes in eum, quoniam ipsi cura est de uobis . Ioannes quoque euangelista ait: Omne datum optimum, et omne donum perfectum desursum est, descendens a patre luminum . Et Iacobus apostolus: Ecce nunc qui dicitis: hodie aut crastina ibimus in illam ciuitatem, et faciemus ibi annum, et mercabimur, et lucrum faciemus. Que enim uita uestra? uapor est ad modicum apparens, deinceps exterminabitur . Psalmista quoque ait: Iacta  cogitatum tuum in Domino, et ipse enutriet . Et item: Dominus scit cogitationes hominum quoniam uane sunt . Et alibi: Nisi Dominus edificauerit domum, in uanum laborauerunt qui edificant eam . Et Isaias ait: ue filii desertores, dicit Dominus, ut faceretis consilium, et non ex me, ut et ordiremini telam, et non per spiritum meum . Et iterum: Fecistis malum in oculis meis, et que nolui elegistis . Et rursus: Non enim cogitationes mee, cogitationes uestre, neque uie mee, uie uestre, dicit Dominus . Et alibi: Non mittebam prophetas, et ipsi currebant . Hieremias quoque ait: Maledictus homo qui confidit in homine, et ponit carnem brachium suum  . Et: Benedictus uir qui confidit in Domino, et erit Dominus fiducia eius . Et item: Scio, Domine, quia non sunt hominis uie eius, nec uiri est ut ambulet, et dirigat gressus suos . Et rursus: State super uias, et uidete et interrogate de semitis antiquis, que sit uia bona; et ambulate in ea, et inuenietis refrigerium . Maxime quidem temeritatis est gratiam sancti Spiritus iniuste offerre, quam nouimus eumdem spiritum minime [confirmare; nec securus potest esse de munere, qui huiusmodi officium suscipit indigne] . . . . . . . . . . . . . . . . . . . . . . . . . . . . . . . . tanquam Aaron. Sed ne aliquis . . . . . . . . . . . . . . . . . . . . . odis Dominus sua nobis concessit perquirere mandata. Interrogemus  . . . . . . . . . . . . . . . . . . . . testamentum, quam etiam et per Euangelium, interrogemus prophetas, interrogemus apostolos, interrogemus sacrorum canonum edicta, atque ceterorum sanctorum Patrum statuta, et quod ab eis didicerimus . . . . . . . . . . . . . . . . . . . . . certissime teneamus. Nullis nouis consiliis decipiamur, ut ea que ipsi sanxerunt, uiolari aliquo modo conemur: quoniam qui illorum contendit regulis impugnare, restat ut eorum non mereatur consortium obtinere. Ait enim ipse Dominus, ut dictum est: Qui mecum non est, contra me est, et qui non colligit, spargit . Et iterum: Qui non intrat per ostium in ouile, sed aliunde ascendit, ille fur est et latro . Unde et mox sequitur: Ego sum ostium, per me si  quis intrauerit, saluabitur . Et contra indignos pastores ipse per prophetam queritur, dicens: Ipsi regnauerunt et non ex me; principes exstiterunt, et non cognoui . Unde ait beatus Gregorius : »Ex se namque, et non ex arbitrio summi rectoris regnant, qui nullis fulti uirtutibus, nequaquam diuinitus uocati, sed sua accensi cupidine, culmen regiminis rapiunt potius, quam assequuntur.« Inutiles namque sacerdotes internus Iudex et prouehit, et non cognoscit, quia quos permittendo tolerat, profecto in eis iudicium approbationis ignorat. Unde ad se quibusdam per miracula uenientibus dicit: Recedite a me, operarii iniquitatis, nescio qui estis .  Sane sciendum, quia tunc poterit episcopalis reuerentia manere sincera et illibata, si ordinationis fuerint competentia in omnibus iura seruata. Nam qui diligenti examinatione regulariter fuerit electus, pro Christi misericordia credimus, quia suis existentibus culpis uix unquam erit deiectus. Sed quia irreligiose eliguntur, inaniter ordinantur, indifferenter accusantur, iniuste opprimuntur, perfide deiiciuntur, crudeliter etiam aliquando et necantur. Omnia tamen que pro tali illicita ordinatione mala eueniunt, ad ordinantis pertinere periculum manifestum est. Denique tandiu inquirendus, uel examinandus  est qui ad pontificalem prouehatur gratiam, quandiu talis inueniatur qui pro suis meritis digne ab omnibus ueneretur, et a nemine iam in  posterum accusetur; nullamque eius sancta conuersatio turpem ultra oriri permittat uel suspicionem. Ait enim beatus Augustinus: »Qui Pastorum« nomen audire uolunt . . . . . . . . . . [Non debet ordinari qui legitime possit accusari. Si uero, ut in talibus quod peius euenire solet, falsa ab aliquibus uaniloquii postmodum opinione uentiletur, ipsi] . . . . . . . . . . . . . dignam iniquitatis sue penam patiantur. De illo tamen nil indecorum atque [sinistrum ullo modo iam ultra credatur.] Quomodo enim libere poterit episcopus stultorum errores redarguere, si se timeat . . . . . . . . . . . . . . . . . . . impediri. Saniori quapropter uti conuenit consilio, et sic omnipotentis secuta non est  uoluntas, ut ei pia Maiestas * acta nostra dirigat  uniuersa. Eius si rite assequamur seruitium, nostre quoque salutis ipse perficiet statum. Decet ergo ut nec indigni ordinentur, nec ordinati uexentur. Talisque  ordinandus, qui iam in perpetuum non sit uexandus, sed cum ingenti honore habendus, et summa diligentia obseruandus. Gratia absit, causam merita decernant. Qui enim quem diligit iniuste uiderit prelatum, tunc iam lugeat necesse est ut deiectum. Sic est enim qui indigne aliquem sublimare laborat, quasi qui ad altius protrahit precipitium, ut inde deterius demergatur. Unde et Dominus ad Ezechielem loquitur, dicens : Fili hominis propheta de pastoribus Isrel, propheta et dices pastoribus: Hec dicit Dominus Deus: ue pastoribus Isrel qui pascebant semetipsos.  Nonne greges pascuntur a pastoribus? lac comedebatis, et lanis operiebamini, et quod crassum erat occidebatis; gregem autem non pascebatis. Quod infirmum fuerat, non consolidastis, et quod egrotum, non sanastis; quod fractum est, non alligastis; et quod abiectum est, non reduxistis: quod perierat non quesistis, sed cum austeritate imperabatis eis, et cum potentia; et disperse sunt oues mee, eo quod non esset pastor, et facte sunt in deuorationem omnium bestiarum agri, et disperse sunt. Errauerunt greges  mei in cunctis montibus et in uniuerso colle excelso: et super omnem faciem terre dispersi sunt omnes greges mei, et non erat qui requireret, non erat, inquam, qui requireret. Propterea, pastores, audite uerbum Domini. uiuo ego, dicit Dominus, quia pro eo quod facti sunt greges mei in rapinam, et oues mee in deuorationem omnium bestiarum agri, eo quod non esset pastor: neque enim quesierunt pastores gregem meum; sed pascebant pastores semetipsos, et greges meos non pascebant. Propterea, pastores, audite uerbum Domini: Hec dicit Dominus Deus: Ecce ego ipse super pastores requiram gregem meum de manu eorum, et cessare eos faciam, ut ultra non pascant gregem, nec pascant amplius pastores semetipsos: et liberabo gregem meum de ore eorum, et non erit eis  ultra in escam. Quia hec dicit Dominus Deus: Ecce ego ipse requiram oues meas, et uisitabo eas. Sicut uisitat pastor gregem suum in die, quando fuerit in medio ouium suarum dissipatarum: sic uisitabo oues meas, et liberabo eas de omnibus locis in quibus disperse fuerant in die nubis et caliginis. Et educam eas de populis, et congregabo eas de terris, et inducam eas in terram suam: et pascam eas in montibus Isrel, in riuis, et in cunctis sedibus terre. In pascuis uberrimis pascam eas, et in montibus excelsis Isrel sunt pascua earum: ibi requiescent in herbis uirentibus, et in pascuis pinguibus pascentur super montes Isrel. Ego pascam oues meas, et ego eas accubare faciam, dicit Dominus Deus. Quod perierat, requiram, et quod abiectum erat, reducam: et quod confractum  fuerat, alligabo: et quod infirmum erat, consolidabo: et quod pingue et fortius, custodiam: et pascam illas in iudicio. Quid, rogo, est Deus, ut ea que ad ipsum specialiter pertinent nostris audeamus usibus retorquere, et que suis iubet committere dilectis, nostris ne timeamus tribuere asseclis? Nunquid nos pariter et ipsos cum uoluerit perpetuis poterit implicare ruinis? Non enim que nobis delectant hec agere, sed que a Deo iubentur custodire oportet. Nec consideremus quod sint aspera, sed potius intendamus quod omnino sint obseruanda. Nam cum diceret Dominus ad Abraham: Exi de terra tua, et de cognatione tua; et uade in terram quam monstrauero tibi . Mulcebat Abraham suorum suauitas, sed imperii celestis, et remunerationis  eterne consideratio eum amplius mouebat: immutari quapropter in melius malas conuenit consuetudines, et unusquisque suum ministerium sollicite custodiat, nec alienum usurpare intendat. Clerici militiam non exerceant, nec publica uectigalia exigant, et fenus nullo modo exsequantur. Laici quoque cuiuscunque sint ordinis uel dignitatis, ecclesiasticarum rerum dominationem uel dispensationem arripere non presumant: nec aliquem in clericorum gradu constitutum iudicare aut uexare conentur,  nisi ab episcopis, ad quos, ut iam supra dictum est, pertinent, pro aliqua utilitate inuitentur. Ait uero beatus papa Cornelius: »Laicis quamuis religiosi sint, nulla tamen de ecclesiasticis facultatibus aliquid disponendi legitur unquam attributa facultas.« Beatus quoque Ioannes Baptista publicanis et militibus ad suum baptisma uenientibus, et quod facerent interrogantibus dixit: Nihil amplius quam quod constitutum est uobis, faciatis; et neminem concutiatis, neque calumniam faciatis, et contenti estote stipendiis uestris . Stipendiis quidem suis contenti sunt, qui illicita non apponunt, nec aliena concupiscunt. In electione uero pontificum [sanctorum in omnibus canonum ordo seruetur, nullus clerus uel populus preiudicium patiatur; sed  libera sit eis absque alicuius controuersia facultas tranquille quem melius preuiderint, eligendi. Electus quoque tam a metropolitano, quam a ceteris comprouincialibus episcopis diligentissime examinandus erit. Quod si quis contra eum] iuste aliqua poterit obiicere, licentiam habeant in omnibus tunc [uentilare, quem si conuincere poterit de culpa,] a benedictionis remoueantur gratia. Si uero dignus inuentus fuerit, tunc cum [consensu et notitia principis] ad cuius ditionem eadem parochia pertinere uidetur, solemniter et deuotissime [consecretur. Post cuius ordinationem] omnium aduersariorum lingue refrenentur, nec sibi iam licere putent contra prelatum quod dudum licuit [in collega]: nullusque eum accusare uel iudicare ulterius presumat, nisi  quemadmodum canonum decent edicta. De quibus, ne a nobis omnino uiderentur omissa, quedam quamuis pauca in principio huiusce nostre adnotationis commemorare curauimus. Sed et si cui fortasse et illa non sufficiunt, sanctorum Patrum statuta diligentissime perquirat, ut plenius inde instrui ualeat.


Explicit pars secunda de ordinationibus episcoporum.



PARS TERTIA. De facultatibus Ecclesiarum.

Preterire non possumus, quod res ecclesiastice post mortem uel expulsionem episcopi in direptionem et rapinam secularibus tradantur: cum dignum  sit quod ea in episcopio remaneant, per economum et ceteros dispensatores ecclesie usque ad ordinationem futuri episcopi intemerate seruentur, ne ab aliis per quoduis ingenium ullo modo subripiantur. Quid enim interest si uiuente episcopo, aut post mortem eius, res ecclesiastice ab exteris diripiantur? aut quid prodest si similia conseruentur, horrea autem et cellaria, clerus et familia, et cetera que ad Ecclesiam pertinent depredentur? Talibus enim ait Dominus in Euangelio: uos dicitis: qui iurat in altari non debet; qui autem iurat in auro quod super altare est, debet. Stulti et ceci, quid est plus aurum, an altare quod sanctificat aurum?  Et iterum: Culicem liquantes, et camelum  glutientes . Denique si necesse fuerit, omnis Ecclesie thesaurus laudabiliter in predictis expenderetur; nichil tamen horum pro thesauro commutandum est: uerum omnia que ad usus Ecclesie pertinent, ornamenta Ecclesie sunt, precipue sacerdotes, clerus et familia, nec possunt absque periculo abuti. Huiuscemodi ergo sanctarum ecclesiarum persecutores beatus Pius Romanus pontifex  increpans, ait : »Ad sedem apostolicam perlatum est quod sint inter uos contentiones et emulationes, et predia diuinis usibus tradita quidam humanis applicant usibus, et Domino Deo, cui tradita sunt, ea subtrahunt, ut suis usibus inseruiant. Quapropter ab omnibus illius usurpationis contumelia depellenda est, ne predia  usibus secretorum celestium dicata, a quibusdam irruentibus uexentur. Quod si quisquam presumpserit, sacrilegus habeatur, et sicut sacrilegus iudicetur. Ipsos autem qui hoc agunt, clericos et Domini sacerdotes persequi, eosque infamare audiuimus, ut malum supra malum addant, et deteriores fiant; non intelligentes quod Ecclesia Domini in sacerdotibus consistit, et crescit in templum Dei. Et sicut qui Ecclesiam Dei uastat, et eius predia et donaria exspoliat, et inuadit, fit sacrilegus: sic ille qui eius sacerdotes insequitur, sacrilegii reus existit, et sacrilegus iudicatur. Nunquid si aliquis monilia sponsarum uestrarum detraxisset, iniuriam eis, et potius uobis factam conquereremini? Ait enim beatus Gregorius: »Omnis qui nostra tollit inimicus est. Cum  enim omnia que sponsa habere uidetur, ad eius sponsi constet respicere dominium, et sanctam Ecclesiam Christi sponsam esse nullus abneget catholicus, omnia que Ecclesie sunt Christi esse probantur; et que ab ea auferuntur, ipsi procul dubio tolluntur.«

Reuera ergo inimicus Christi efficitur qui ecclesiasticas res usurpare conatur, nec immerito eadem decidet sententia, quam beatus Dauid proclamans ait: Inimici uero Domini mox ut honorificati fuerint et exaltati, deficientes quemadmodum fumus deficient . Qui enim Deo creatori suo, et omnium beneficiorum datori inimicus esse probatur; homini, per quem hec tantummodo ministrari aliquo modo possunt, fidelem se  esse reuera mentitur. Quid ergo iuuat eos esse Christianos, et Christi depredari Ecclesiam? Quod beatus Paulus apostolus increpans ait: Qui abominaris idola, sacrilegium facis . Diuine enim res non hominum possessiones esse noscuntur, nec licet secularium dignitatum inde fieri additamentum: quoniam ecclesiasticorum uel pauperum sunt preparata ad usum. Decet namque ut sancta Ecclesia inconcussa atque inoffensa ab omnibus obseruetur Christicolis, nec in aliquo dehonestetur ab ipsis. Sponsa enim, ut iam diximus, Christi est, et omnium domina, qui se de Domini confitentur esse familia. Quis ergo tam insipiens Christianus eius se dominum audeat nominari, uel eius rebus  presumptiue perfrui? Scriptum quippe est: Non est seruus super dominum suum . Dignum enim procuratorem ei inter homines inuenire uix possumus, Dominum autem eius penitus ignoramus preter illum, de quo Ioannes Baptista ait: Qui habet sponsam, sponsus est . An sancta Ecclesia sponsa Christi . . . . . . . . . . . . . . . . . . . . . . summa itaque Salomone ipsam . . . . . . rursus deuotissime imploremus, ut ipsam pro nobis ad eum interced . . . . . . . auferre, sed deuotissime, que necessaria sunt inibi postulare . . . . . . . . . . re, nam et Dauid esuriens propositionis panes de templo arripere ui non presumpsit . . . . . . . . donis uero, quamuis a rege missus, quia de templo Dei aliquid auferre uoluit, ab angelo percussus  est. Sed quid mirum, si fidelis princeps rem Deo dicatam in maxima quamuis constitutus necessitate arripere timuit, cum etiam ab ipsis paganis et barbaris tam in ueteri Testamento quam in Nouo hoc ipsum obseruatum legamus. Nam Pompeius uir gentilis et bellicosus, cum rebellantem Ierusalem expugnasset, infinitam thesauri copiam in templo Domini audierat congregatam, ad quam cum modo uidendi solum causa accessisset, cuncta que aderant sibi sigillatim iussit exponi. Quarum multitudinem admirans, nichil penitus exinde contingere presumpsit. Item Alericus uir infidelis et barbarus, cum bello Romanam cepisset urbem, omnia que ad Ecclesiam confugerant salua esse permisit. Et hoc illi diuina mysteria ignorantes. Catholici uero principes  manifestum est quia Ecclesie Dei non presumpserant dominari, sed elegerant sedule famulari. Idolis quoque seruientes terram sacerdotum, uel templorum suorum a publica functione remouebant. Quod et de Pharaone rege Aegypti legimus, qui cum omnem terram Aegypti sue redegisset ditioni, terram sacerdotalem excepit, et indemnem permisit.

Quid ergo de illis, qui ea que ad presens inueniunt depredantur, et que in futuro congregari posse credunt, exactori quasi sub pastoris nomine uendunt, et quanto maiora fuerunt patrimonia, tanto prolixius episcopalis ordinatio propalatur; ut nichil remaneat indiscussum, quod utile uideatur ad usum? Ut sic pariter luat Ecclesia animarum dispendium,  amissionem et rerum. Et tunc tandem nouissime sequitur episcopalis ordinatio, quam parcorum precedit electio: neque inquiruntur merita, sed potius eliguntur munera. Cuius unquam predia toties depredata et postmodum uenundata, quemadmodum sancte Ecclesie inueniuntur? Aut quibus sacrificiis tales poterunt expiari predones? Denique scriptum est: Si peccauerit uir in uirum, placare ei potest Deus: si autem in Deum peccauerit uir, quis orabit pro eo?  Quidam et ab ipsis episcopis fuerint cautione firma . . . . . . . . . . . Omnes principes eorum qui dixerunt: Hereditate possideamus sanctuarium Dei. Deus meus, pone illos ut rotam; et sicut stipulam ante faciem uenti  . Et Ieremias: Hec dicit Dominus: Aduersum omnes uicinos meos pessimos, qui tangunt hereditatem, quam tribui populo meo Isrel. Ecce ego euellam eos de terra sua . Dignum [est ut] qui ecclesiasticas res, Dei siquidem hereditatem contaminare presumunt, a propria qua iuste perfrui poterunt excludantur.

Hoc uero diligentissime intuendum est, quia Deus omnipotens, quamuis nostris exigentibus culpis Ecclesiam suam flagellare uoluerit per depredationem, uel aliquam contritionem, non suis dilectis, sed illis hoc agere permittit, quibus diram exinde in posterum reddat uicissitudinem. Ut in Isaia legimus, de Ierusalem dicente Domino ad Babyloniam: Sede tacens intra tenebras, filia Chaldeorum; quia non  uocaberis ultra domina regnorum. Iratus sum super populum meum, et contaminaui hereditatem meam, et dedi eos in manu tua, non posuisti eis misericordias . Quamuis enim Chaldeos Dominus ad capiendum Isrel miserit, sed quia crudelitate in eis propria abusi sunt, et maiores illis imposuerunt plagas quam Dei ultio efflagitabat, iratum se aduersus eos manifestissime clamat. Et paulo post rursus ad Hierusalem: Eos uero qui iudicauerunt te, ego iudicabo , et omnem linguam resistentem tibi, iudicio iudicabis ; et item: Non in sempiternum litigabor, neque usque ad finem irascar ; et iterum: In indignatione mea percussi te, et in reconciliatione mea misertus sum tui . Et Ieremias:  Sanctus Isrel Domino primitie frugum eius, omnes qui deuorant eum delinquent, mala uenient super eos, dicit Dominus . Et Dauid in psalmis: Ipsi obligati sunt, et ceciderunt; nos autem surreximus et erecti sumus ; et item: Qui tribulant me inimici mei, ipsi infirmati sunt, et ceciderunt . Et Dominus de Isrel rursus: uisitabo in uirga iniquitates eorum, et in uerberibus peccata eorum. Misericordiam autem meam non dispergam ab eis; neque nocebo in ueritate mea . Et item Ieremias ad Dominum: Tradidisti enim nos, ut emendaremur; illi autem aggrauauerunt iugum suum super nos. Et Dominus: in Euangelio: Si quis scandalizauerit unum de pusillis istis qui in me credunt, expedit ei, ut suspendatur  mola asinaria in collo eius, et demergatur in profundum maris . Sed dicet aliquis: Quamuis enim res ecclesiastice a me detineantur, liquet quia plura beneficia [ex ipsis per me aduersus eamdem ecclesiam ministrantur, quam si ab iisdem ecclesiasticis detinerentur: sed errant.] Que ergo opera [misericordie de huiusmodi frugibus a talibus poterunt legitime preparari? Nunquid eleemosynas] largiri? uel fortasse potius [ipsius ecclesie cuius beneficiis ui potiuntur, altaria cooperiri, uel luminaria] succendi, architecta reparari? Clamat Dominus per Osee: Misericordiam uolui et non sacrificium, et scientiam Dei plusquam holocausta . Et item: Ego Dominus diligens iudicium,  et odio habens rapinam in holocausto . Deus iustorum diligit paupertatem, quam diuitum munera, que de rapinis sunt . . . . . . Deus ad munera Cain; quia quamuis recte offerret, tamen non recte diuidebat cum fratre. Ait enim beatus Ambrosius : »Non probatur largitas, si quod alteri largitur, alteri quis extorqueat, si iniuste acquirat, ac iuste dispendendum putet.« Et item: »Fundamentum igitur habeat liberalitas tua. Hoc primum queritur ut cum fide conferens, fraudem non facias oblatis.« Et paulo post: »Si non potest alteri subueniri, nisi alter ledatur, commodius est neutrum iuuari, quam grauari alterum. Quamuis quidam peruerse intelligentes assumant sibi in testimonium, quod Dominus  ait in Euangelio: Facite uobis amicos de mammona iniquitatis, ut cum defeceritis, recipiat uos in eterna tabernacula  Mammona enim diuitie sunt, que bene iniquitates dicuntur, quod seculares diuitie uix crescunt nisi absque rapina. Omnis enim rapina iniquitas est, sed non omnis iniquitas rapina: iniquitas enim dicitur quidquid plus uel minus equo fit; rapina autem est preda, dicta a rapiendo, id est a uiolenter capiendo. Non ergo iubemur amicos de rapina facere, sed de mammona iniquitatis. De rapina autem eleemosynam dare nullatenus possumus. Quod Zacheus ille publicanus prudenter considerans, ait ad Dominum: Ecce dimidium bonorum meorum, Domine, de pauperibus; et si quid aliquem defraudaui, reddo quadruplum . Totum  enim daret pauperibus, si se innocenter ante conuersionem uixisse cognosceret; sed quia aliquid per fraudem se abstulisse considerauerat, dignum censuit prius ablata iuxta legem reddere, et sic postmodum que remanserant pauperibus erogare. Antiqua enim lex in quadruplum restitui iubebat ablata. Et quia dimidiam bonorum suorum partem, ad hoc sufficere credidit, competenter et dimidiam egenis distribuit, sibique nichil in posterum reseruauit. Igitur si euenerit ut quibus reddantur, que iniuste ablata sunt, uel heredes ipsorum inueniri non possint, melius est ut ipsorum, cuius [fuerant nomine in eleemosynis distribuantur, quam a raptoribus capiantur. Sed si fieri potest, magis reddenda sunt,  quam aliter quoquomodo dispensanda.«] . . . . fecerit Domino . . . . . . . . . . . . . . . . . exemplum, ut spe eleemosyne faciende, l . . . . . . . laudatus est, sed de prudentia. Nam si de bonitate . . . . . . . . . . . . . . . . . . . non uocaretur, sed in eo eius laudatur prudentia, quia prospexit . . . . . . a nobis imitandum est. uillici sane omnes sumus, quia dispensationem Dominicarum rerum omnes accepimus. Nam secundum beatum Paulum apostolum: Nihil habemus quod non accepimus, et nichil intulimus in mundum: nec efferre quid possumus . Tempus faciende uillicationis et reddende rationis, fini intente prope est. Ergo prospiciamus nobis in futurum, et dum tempus habemus, operemur  bona ad omnes, maxime autem ad domesticos fidei. Quoniam sicut ait beatus Ambrosius : »Omnibus debemus misericordiam; sed quod plerique eam fraude querunt, et affingunt erumnam; ideo ubi causa manifestatur, persona cognoscitur, tempus urget, largius se debet profundere misericordia.« Unde beatus Ioannes apostolus ait: Nolite credere omni spiritui, sed pro bate utrum ex Deo sit . Talibus ergo opem inferre non desistamus, ut ipsorum meritis et intercessionibus introduci mereamur in eterna tabernacula.

Sed quia asperum quod denuntiamus obseruare uolentibus omnino uidetur, dum penitus blasphemare sanctarum Scripturarum non audent auctores, ipsos  persequi non omittunt relatores, ut quasi securius de ignorantia se excusari possint, si hec minime audierint. Econtra nos Dominus admonet Ezechieli prophete dicens: Tu, fili hominis, speculatorem te posui domui Isrel, audiens de ore meo uerbum, annuntiabis eis ex me. Si dicente me ad impium, morte morieris, non annuntiaueris ei, neque locutus fueris, ut auertatur a uia sua impia, et uiuat: ipse impius in iniquitate sua morietur: sanguinem autem eius de manu tua requiram. Si autem tu annuntiaueris impio, et ille non fuerit conuersus ab impietate et uia sua mala; ipse quidem in iniquitate sua morietur, tu autem animam tuam liberasti . Et Iacobus apostolus: Qui conuerti fecerit peccatorem ab errore uie sue, saluabit  animam suam; et operiet multitudinem peccatorum . Isaias quoque ait: Clama, ne cesses, quasi tuba exalta uocem tuam, et annuntia populo meo scelera eorum, et domui Isrel peccata eorum. Me etenim de die in diem querunt, et scire uias meas uolunt: quasi gens que iustitiam fecerit, et iudicium Dei sui non reliquerit: rogant me iudicia iustitie, appropinquare Deo uolunt  . . . . . . . . Et rursus: Sed et si quid patimini propter iustitiam, beati eritis ; et iterum: Timorem non timueritis, et non conturbemini . Cum enim subiectionem nobis imperaret, ait propter Deum; quia preter eum nil nobis intend . . . . . arte compellamur. Et rursus: Deum timete, regem honorificate . Quia sic rex honorificandus  est, ut Dei timor precedere uideatur. Unde et remunerationem promittens mox adiecit: Sed et si quid patimini propter iustitiam, beati eritis ; et item: Timorem autem ne timueritis, et non conturbemini . Et beatus Paulus apostolus ad Titum: Admone illos principibus et potestatibus subiectos esse, dicto obedire, ad omne opus bonum paratos esse . Unde ait beatus Hieronymus: »Si bonum est quod precipit imperator et preses, iubentis obsequere uoluntati; sin uero malum, et contra Deum sapit, responde illud ei de Actibus apostolorum: Obedire oportet Deo magis quam hominibus .« Beatus quoque Ambrosius ait: »Licet tibi silere in negotio duntaxat pecuniario,  quanquam sit constantie adesse equitati. In causa autem Dei ubi commune periculum est, etiam dissimulare peccatum est non leue.« Et item: »Episcopus neque adulantem se, neque adulandum cuique exhibeat. Alterum enim calliditatis est, uanitatis alterum .« Unde ualde metuendum est, ne humanam obseruando gratiam, diuinam aduersus nos concitemus iram; et dum a momentaneis aduersariorum nos precauere querimus insidiis, eternis mancipemur periculis, et illud eueniat quod in Salomone legitur: Qui timet pruinam, irruet super eum nix . Ait enim Dominus in Euangelio: Qui me erubuerit et meos sermones, hunc Filius hominis erubescet cum uenerit in maiestate sua, et Patris, et sanctorum angelorum  . Et beatus Sixtus papa ait: »Merito namque causa nos respicit, si silentio faueamus errori.« Et Isidorus ; »Qui corrigere potest et dissimulat, uerum est quia consensum erroris alieni habeat.« Et beatus Hieronymus: »Omnis correctio que proficit ad salutem, ad presens uidetur esse tristitie, sed postea fructus habet pacificos.« Sed quod absque graui dici non potest gemitu, [quidam ex nostris in tantum se prauis subiiciunt potestatibus, ut etiam diuina uerba, sanctorumque Patrum edicta ad redarguendum uitia prolata, adeo falsis nitantur uituperationibus obumbrare, ut etiam sacris uideantur confirmare doctrinis, que omnimodis dudum destructa sunt in ipsis. Hi ergo tales merito pseudoprophete,  et pseudochristi dicuntur.] . . . modo uel gloria uite temporalis per adulationis lapsum se terrenis potestatibus . . . . . . . . . . . . . . . subiiciunt. Et hoc certe quidam ideo facere uidentur, ut ipsorum delicta potentium auctoritate indiscussa relinquantur; sibique conscii de proprio timent facinore argui, si illorum defendere prauitates non decertauerint. Quos et congruenter admonet idem dicens: »Consideret namque homo cum quo aduersario bellum gerat, in suam se mali, quo deliquisse perpendit, saltem ad culpam protrahi, ex culpa pertimescat. Talibus quidem Dominus etiam per Isaiam comminatur, dicens: ue qui dicitis malum bonum, et bonum malum, ponentes tenebras lucem, et lucem tenebras . Et supra  ad Hierusalem: Caupones tui miscuerunt uinum aqua .« Hieronymus : »Sepe imitatur mendacium ueritatem, et nisi habuerit aliquam recti similitudinem, decipere non potest innocentes.« Et iterum: »Si aliquando nobis pro necessitatibus et angustiis humilitas opus est, sic eam sumamus, ne ueritatem et constantiam deseramus.« Quibusdam etiam nec se tantummodo errasse sufficit, sed ad sui detrimenti cumulum quosque in errorem proprium deducere querunt. Resistentes quoque sibi in huiusmodi in tantum proterue increpant, quantum se in peruersorum  potentia gratiosius confidunt. Nam semper mendaces uera dicentibus aduersantur, et iniqui fideles persequi non omittunt: quia secundum beatum Ambrosium: »Plerumque etiam ex doctrina arrogantia nascitur.« Hinc et legimus in Ieremia, quod Semel pseudopropheta iratus sit contra mendacium suum uera scripsisse Ieremiam. Unde et Dominus: Ecce ego uisitabo super Semeiam . Et Isaias: In quo percutiam uos ultra addentes preuaricationes?  Item in psalmis: Declinantes autem in obligationem, adducet Dominus cum operantibus iniquitatem . Et Petrus apostolus: Omnis prophetia uel scriptura propria interpretatione non fit . Et Ioannes: Omnis qui precedit, et non manet in doctrina Christi, Deum non habet . Et Iacobus: Si zelum amarum habetis, et contentiones in cordibus uestris, nolite gloriari . Hi etenim iniuste damnari nichil metuunt proximum, ubi fauorem sperant acquirere principum, de quibus etiam et beatus papa Alexander . . . . . . . . . . . . . . . .  . . . Personam potentis accipere ut requisiti ab eo pro fauore . . . . . non dubitent in causa proximi . . . quis est ueritas, nisi ille qui dixit: Ego sum uia, ueritas et uita?  Augumentari etiam . . . . scelere quam et de oppressorum miserabili elisione, cum sit nostri opprimi, . . . . . . . . uero instantissime iuuare. Unde beatus Ambrosius: Errantem amicum corripe . . . . . . . ne deseras; in aduersis enim amicus probatur. Nam in prosperis amici omnes  uidentur. Et iterum: Non defendas improbum, et sancta indigno committenda non arbitreris; neque impugnes acrius crimen, non deprehendis . Et alibi: Nihil opinionem imo  fidem grauat, quam si in iudicando potentiori dones causam inferioris, et pauperem innocentem arguas, diuitem excuses reum culpe. Et rursus: His enim fauemus frequenter, a quibus referende uicem speramus gratie. Sed eo magis infirmos et inopes sustentare conuenit, quia pro eo, qui non habet, remunerationem speramus a Domino Iesu, qui sub specie conuiuii generalem uirtutum edidit formam, ut his potius nostra conferamus beneficia qui nobis ea non possunt representare, dicens: Ad conuiuium atque epulas non eos qui diuites sunt, sed pauperes inuitandos; idem adiuuat ad profectum bone  existimationis, si de potentis manibus eripias inopem. Nam si oppressum opibus potentis et factione magis quam sceleris sui uitio gauatum liberaueris, egregie ualescit opinioni testimonium. Et Iob ait: Saluum feci pauperem de manu potentis, et pupillum cui adiutor non erat, adiuui . Et item: Benedictio perituri in me ueniat . Et Isaias: Confortate manus dissolutas, et genua debilia roborate: dicite pusillanimis, nolite timere . Quapropter, fratres mei dilectissimi, a rectitudinis tramite nullatenus recedamus, quia secundum eumdem beatum Ambrosium iustitia nec locis nec personis nec temporibus  excipitur; sed in Domino unanimiter confidentes dicamus: Bonum est confidere in Domino quam confidere in homine. Bonum est sperare in Domino quam sperare in principibus , et illud procul dubio Euangelium patienter exspectemus:  Beati qui persecutionem patiuntur propter iustitiam, quoniam ipsorum est regnum celorum , ubi nos pius Dominus perducere dignetur, cuius regnum et imperium sine fine permanet in secula seculorum. Amen .





ATTONIS EPISCOPI uERCELLENSIS EPISTOLAE.




EPISTOLA PRIMA AD uALDONEM EPISCOPUM.


ATTO gratia Dei humilis episcopus fidele seruitium cum deuotis orationibus.

Multas uestre caritati mercedes referimus pro tam beneuola legatione gratia fraternitatis suscepta. Quod autem uos nobiscum colloquium habere uelle indicastis, uel cum nostro misso, Deus scit, quia si debita inter nos unitas permaneret, libenter in uestrum et ueniremus et dirigeremus seruitium. Sed quod peius est, tanta inter nostrum seniorem et uos excreuit dissensio, ut nec loquendi, nec nostrum missum dirigendi in uestrum seruitium absque eius licentia nobis nunc tempus conueniat. uerumtamen quod magis in commune necessarium esse cognouimus,  debite caritatis uinculo constricti, celare uobis minime ualemus. Humiliter uestram rogantes celsitudinem, ut que a me uestro fideli, quin et infimo confratri humiliter dicenda sunt, deposito supercilio pacifice audire dignemini. Non te, Domine, ledat, quod aliquid quasi magistrando tibi insinuare presumam, qui ut familiaris uernaculus suggerere uestre magnificentie opportuna desidero. Unde, Domine mi, tanta uestro cordi subripere potuit temeritas? unde tanta exquiri potuit occasio? unde uestra mens tam cito potuit concitari, ut sacerdotalis immemores reuerentie, ex improuiso a uestro discederetis seniore, uestrisque beneuolis confratribus, et gratis in ipsos insurgere non uereremini? Non leue est regalem impugnare maiestatem,  etsi iniusta in aliquo uideatur. Dei enim ordinatio est; Dei est dispensatio. Profanum est enim uiolare quod Deus ordinat. Ait enim Dominus per Moysen: Principem populi tui ne maledicas . Namque cui nec maledicere licet, liquido patet quia et persequi non licet. Et per beatum Dauid: Nolite tangere christos meos . Quod quanta mansuetudine ipse obseruauerit, manifestum est. Certe iam Saul sua proteruia ab ipso Deo fuerat reprobatus; iam et ipse Dauid diuina gratia in regem fuerat unctus, et tamen cum in  spelunca in manus ipsius Saul incidisset, dixerunt serui Dauid ad eum: Ecce dies de qua Dominus locutus est ad te: Ego tradam tibi inimicum tuum, ut facias ei sicut placuerit in oculis tuis. Surrexit ergo Dauid, et precidit oram chlamydis Saul silenter. Post hec percussit cor suum Dauid eo quod abscidisset oram: dixitque ad uiros suos: propitius sit mihi Dominus, ne faciam hanc rem domino meo christo Domini, ut mittam manum meam in eum, quia christus Domini est. uiuit Dominus, quia nisi Dominus percusserit eum, aut dies eius uenerit ut moriatur, aut descendens in prelium perierit; propitius sit mihi Dominus, ne mittam manum meam in christum Domini. Et confregit Dauid uiros suos sermonibus, et non permisit eos, ut consurgerent in  Saul . Quamuis enim de illius abiectione, suaque electione minime dubitaret, eoque persequente usque ad interna coarctaretur spelunce, tamen manum in eum extendere noluit, sed diuinum iudicium exspectauit. Et quod oram tantummodo chlamydis ipsius absciderit, postea eum penituit, eo quod principis indumentum uel in aliquo dehonestauerit. Sic rex electus reprobato pepercit, quamuis ab ipso innocens persequeretur, nimisque angustaretur iniuste.

Samuel quoque cum, iubente Domino, hunc iam regem super Isrel unxerit, uocatus a Saule ire non distulit, quin et pro eo se oraturum spopondit, dicens: Absit a me ut cessem orare pro te . Sed nunc rebelles milites resistere Domino suo  manu armata non formidant, eumque expellere a regni solio omnimodis laborant. De talibus enim ait Dominus: Sinite illos, ceci sunt, et duces cecorum. Cecus enim si ceco ducatum prebeat, ambo in foueam cadunt . Sacerdotes uero Dei, quibus diuina sunt perscrutanda mandata, non tantum se custodire a talibus, sed etiam alios quos ualent, retrahere conuenit. Certe ipse Dominus tributum, iubente Cesare, dare nullo modo prohibuit, dicens: Reddite que Cesaris sunt, Cesari . In quo non tantum tributi redditio, sed totius debiti  honoris reuerentia intelligendum est. Quod etiam ipse cum ab exactoribus ut redderet, urgeretur, non dedignatus est persoluere; sed ait Petro: uade ad mare, et mitte hamum, et eum piscem qui primus ascenderit, tolle, et aperto ore eius inuenies staterem; illum sumens, da eis pro me, et pro te . Unde et ipse tanta Magistri eruditus doctrina, admonet Ecclesiam omnimode regibus seruare obedientiam. Ait enim: Deum timete, regem honorificate . Nam post timorem Dei, qui sapientie initium est, regium statim precepit seruandum esse honorem. Et item: Subiecti estote omni humane creature propter Deum, siue regi quasi precellenti, siue ducibus tanquam ab eo missis ad uindictam malefactorum, laudem uero bonorum. Sic  enim nos regi subiectos esse docet sicut precellenti; sic ducibus tanquam ab eo missis. Multum namque est inter principem, et missum ab eo. Sed hec princeps docet Ecclesie. uideamus quid et eius socius: Non est potestas nisi a Deo: que autem sunt, a Deo ordinata sunt. Itaque qui resistit potestati, Dei ordinationi resistit. Qui autem resistunt, ipsi sibi damnationem acquirunt. Nam principes non sunt timori boni operis, sed mali. uis autem non timere potestatem; bonum fac, et habebis laudem ex illa. Dei minister est tibi in bonum. Si autem male feceris, time. Non enim sine causa gladium portat, Dei enim minister est, uindex in iram ei qui male agit. Ideo necessitate subditi estote: non solum propter iram, sed et propter conscientiam: ideo enim et  tributa prestatis: ministri enim sunt Dei in hoc ipsum seruientes. Reddite omnibus debita: cui tributum, tributum; cui uectigal, uectigal; cui timorem, timorem; cui honorem, honorem . Item ad Timotheum: Obsecro igitur primum omnium fieri obsecrationes, orationes, postulationes, gratiarum actiones pro omnibus hominibus, pro regibus et omnibus qui sunt in sublimitate constituti .

Nam et beatus Dauid cum peccatum suum Domino confiteretur, ait: Tibi soli peccaui . Quam sententiam diligentissime exponens Cassiodorus dicit: »De populo si quis errauerit, et Deo peccat et regi: nam quando rex delinquit, soli Deo reus est, quia hominem non habet qui eius facta  diiudicet. Merito ergo rex Deo tantum dicit se peccasse, quia solus erat, qui eius potuisset admissa discutere.« Sed quid dicendum est de omnibus aliis sanctis doctoribus in hoc consentientibus? Qui uero contra hos omnes calcitrare uoluerit, liquido patet quia ex Dominicis ouibus non erit, uocem Domini non audit, bonum pastorem non cognoscit, pascentem oues non intelligit, magistrum spernit. Superest ut fur sit et latro. mactet et perdat. Et si in ouili Dominico se conspicit, consideret unde uel quomodo intrauit. Ait enim Dominus: Qui mecum non est, aduersum me est: et qui mecum non colligit, spargit . Sane sciendum, quia cum Deus omnipotens utilem populo principem donare dignatur, iustum est ut eius hoc pietati ascribant, et  grates exinde dignas persoluant; si autem aduersus fuerit, suis hoc imputent peccatis, ipsumque flagitare non desinant, ut hoc secundum multitudinem misericordie sue propitius disponat. Nam deiiciendus uel impugnandus nullo modo est a populo, qui iam ordinatus est a Deo. Equidem scriptum est in Daniele: Quia dominatur excelsus in regno hominum, et cui uoluerit, ipse dat illud . Nullus de alicuius deiecti regis iniuria sibi assumat fiduciam. Quoniam quamuis mul . . . . . . . . . . . . . . . . . . . . . . . . . . . tanti facinoris miserabile pertulisse exitium. Quod si cui enumerare liceat, ab ipsius gentis exordio diligentissime perquirat, et tunc cognoscere poterit populi huius destructionem maxime propter  hanc euenisse occasionem. Quia donec regibus repugnare querunt, et a paganis undique opprimuntur, et a finitimis gentibus ideo conculcantur. Et dum presumunt illicita, a debitis nichilominus priuantur honoribus.

Sed quid de regia fidelitate et beatus Gregorius dicat, audiamus. Ait enim ad Mauritium scribens imperatorem  »Omnipotenti Deo reus est, qui serenissimis dominis in omne quod agit et loquitur, purus non est. Ego autem indignus pietatis uestre famulus in hac suggestione mea neque ut episcopus, neque ut seruus iure reipublice, sed iure priuato loquor, quia, serenissime domine, ex illo iam tempore dominus meus fuisti, quando adhuc dominus omnium non eras.« Quamuis  enim Mauritius in quibusdam inclementer ageret, et maxime contra ipsum, sicut ipsius scriptis declaratur, tamen domino hoc committebat, eique fidem seruabat, et pro eo orare non differebat. Denique enumeratis iniuriis ab eo sibi inflictis, ait rursus : »Inter hec omnia incerta ad solas lacrymas redeo, petens ut idem omnipotens Deus piissimum dominum nostrum et sua hic manu regat, et in illo terribili iudicio liberum ab omnibus delictis inueniat.« Sed quia Dominus sibi commissam uindictam non differat, eidem Mauritio postea aperte demonstratum est. Beatus quoque Ambrosius cum iniuste persequeretur a principe, totum se Domino commendabat, nec defendendo resistere querebat. Taliter sacerdotes Dei se contra  iniquos principes munire debent. Sicut ait beatus Paulus apostolus: Non uosmetipsos defendentes, karissimi, sed date locum ire. Scriptum est: Mihi uindictam, ego retribuam, dicit Dominus . Nam armis defendi, depredatione uel deuastatione uindicari, preda ditari, uel homicidio uel detruncatione timeri, non sacerdotum, sed demonum est. Ait namque beatus Dauid: Nolite sperare in iniquitate: et in rapinis nolite concupiscere . Talia etenim perpetrantes mercenarii dici possunt, pastores autem nullatenus esse possunt. Aut quomodo Deo sacrificium offerre presument, cum audiant ipsum Dominum dicentem: Si offers munus tuum ad altare, et ibi recordatus fueris quia frater tuus habet  aliquid aduersum te: relinque ibi munus tuum ante altare, et uade prius reconciliari fratri tuo, et tunc ueniens offeres munus tuum  . . . . . . . . . . . . . aduersum nos habere sentimus, sacrificium Deo nullatenus offerre debemus.

Igitur que de peruersis regibus seruanda fidelitate huc usque diximus, ideo adnotare curauimus, ut exinde intelligere ualeamus, quanta diligentia quantaque cautela bonis obedire debeamus, quando nec etiam malos a subditis uexandos esse monemur. Quod si ira principis in tantum deseuiat, uel si tam grauis fuerit culpa, ut ad eius gratiam redeundi aditus nullo modo reperiatur, neque sacerdotali interuentu, neque magnatum precibus, uerum etiam nec familiarium consiliis uel supplicationibus, nullaque  satisfactione ipsius animus placari possit, tunc fugiendum esse consulimus, dicente Domino: Si uos persecuti fuerint in una ciuitate, fugite in aliam , donec mittat Dominus auxilium de sancto, et de excelso misereatur omnipotens. Congruentius itaque fieri potest, ut aliquis procerum furorem regis sui fugiendo declinet, quam rex infra sui regni fines rebellantem aduersum se persequi omittat. Audiuimus etenim quosdam sic euadentes, ad pristinos postmodum felicissime remeasse honores. Quosdam uero pertinaciter intrantes, usque etiam ad contemptibilem exitum peruenisse. Est enim naturale remedium, ut qui pro diuersitate morum simul permanere non poterunt, maiores minores expellant, minores ipsos maiores fugiant. Nam ut a subditis  prepositi uiolentiam diu patiantur, ignominiosum est. Ait enim Dominus: Non est discipulus super magistrum, neque seruus super dominum suum . uenerabilis etiam Ioannes Chrysostomus in quadam homilia sic ait: »Sicut enim uidemus in istis mundialibus regnis quomodo in primis quidem nemo potest facere seipsum regem, sed populus eligit sibi regem, quem uult: sed cum rex ille fuerit factus et confirmatus in regno, iam habet potestatem in hominibus, et non potest populus iugum eius de ceruice sua repellere. Nam primum quidem in potestate populi est facere sibi regem quem uult; factum autem de regno repellere, iam non est in potestate eius, et sic uoluntas populi postea in necessitatem conuertitur.« Sancti  quoque Patres sacra celebrantes concilia, pro robore regum et stabilitate regni sagacissima protulerunt decreta. Ex concilio Toletano cap. 75, post instituta quedam ecclesiastici ordinis, uel decreta que ad quorumdam pertinent disciplinam. »Postrema nobis cunctis sacerdotibus sententia est, pro robore nostrorum regum, et stabilitate gentis Gothorum pontificale ultimum sub Deo iudice ferre decretum. Multarum quippe gentium, ut fama est, tanta exstat perfidia animorum, ut fidem iuramento promissam regibus suis seruare contemnant, et ore simulent iuramenti professionem, dum retineant mente perfidie  impietatem. Iurant enim regibus suis, et fidem quam pollicentur preuaricantur, nec metuunt uolumen illud iudicii Dei, per quod indicitur maledictio. Multaque est penarum comminatio super eos, qui iurant in nomine Dei mendaciter. Que igitur spes talibus populis contra hostes laborantibus? Eritne fides ultra cum aliis gentibus in pace credenda? Quod fedus non uiolandum? Que in hostibus iurata sponsio permanebit, quando nec ipsius propriis regibus iuratam fidem conseruant? Quis enim adeo furiosus est, qui caput suum manu propria desecet? Et illi, ut notum est, immemores salutis sue propria manu seipsos interimunt, in semetipsos propriosque reges suas conuertendo uires. Et dum Dominus dicat: Nolite tangere christos meos . Et Dauid:  Quis, inquit, extendet manum suam in christum Domini, et innocens erit?  Illis nec uitare metus est periurium, nec regibus suis inferre exitium. Hostibus quippe fides pacti datur, nec uiolatur. Quod si in bello fides ualet, quanto magis in suis seruanda est? Sacrilegium quippe est si uioletur a gentibus regum suorum promissa fides, quia non solum in eos fit peccati transgressio, sed et in Deum quidem, in cuius nomine pollicetur ipsa promissio. Inde est, quod multa regna terrarum celestis iracundia ista permutauit, ut impietate fidei et morum alterum ab altero solueretur. Unde et nos cauere oportet casum huiusmodi gentium, ne similiter plaga feriamur precipiti, et pena puniamur crudeli. Si enim Deus angelis in se preuaricantibus  non pepercit, qui per inobedientiam celeste habitaculum perdiderunt: unde et per Isaiam dicit: Inebriatus est gladius meus in celo : quanto magis nostre salutis interitum timere debemus, ne per infidelitatem eamdem seuientis Dei gladio pereamus? Quod si diuinam iracundiam uitare uolumus, et seueritatem eius ad clementiam reuocare cupimus  ne una cum eis qui eadem coniuratione nituntur par pena perditionis constringat, quos in pernicie praua societas copulat. Si placet omnibus qui adestis hec tertio reiterata sententia, uestre uocis eam consensu firmate. Ab uniuerso clero et populo dictum est: »Qui contra hanc uestram definitionem presumpserit, anathema, maranatha, hoc est perditio in aduentu Domini sit, et  cum Iuda Iscarioth partem habeat, et ipse, et socii eorum. Amen.« Et nunc . . . . . . . . . . . . . . . . . . . . . . . . »Quanquam in concilio anteriori quod anno primo gloriosissimi principis nostri de huiusmodi re fuerit promulgata sententia, tamen placet iterare  quod conuenit custodire. Itaque regis uita constante nullus sibi aliquo opere uel deliberatione, seu cuiuscunque dignitatis laicus, seu gradu episcopatus, presbyterii, aut diaconii consecratus, ceterique clericatus officiis deditus, regem prouideat contra uiuentis regis utilitatem, nullo blandimento uel suasione per eamdem  spem aut alios in se trahat, aut ipse in alium acquiescat. Iniquum enim et ualde exsecrabile a Christianis debet haberi, futuris temporibus illicita prospicere, et uite sue ignaros uentura disponere.« Et rursus:  Confinitimi hostium sacerdotes, preter eos qui regia potestate licentiam accepere, quodlibet mandatum ad gentem extraneam occulte accipere uel dirigere non presumant: qui autem deprehenditur atque conuincitur, denuntietur principibus, apud concilium condigna animaduersione multabitur. Qui enim iam dictis Dei et Domini nostri Iesu Christi, beatissimorumque apostolorum Petri et Pauli, et ceterorum sanctorum Patrum monitis contraire tentauerit, sciat se procul dubio diabolum habere ductorem; et quia Iesum habere noluit, profecto  Barabbam habebit.

Quapropter, reuerendissime domine, hec et huiusmodi considerantes, ad gratiam serenissimi regis et domini nostri reuerti non dedignemini, recolentes qualem ei iureiurando polliciti estis fidelitatem. Scriptum quidem est, dicente Domino: Non assumas nomen Dei tui in uanum: quoniam non habebit Dominus insontem eum, qui nomen eius in uanum assumpserit . Memores estote regie dignitatis, memores estote et uestri ordinis. Erimus enim in quantum possumus, si iubetis, in his fautores. Erimus et fidelissimi adiutores. Nihil dubites, pater mi, non expedit quidem: diligimus enim, Deo teste, bonum pacis, et ad fructum festinamus peruenire caritatis. Non etenim omnis pax eadem pax est; est namque  salutaris pax, inuenitur et noxia: salutaris quidem pax est de qua Dominus ait in Euangelio: Pacem relinquo uobis, pacem meam do uobis . Et quia dissimilem agnouerat, subdidit: Non quomodo hic mundus dat ego do uobis . Item bona pax est quam angeli pastoribus nuntiauere, dicentes: Gloria in excelsis Deo, et in terra pax hominibus bone uoluntatis . Et de qua ait beatus Paulus apostolus: Christus est pax nostra, qui fecit utraque unum . Rursus iniqua pax est, de qua . . . . . . . . Cum fortis armatus custodit atrium suum, in pace sunt omnia que ipse possidet . An non ipse diabolus quem per fortem intelligimus armatum, pacem Domino querebat, cum procidens ante eum, scilicet fortiorem, diceret:  Iesu, Fili Dei altissimi, adiuro te per Deum ne me torqueas?  Sed quia eam iniuste quesiuit, impetrare apud eum minime meruit. Beatus quoque Dauid noxiam putans pacem impiorum ait: Quia zelaui super iniquos, pacem peccatorum uidens . Sicut enim angeli bonorum pacem utilem iudicabunt, sic iste impiorum inutilem iudicabat. Unde cum magna discretione pax est inquirenda, ut et salutarem omnimodis firmare laboremus, et inutilem uitare ualeamus. Melius itaque est nobis aduersarios utcunque tolerare, quam cum ipsis inique pacisci, dicente Domino: Cauete a fermento  Phariseorum, quod est hypocrisis . Dicit enim beatus Paulus apostolus: Si fieri potest quod ex uobis est , id est ex uestra parte; ac si diceret: Quidquid mali homines faciant, uos semper illorum salutem querite, opportuna docete, inutilia quamuis ingrati arguite, et si fieri potest, corrigere studete. Hec est enim utilis pax, quam si despexerint, non ideo nobis a rectitudine conuenit deuiare: nam a bono recedere, et alienis erroribus implicari inutile conspicitur. Scriptum quippe est: Qui tetigerit picem, coinquinabitur ab ea: et qui communicauerit superbo, induetur superbia .

Ad tramitem ergo uere pacis, id est, Domini nostri Iesu Christi, sanctorumque Patrum exempla,  uel documenta, sincera mente conueniamus; fidelitatem regiam, ut ipsos docere cognoscimus, firmiter teneamus; nosque in Dei omnipotentis seruitio, nostrique senioris obsequio. ac fidelium confratrum suffragio paratissimos instituamus, et quoscunque possumus ad hec omnimodis inuitemus. Qui uero talibus monitis rebelles exstiterint, inter hos iam non est pacis uinculum inserendum, sed separationis consilium perquirendum, ut aliquem ex ipsis ad societatis possimus perducere gratiam, ne simul omnes pereant in culpa. Hanc quidem immittere separationem, ipsius Saluatoris quod iam premisimus, sacro cogimur exemplo. Quoniam ualde dignum est, ut eum qui se iustitie dari uult, ab eis qui noluerint separare curemus. Quia si cum ipsis in errore  permanserit, neque illum prodiderit, et ipse cum illo pariter interibit. Sicut enim bonorum consortio multi proficiunt, sic malorum societate plurimi pereunt. Namque malorum collegium cuiuscunque . . . . . . . . . . . . . . . . multorum hominum nequitiam quasi unius imbecill . . . . iudicandum scriptum est: Omnes gentes quasi non sint, sic sunt coram eo; et quasi nichili et inane reputate sunt ei . Sed nec in arcis . . . . quarumlibet munitionum in huiusmodi confidendum est presidio, quia, ut propheta ait: Si exaltatus fueris ut aquila, et si inter sidera poneres nidum tuum, inde detraham te, dicit Dominus . Diuitie quoque si affluant, nolite cor apponere ; ne aliquando uidentes irrideant dicentes: Ecce homo qui non posuit Deum  adiutorem suum; sed sperauit in multitudine diuitiarum suarum, et preualuit in uanitate sua . Neque enim ducimus superfluum amicos acquirere, edificia utiliter erigere, possessa custodire, et honesta in omnibus seruata moderatione proficere, sed his fretus auxiliis aliquatenus superbire, incommodum utique iudicamus. Ait enim Dominus in Euangelio: Non in abundantia uniuscuiusque uita est super terram ; et item: Miser, hac nocte repetent a te animam tuam; que autem parasti, cuius erunt?  Itaque: Spera in Domino, et fac bonitatem, et inhabita terram, et pasceris in diuitiis  eius. Delectare in Domino, et dabit tibi petitiones cordis tui. Reuela Domino uiam tuam, et spera in eo, et ipse faciet .

His et similibus sanctarum Scripturarum sermonibus inuicem exhortantes, ad meliora nos prouehere non tardemus, et quos nobiscum trahere non ualemus, hos saltem ad deteriora prosequi formidemus, dicente Apostolo: Infidelis si discesserit, discedat . Ille enim ab altero reuera discedit, qui nequiorem uiam eligit; qui uiam Domini relinquit, et per deuia errabundus incedit. Nam ad precipitium cum amico descendere, non sani capitis est sed dementie: nec societatis ualet gratia, ubi nulla est adiuuandi fiducia.

Sed ne nobis solummodo consulere uideamur,  ad ceteros etiam redeamus. Secundi quoque ordinis milites ita nos admonere oportet, ut diuina iugiter mandata custodiant, suique regis fidelitatem, quam iurando promiserant, inuiolabilem teneant, et sue legis transgressores nullo modo efficiant. Que etiam in ipso sui exordio de regum infidelitate omnino castigat, et qualis transgressoribus pena debeatur, insinuat, quantaque sit regum excellentia demonstrat; nam, si quis horum mandatorum obseruator exstiterit, maximum et in presenti seculo decorem acquirere, et in futuro sue anime lucrum felicitatis adipisci merebitur. Qui autem in his repugnando mortis iudicium incurrerit, periculum sue anime procul dubio sustinebit . . . . . . . . . . . . . . . . . . . quam quod constitutum est uobis  . . . . . . . . . . . . . . Heu, heu! quid de episcopo qui sibi commendatos, quin etiam et commissos contra diuini eloquii preceptum, contraque promissum sacramentum, contra secularem quoque legem, in qua etiam mortis periculum assignatur, regi precipit repugnandum? Quis de illorum animarum dispendio luet supplicium? Restat omnino ut cuius exemplo uel documento periclitate fuerint, de ipsorum manibus requirantur: predia quoque et facultates ecclesiarum, siue res pauperum, cuius exigentibus culpis deuastate fuerint, ad ipsius interitum preualere potuerint. Fateor enim coram Deo, plus propter diuina precepta, sanctorumque Patrum monita, quam pro alicuius terreni commodi desiderio, aut rebellantis inimicitia me eius assequi uelle  fidelitatem. Ait enim Dominus in Euangelio: Quid prodest homini si uniuersum mundum lucretur, anime uero sue detrimentum patiatur?  Audi beatam Susannam clamantem: Melius est mihi absque opere incidere in manus hominum, quam peccare in conspectu Domini . Et beatus Dauid: Melius est modicum iusto, super diuitias peccatorum multas . Salomon quoque ait: Melius est buccella sicca cum gaudio, quam tota domus plena uictimis cum iurgio . Quapropter Dominum Iesum Christum suppliciter imploremus, ut qui beato Petro mergenti manum  ut erigeret, porrexit, a cunctis nos malis eripiat, et ad rectitudinis semitam perducat. Amen.






EPISTOLA II. AD OMNES FIDELES DIeCESIS SUAE

ATTO gratia Dei humilis episcopus, cunctis fidelibus in nostra parochia consistentibus salutem et gaudium.

Nuper in uigilia octaue Domini quemdam sermonem his qui presentes erant, Deo donante, retulimus, quem uobis dirigere necessarium estimamus. Heu! quia sunt multi in uestris partibus, qui diuina seruitia contemnunt, et auguria, uel celi signa, seu uanas precantationes intendunt, nec metuunt  illud quod Dominus de Iudeis ait: O generatio incredula et peruersa, signum querit , etc. Beatus quoque Paulus clamat apostolus: uidete ne quis uos seducat per philosophiam et inanem fallaciam secundum traditiones hominum, secundum elementa mundi, et non secundum Christum . Et alibi: Quomodo conuertimini iterum ad infirma et egena elementa, quibus denuo seruire uultis? Dies obseruatis et menses, et tempora et annos; timeo ne forte sine causa laborauerim in uobis . Psalmista quippe dicit: Filii hominum, usquequo graues corde; ut quid diligitis uanitatem, et queritis mendacium ; et iterum: Beatus uir cuius est nomen Domini spes eius, et non respexit in uanitates et insanias falsas .  ualete in Domino.



EPISTOLA III. AD PLEBEM uERCELLENSEM

ATTO Christi misericordia humilis episcopus, cuncto populo nostre diecesis sancte matris uercellensis Ecclesie, nostris dilectissimis filiis pax, salus et gaudium in Christo Iesu Domino nostro.

Noueritis igitur quia et per ipsum Christum Dominum atque sanctos apostolos seu prophetas, siue sanctos reliquos doctores, audiuimus plurimos uenturos esse pseudoprophetas, qui, quod grauissimum est, subuertere a uia ueritatis multos studebunt, ita ut eos in perniciem perducant, qui illis crediderint. Unde quia non solum prodigia diuersaque signa tunc temporis facientibus seu philosophicis  dogmatibus falsa defendentibus  , uerum etiam non tam facile iustum habetur cor, ut etiam quibusdam simplicia atque bruta referentibus tantummodo uerba credere omnino festinetis, eosque, heu miserrimi! diabolico errore decepti, prophetas nominetis, relinquentes sanctam matrem uestram Ecclesiam, seu sacerdotes per quos ad eternam peruenire debetis salutem. Quocirca his uisis litteris, auditis uel cognitis, si quis uestrum forte, quod absit, deinceps huiuscemodi nefas perpetrauerit, sciat se omnimodis damnandum, et non habeat licentiam manducandi quid coctum, nisi panem, nec  bibendi uinum, quousque ad suam sanctam matrem, scilicet uercellensem Ecclesiam, nostramque presentiam ad satisfactionem, ueramque penitentie humilitatem iudicandus adueniat. Si quis autem superbia inflatus contra hoc agere tentauerit, sciat se ab Ecclesie liminibus pellendum, et a sancta communione extraneum; omnibusque fidelibus abominandum, donec sancte Ecclesie susceperit correptionem, tam ipse quam omnes qui ipsi communicant, postquam eum talem cognouerint; sacerdotum uero si quis fortasse, quod Deus auertat, tali abominatione pollutus fuerit, nullum diuinum audeat usurpare mysterium, donec dignam Deo, nostro iudicio persoluat satisfactionem.



EPISTOLA Iu. AD OMNES FIDELES SUAE DIeCESIS.


ATTO gratia Dei humilis episcopus, uniuersis fidelibus nostre Ecclesie, nostrisque dilectissimis filiis pax sit et gaudium.

Si enim sincero corde que a sanctis Patribus tradita cognoscuntur, a uobis inuiolata seruantur, magnam nobis in hoc preparatis letitiam. Si autem, quod absit, diuersis erroribus uos cognouerimus deprauatos, grandis inde meror nostro cordi accumulabitur. Nam si abiectio discipuli, magistri est detrimentum, quanto magis preuaricatio filiorum patris ualet esse periculum? Sic nos omnipotens pater degere concedat, ut utrique de utroque remuneremur, ne damnandi iudicemur. Igitur audiuimus inter uos nouum quemdam surrexisse errorem,  ut dicatis sexta feria otio esse uacandum, et epulis, uel conuiuiis abutendum; et cum ipse omnium Redemptor eumdem diem tristiorem pre cunctis duxerit, et tanta pro nobis opprobria sustinuerit, uos iocis incumbere, et otia sectari studeatis. Apostoli etiam ceterique fideles tam tristem eumdem duxerunt diem, ut per diuersas latebras fugitantes uix duo simul reperirentur. Nec epularum poterat fieri mentio, quibus uite iam pene adheserat desperatio. Eadem quoque die sol tenebris amictus lumen obduxit, et ipsa elementa turbata turbationem totius ostenderunt mundi. Nam si diem Dominicum ob uenerabilem Resurrectionem Domini nostri Iesu Christi, seu apostolorum ceterorumque fidelium letitiam non solum in Pascha  celebramus, uerum etiam per singulos circulos hebdomadarum ipsius diei imaginem frequentamus; demens est, qui sextam feriam, qua Dominus crucifixus est, per omnes hebdomadas ob illius imaginem cum abstinentia et compunctione meroris abnegat celebrandum. Labor denique impedimentum dicitur. In magno ergo eo die Christus fuerat labore, qui tanta ab impiis tormenta pertulerat. Similiter etiam omnes eius fideles, quod fugientes intus dolor, a foris premebat angustia, nec feriandi dabantur inducie, quibus talis parabatur  iniuria. Fugite ergo, fratres, ab hac stultitia: sufficit enim uobis diem Dominicum, et alias celeberrimas et a sacerdotibus approbatas festiuitates obseruare. In quibus ideo feriare debetis, ut a secularibus negotiis expediti, liberius Dominum eiusque sanctos collaudare uel predicare, eisque deseruire possitis. Nam sexta feria melius est laborare panem, unde et tuam et alienam reficere possis esuriem, quam otiosis manibus sedens inanes fabulas garrulo ore iactare.



EPISTOLA u. AD AZONEM EPISCOPUM.

Summa deuotione colendo domno AZONI reuerendissimo et sanctissimo presuli ATTO gratia Dei humilis  episcopus, uesterque fidelissimus, orationum instantiam cum deuoto famulatu.

Deus omnipotens, qui uos in pastorali throno locare dignatus est, ipse uos iugi opitulatione adeo custodire dignetur, ut sacerdotalis honor cunctos uestros dirigat actus, rursumque uestris sacris actibus sacerdotalis ordo prefulgeat. Quod autem uestra prudentia nostram hebetem dignata est  paruitatem, quare quemdam nostre Ecclesie filium a filie suscipientis se de sacro fonte prohiberemus nuptiis. Insuper si aliquod capitulum repertum haberemus, uobis dirigere mandastis. Scitis, domini mei, quia in carnalibus nuptiis non tantum spiritualis, sed etiam secularis lex est inquirenda. Igitur Luitprandus catholicus rex huius in qua degimus patrie,  tale cum consensu illius temporis procerum uel iudicum capitulum promulgauit : »Hoc censuimus atque precepimus, ut nullus presumat commatrem suam uxorem ducere, sed nec filiam quam de sacro fonte leuauit; neque filius eius presumat filiam illius uxorem ducere, qui eum de fonte suscepit; quia spirituales germani esse noscuntur: et qui hoc malum facere tentauerit, perdat omnem substantiam suam. Et filii qui de tali illicito matrimonio nascuntur, heredes esse non debent, sed propinqui parentes. Ubi autem inuenti fuerint, qui supra scripta illicita coniugia contraxerint, in presenti separentur, et pene suprascripte subiaceant.«

Lex etiam, que Salica dicitur, hoc continet.  »Uxorem patris si quis acceperit, mortis periculum incurrat, et de preteritis coniunctionibus, que inceste esse uidentur, per precationem episcoporum iussimus emendare. Qui uero episcopum suum noluerit audire, et excommunicatus fuerit, perennem conditionem  apud Deum sustineat, et de palatio nostro omnino sit extraneus, et omnes res suas parentibus legitimis amittat.« Romani quoque principes totius pene monarchie dominantes, quorum legem etiam nobis sacerdotibus in multis conuenit obseruare, talia instituta de coniugiis loquentes dedere.  »Sed si qua per adoptionem soror tibi esse ceperit, quandiu quidem constat adoptio, sane inter te et eam nuptie consistere non possunt.« Et item: »Si aduersus ea que diximus aliqui coierint, nec uir, nec uxor, nec nuptie, nec matrimonium, nec dos intelligitur. Itaque qui ex tali coitu nascuntur, in potestate patris non sunt, sed tales sunt, quantum ad patriam potestatem pertinet, quales sunt ii quos mater uulgo concepit. Sequitur ergo ut et dissoluto coitu, nec dotis exactioni locus sit, et alias penas patiantur, que sacris constitutionibus continentur.« Nulla denique adoptio talis esse poterit, quam hec per quam homines filii Dei efficiuntur. Hec est enim adoptio, que emancipari non potest. Unde beatus Paulus ait apostolus: Qui predestinauit  in adoptionem filiorum per Christum Iesum, in ipsum secundum propositum uoluntatis sue in laudem glorie gratie sue . Cuius adoptionis participem nemo ambigit eum qui secundum sacramentorum ordinem pueros baptizantibus offert, quique pro ipsis secundum catholice fidei normam, non quemadmodum de altera, sed sicut de propria, in prima persona respondent, quia per sacram adoptionem iam illorum coniunctus est spiritus. Rursumque ex sacro fonte, quasi ex matris utero post baptismum a sacerdotibus ipsis ad instruendum committuntur. Nam sicut carnales nostri parentes nostre generationis ministri sunt, secundum quod beatus Clemens in suis Decretalibus asserit, sic huiusmodi ministri sunt sacre regenerationis. Deus auctor in  utrisque consistit, sicut scriptum est: Unicuique sicut Dominus dedit. Ego plantaui, Apollo rigauit, sed Deus incrementum dedit . Illi namque, qui, ut superius diximus, erga pueros agunt, spiritualiter plantant, et patres sunt. Qui autem rigant, ministri ecclesiarum sunt, sacramenta conferentes baptismatis. Dominus autem incrementum dat in omnibus, siue in spiritalibus, siue in carnalibus profectibus.

Legitur etiam in libro Codicum, quod est Romane legis, ita: »Nihil aliud sic inducere potest paternam affectionem, et iustam nuptiarum prohibitionem, quam huiusmodi nexus, per quem Deo anime eorum copulate sunt.« Item ex Nouella : »Si qui nefarium atque damnatum matrimonium  contraxerint, et ex priori matrimonio liberos non habuerint, statim suis facultatibus careant, et dos fisci iuribus uindicetur. Post publicationem autem, et cinguli sui patiantur amissionem, et in exsilio puniantur. Quod si uilior sit persona, corporali questioni subsistat, et uxor eius contra leges nupta easdem penas patiatur. Hec post biennium ualeant; nam biennii indulgentia illis prestita est, qui iam contraxerunt contra leges matrimonia, ut infra biennium separentur. Quod si non fuerint separati, sed perseuerauerint in toto biennio, penis in primo capite dictis subiiciantur.« ualde enim turpe est, ut quod religionis causa seculares leges custodire contendunt, hoc sacerdotes Dei infringere  querant. Sed neque summi pontifices seculares leges adeo respuendo contriuere, cum noster atque ipsorum Dominus ac Magister dicat: Non ueni legem soluere, sed adimplere . Item sanctissimus papa Calixtus : »Nec eos uiros, quos leges seculi reiiciunt, suscipere debemus. Ipsam quoque infamiam, qua aspersi sunt, delere non possumus, sed animas eorum per penitentiam publicam et Ecclesie satisfactionem sanare cupimus.« Item Dionysius: »Infames omnes esse censemus qui suam Christianam preuaricantur legem.« Item Entychianus: »Similiter prohibemus ut nulle cause a iudicibus ecclesiasticis audiantur que legibus non continentur uel que prohibite esse noscuntur.« Hic et sanctissimus Iulius papa confirmat.  Beatissimus etiam Gregorius multa Romane legis capitula confirmans, suo inseruit registro. Ergo, domine mi, absonum esse uidetur, ut spiritalis affinitas carnalibus amplexibus deseruire cogatur: ait enim beatus Paulus apostolus: uos enim in libertate uocati estis, fratres; tantum ne libertatem in occasione detis carnis , et iterum: Qui seminat in carne sua, de carne metet corruptionem: qui autem seminat in spiritu, de spiritu metet uitam eternam . Et rursus: Ubi spiritus, ibi libertas . Et in Leuitico: Omnis consecratio que offertur, ab homine non redimetur , ne nostris usibus succumbendo, sacratum exsecrabile fiat.

Sed et si hec cuncta que superius tale reprehendentes  coniugium diximus, deficerent, satis ad id reprimendum etiam remanerent. Nam adeo huius religionis causa hactenus est abolitum, ut non tantum litteratis, uel prudentibus, sed etiam ipsis rusticis moris causa profanum iam uideatur, ut sicubi peccatis exigentibus aliquid tale audierint, ideo scandalizentur. Unde graue committentibus peccatum exoritur. Ait enim Dominus: ue homini illi per quem scandalum uenit ; et beatus Paulus: Prouidemus enim bona non solum coram Deo, sed etiam coram hominibus ; et item: Sine offensione estote Iudeis, et gentibus, et Ecclesie Dei ; et rursus: Si esca scandalizat fratrem meum, non manducabo carnem in eternum, ne fratrem meum scandalizent ; et iterum: Nemo quod suum est querat, sed quod alterius . Plures nempe offendit, qui antiquas consuetudines a religiosissimis et prudentibus obseruatas immutare uel abradere presumit: cum beatus dicat Isidorus : »Consuetudo est ius quoddam moribus institutum, quod per legem suscipitur cum deficit lex. Non differt utrum scriptura an ratione consistat, quando et legem ratio commendat. Porro si ratione lex constat, lex erit omne iam quod ratione constiterit, duntaxat quod religioni congruat, quod discipline conueniat, quod saluti proficiat.« Beatus quoque papa Gregorius, cuius institutionibus pene totus regulatur orbis, ait registri parte prima : »Et nos iuxta seriem relationis uestre consuetudinem, que tamen contra fidem catholicam nichil usurpare dignoscitur, immotam permanere concedimus, siue de primatibus constituendis ceterisque capitulis, exceptis his qui ex Donatistis ad episcopatum perueniunt.« Sed et beatissimus Augustinus, de cuius prati oleribus omnis Dominicus pascitur grex, scribit ad inquisitionem Ianuarii : »Ipsa quoque mutatio consuetudinis, etiam que adiuuat utilitate, nouitate perturbat.« Quapropter que utilis non est, perturbatione infructuosa, consequenter noxia est. Apparet ergo quod consuetudo que fidei catholice, uel secularibus legibus non obest, omnimodis seruanda sit, quod Theodosiano confirmatur edicto. Sed hec  de qua nunc agitur consuetudo, nec catholice fidei, nec ulli Christianorum legi penitus impugnat. Licet tamen quedam leges sint in quibus hec specialiter non contineantur, sed nulla est que huic impugnare uideatur. Quapropter ideo de hac multos tacuisse antiquitus credimus, quia in noua quasi religione baptismatis, nullus Christianus talia presumere conabatur; nec iudicauere interdicendum, quod non credebant presumendum. Nam iusto lex non est posita, sed iniustis . Attamen nobis, quibus licet indignis discernendi imposita est conditio, ut diuidamus inter mundum et immundum, et lepram, talia conuenit declamare, ne tacentes a Domino per prophetam arguamur, dicente: Canes muti non ualentes latrare , ne populi  consentire flagitiis uideamur, et reprehensibiles efficiamur, dum aliorum reprehendere nequitiam dissimulamus. Sed in omnibus exhibeamus nos sicut Dei ministros ; quia scriptum est: Ne communicauerit peccatis alienis ; et rursus: Et immundum ne tetigeritis .

Quod autem ex Domini sententia dicitis: Quod Deus coniunxit, homo non separet , hec religio modis omnibus custodienda uidetur; sed non omnes qui coniuncti sunt Dominus coniunxit. Eorum tamen quos ipse coniunxit bona est copula, quippe nec legibus obest, nec catholicorum usus conturbat. Sed est honorabile connubium et torus immaculatus , sicut beatus Paulus ait apostolus: His namque qui matrimonio iuncti sunt, precipio, non ego,  sed Dominus, uxorem a uiro suo non discedere: et uir uxorem suam non dimittat . uidete quod dicit his qui matrimonio iuncti sunt. Matrimonium enim est coniugum iusta conuentio et conditio; eos uero qui nefario et exsecrabili coitu contra leges et mores permiscentur, omnino separari oportet, quoniam nec uir nec uxor poterit esse in huiusmodi. Ait enim Dominus in Euangelio: Si dextera manus tua scandalizet te, abscide eam et proiice abs te . Quid enim melius per scandalizantem dexteram quam male appositam uxorem intelligimus? Et iterum: Omnis qui reliquerit domum, uel fratres, aut sorores, aut patrem, aut matrem, aut uxorem propter nomen meum, centuplum  accipiet et uitam eternam possidebit ; et Paulus apostolus: Non est enim seruituti subiectus frater aut soror in eiusmodi; in pace autem uocauit nos Dominus . Dominus etiam diuortium prohibens, fornicationis causam excepit, dicens: Excepta fornicationis causa , cuius, ut scitis, duo sunt genera, de quibus nobis per omnia modo non conuenit disputare. uestrum unde fidelem, nostrum scilicet filium, o domine mi, uerbis affabilibus et mellifluis, sicut bene nostis, consulere non dedignemini: quatenus relictis prioribus ad meliora pertingere queat. Bene namque scitis quia omnis disciplina in presenti quidem uidetur non esse gaudii, sed meroris; postea autem fructum pacatissimum exercitatis per eam reddet iustitie . Et Iacobus apostolus: Scire debet, quoniam qui conuerti fecerit peccatorem ab errore uie sue, saluauit animam eius a morte, et operit multitudinem peccatorum .

Quod autem uestra nobis innotuit magnificentia, quia multi maiores et inferiores in hoc regno sint, qui tales uxores habent, quos etiam nobis intimare polliciti estis, Deo teste, hoc incognitum manet apud nos, et ualde nouum uidetur. Sed si qui sint qui talia agunt, aut raritate nobis obscurum est, aut dissimulatione contectum. uerumtamen in istis partibus nullum preter hunc aliquando audiuimus: tamen et si multi essent qui hoc agerent, Dominica debuerat precellere sententia: Non sequeris turbam ad faciendum malum, nec in iudicio plurimorum  acquiesces sententie, ut a uero deuies ; et Paulus: Si adhuc hominibus placerem, Christi seruus non essem ; et Iacobus apostolus ait: Quicunque ergo uoluerit amicus esse seculi huius, inimicus Dei constituitur . Et Moyses negauit se esse filium filie Pharaonis, magis eligens affligi cum populo Dei, quam temporalis peccati habere iocunditatem, maiores diuitias estimans thesauro Aegyptiorum improperium Christi . Secundum decretum autem Celestini pape, docendus est populus, non sequendus. Sed et si nec lex ualet, nec consuetudo proficit, saltem ipsa ratio procedat.

Inter compatres et commatres interdicta esse coniugia euidenter omnes testificant. Cum huius sacramenti  mysterium non specialiter in ipsis, sed in eorum filiis celebratur. Nam et ipsi sequestratim esse possunt. Quis ergo hoc dicere audeat, quod absentes hoc sacramentum constringat? Presentibus autem, in quibus celebratur non pertineat? Quod etiam ipsius uocabuli uis manifestat. Quid enim compater uel commater sonat, nisi simul pater, aut mater? Si ergo simul patres aut matres sunt, cui simul patres uel matres sunt, omnes eorum filii uel filie fratres uel sorores ipsius erunt. Increpans enim Dominus Scribas et Phariseos ait: ue uobis, Scribe et Pharisei, stulti, et ceci, qui dicitis: Quicunque iurauerit in altari nichil est, quicunque autem iurauerit in dono, quod est super illud, debet. Ceci, quid  enim maius est; donum, an altare quod sanctificat donum? Qui ergo iurat in altari, iurat in eo, et in omnibus que super illud sunt. Et qui iurauerit in templo, iurat in illo, et in eo qui habitat in ipso . uidetur ergo nobis, quod huiusmodi adoptio, si pertinet ad parentes, magis pertineat et ad filios, et si nec ad filios, profecto nec ad parentes pertinere uidetur. Hec itaque intendentes, predictum Theodericum a tali toro suspendimus, non tamen coniugium penitus interdiximus, nec aliter excommunicauimus, donec in domini archiepiscopi et uestram, ceterorumque nostrorum uenerabilium confratrum audientiam ueniamus. Non quod de rectitudinis dubitemus modo, sed ut maiori auctoritate firmetur assertio plurimorum. Sepe etenim  delinquentibus, dum uulnus facinoris premitur, reproba uidetur sententia medicantis; et dum peruersi criminis neuum diluere nolunt, ad diluentis iniurias currunt. Quorum detractiones a nobis extorquemus, cum plurimorum sententiam interim exspectamus, sicut beatus Paulus ait ad Timotheum: Irreprehensibilem te exhibe, ut is qui ex aduerso est, uereatur, nichil habens malum dicere de nobis . Dum enim, domine, cum isto agitur, non solum cum ipso, sed pro omnibus huiusmodi laboratur. Lex enim non admittit personam; si enim huic licet, euidenter omnibus licet; et si huic prohibitum sic erit, nullus se in postmodum de ignorantia excusabit.

Innotuistis etiam nobis esse aliquos talibus nuptiis  perplexos, qui pro nullius excommunicatione suas deserant copulas. Utinam, domine, nos iniunctum officium implere ualeamus. Illi quidquid faciant, nos saltem nosmetipsos liberare curemus. De talibus quippe Ioannes clamat apostolus: Qui autem non est ex Deo, non audit nos . In hoc ergo cognoscimus spiritum ueritatis et spiritum erroris. Deus pacis et caritatis ita uos sibi copulare dignetur ut in his que eius sunt boni procuratores existentes, nullius caliginis obscuritate torpeat; sed diuino illustrati fulgore, sic in presenti ualeatis uinea laborare, ut in futuro mereamini euge Dominicum audire.





EPISTOLA uI. GUNZONIS LEuITAE NOuARIENSIS AD ATTONEM.

 Domno ATTONI pontificali reuerentia colendo, GUNZO Nouariensis Ecclesie leuitarum extimus, debite uenerationis seruitium.

De eo quod celsitudo uestra paruitatem meam  consulere dignata est, ideo hactenus respondere distuli, ut diutina meditatio firmiora daret responsa. Et, quamuis dignitati uestre omnimodo pateat, clarissimum rescriptum ab apostolica sede Theodoro Ticinensi episcopo in medium proferri placuit. Zacarias episcopus seruus seruorum Dei, reuerendissimo et sanctissimo fratri Theodoro episcopo ecclesie Ticinensis. Pittacium, quod nobis tua ueneranda fraternitas obtulit, per quod nos sciscitari curasti, si licet filium, cuius pater alterius filiam ex sacro baptismate susceptam, id est, spiritualem  eiusdem patris filiam, quod dici crudele est, in matrimonio accipere, quod apud te enormiter asseruisti  contigisse. Sed bene tua sancta fraternitas compertum habet, quod Dominus per Moysen precepit,  * dicens: Turpitudinem patris tui non reuelabis. Turpitudinem matris tue non reuelabis. Turpitudinem sororis tue, et turpitudinem filie patris tui non reuelabis. Turpitudo enim tua est . Turpitudinem enim reuelare dicitur, dum a propria consanguinitate precipimur abstinere: multo magis a spiritali patris nostri filia, omni occasione aut argumento seposito  , sub nimia districtione nos cauere conuenit, ne in iram diuini examinis incidat, si quis tali facinori * mistus, minime restrinxerit frena luxurie. Unde et omnes omnino cauere debent talis sceleris commistionem, ne in eternum pereant. Sed hos qui huius perniciose temeritatis, anime sue salutem despicientes, impiissimo se miscuere matrimonio, per omnia tua fraternitas studeat  separare, et penitentie digne submittere, quatenus ab eterna erutas damnatione animas eorum lucreris, prestante Domino et  Deo Saluatore nostro Iesu Christo.

Non igitur latet prudentiam tuam non solum illos ecclesiastica censura feriendos qui nefario se coniugio polluere, sed illos quoque qui huius sceleris auctores fuerunt: illum uidelicet qui alterius carnalis et alterius spiritualis pater cognoscitur. Hic etenim tanto maiori penitentie debet submitti quanto maiorem auctoritatem in causa habuisse probatur. De filiis autem horum isdem uenerabilis pater eidem Theodoro episcopo rescribit, non teneri eos crimine parentum.





EPISTOLA uII. AMBROSII MEDIOLANENSIS PRESBYTERI AD ATTONEM.


Inuictissimo curie celestis athlete, ac supernorum ciuium cetibus aggregato, ATTONI ter beatissimo pontifici, humilis Christi famulus, uesterque fidelissimus  AMBROSIUS presbyter licet indigne sanctus honore in sancta Mediolanensi Ecclesia, continuum debite seruitutis obsequium cum felicitate perenni.

A uestra sanctitate nuper delegati apices, quibus uestra sanctitas nostrique memoria in sacris uestris orationibus signabatur, ineffabili nos iocunditate undique munitos reddidere; cum nos uidelicet abiecti  et repudiati * sanctorum pedum uestris nec simus * equandi calceamentis; quomodo ergo tam religiosi et tam potentis domini ac patris digni sumus memorari orationibus? Sed uos illius credimus memores sententie que dicit: Deus non laborat in magnis, nec fastidit in minimis. Ceterum nulli dubium est, quod diuinus Spiritus in pectore uestro habitans, ad cuncta sancta opera uos reddat promptissimos.

 Coniugium denique illud, super quo nostram pusillitatem consuluistis, a nostris doctoribus et sacerdotibus scitote omnino prohiberi, quia spirituales fratres, quod uos quoque asseruistis, uocantur: secularis quoque lex, ueluti a quodam legislatore audiui, hoc interdicit. In decretis nichilominus Zacarie pape capitulo 3 continetur: »Ut neque presbyteram neque diaconam, nec commatrem spiritalem quis in coniugium ducat.« Ubi datur intelligi, quod neque spiritalis patris filiam cuilibet in matrimonium liceat sortiri. uerum si placet dominationi uestre, uestris rescriptis pandite nobis quas debemus intelligere eas, quas predictum capitulum presbyteram aut diaconam appellat, quia nos omnimodo  latet. Assiduis orationibus uestris sibi commendatos uos longo Christus tempore saluet.



EPISTOLA uIII. ATTONIS AD AMBROSIUM SACERDOTEM.

ATTO gratia Dei humilis episcopus, domno AMBROSIO reuerendissimo et sanctissimo sacerdoti, deuotas in Christo orationes cum uinculo caritatis.

uestre sanctitati, quoniam pro nostra imbecillitate Omnipotentem nouimus exorare, immensas coram Deo mercedes exposcimus. Sacris prostrati uestigiis id ipsum instanter fieri in postmodum imploramus. Nos quoque, licet imparibus meritis, uestris tamen confisi uirtutibus, hoc etiam pro uobis omnimodis agere non omittimus. Crebre namque  uestri corporis, cum audiuimus, infirmitates quasi proprios terebrant artus. Sed beatum Paulum uos intendere credimus, ubi ait: Cum enim infirmor, tunc fortior sum . Deus Pater Domini nostri Iesu Christi sic uos sustentet et uerberet, ut nec aduersa deiiciant, nec prospera reddant elatum. Plures denique iterum grates referimus, quia de his omnibus que uobis mandauimus, abunde nos instruere curastis. Preterea miramur omnino, cur ingens fons inter tantos profluentes constitutus, uicinum alicuius uix desudantis uene perquirat liquorem. Nam et si inibi aliquis reperiatur humor,  a potiore distillatus liquido comprobatur. Igitur quod uestra prudentia consulere iudicauit, quid in canonibus presbyteram, quidue diaconam intelligere debeamus: uidetur nobis quoniam in primitiua Ecclesia, quia secundum Dominicam uocem: Messis multa, operarii pauci , uidebantur, ad adiumentum uirorum etiam religiose mulieres in sancta Ecclesia cultrices ordinabantur. Quod ostendit beatus Paulus in epistola ad Romanos, cum ait: Commendo uobis Phebem sororem meam, que est in ministerio Ecclesie, que est Cenchris . Ubi intelligitur quia tunc non solum uiri, sed etiam femine preerant Ecclesiis, magne scilicet utilitatis causa. Nam mulieres diu paganorum ritibus assuete, philosophicis etiam dogmatibus instructe, bene per has familiarius conuertebantur, et de religionis  cultu liberius edocebantur. Quod Laodicense postmodum prohibet concilium cap. 11, cum dicitur: Quod non oportet eas que dicuntur presbytere uel presidentes, in Ecclesiis ordinari. Diaconas uero talium credimus fuisse ministras. Nam diaconum ministrum dicimus, a quo deriuatam diaconam perspicimus. Denique legimus in concilio Chalcedonensi, cap. 15  diaconam non ordinandam ante annum quadragesimum, et hanc cum summo libramine. Talibus etiam credimus baptizandi mulieres iniunctum esse officium, ut absque ulla penitus uerecundia aliarum corpora ab his tractarentur. Nam in statutis Orientalium scriptum est : uidue uel sanctimoniales que ad ministerium mulierum baptizandarum eliguntur,  tam instructe sint ad officium ut possint apto et sano sermone docere imperitas et rusticas mulieres tempore quo sunt baptizande, qualiter ad interrogata respondeant, et qualiter accepto baptismate uiuant: sicut enim he que presbytere dicebantur, predicandi, iubendi uel edocendi, ita sane diacone ministrandi uel baptizandi officium sumpserant: quod nunc iam minime expedit. Nam in tanta paruitate ob parentum religionem infantule baptizantur, ut nulla eis uerecundia, nullus baptizantibus uoluptatis possit stimulus impedire. Unde iam statutum est, ut mulier baptizandi usum assumere non presumat.

Sunt etiam, qui eas priscis temporibus diaconas asseruere appellatas, quas nunc abbatissas nominamus, quod nobis minime congruere uidetur. Abbas  namque Pater dicitur; unde secundum normam aliorum nominum in genere feminino deriuatum abbatissa eadem significatione manente. Cuius uocabuli uis, timoris pariter et amoris, reuerentie et affectionis explicat qualitatem. Diaconam uero nichil aliud quam ministram intelligimus. Quapropter si huius officii nomen nunc etiam quoquomodo perduraret, in his que per mulieres adhuc dispensari uidentur, illas diaconas putaremus, que etate senili deuicte, religiosam uitam cum castitate seruantes, oblationes sacerdotibus offerendas fideliter  preparant, ad ecclesiarum limina excubant, pauimenta detergunt.

Possumus quoque presbyteras uel diaconas illas existimare, que presbyteris uel diaconis ante ordinationem coniugio copulate sunt: quas postea caste regere debent, sicut in canonibus promulgatum est, qui apostolorum titulo annotantur, cap. 6: »Episcopus aut presbyter aut diaconus uxorem propriam nequaquam sub obtentu religionis abiiciat: si uero reiecerit, excommunicetur. Sed si perseuerauerit, deiiciatur.« Item ex Decretis Leonis pape cap. 17: »Lex continentie eadem est altaris ministris que episcopis atque presbyteris, qui cum essent laici siue lectores, licite et uxores ducere et filios procreare potuere, sed cum ad  predictos peruenere gradus, cepit eis non licere quod licuit.« Unde ut de carnali fiat spiritale coniugium, oportet eos nec dimittere uxores, et quasi non habeant, sic habere, quo et salua sit caritas connubiorum, et cesset operatio nuptiarum. Libentius tamen, carissime doctor, secundum superiorem sensum que explicata sunt accipimus, donec a uobis mereamur certius informari. Omnibus uero istis, sicut mandastis, denegata sunt coniugia, ut ecclesiasticus honor seruetur in omnibus.

Preterea sinceram caritatem uestram humiliter exposcimus, de epistola que in canonibus reperitur, que etiam canonica dicitur, cuius capitula 11, esse noscuntur, que nobis utilissima esse uidentur,  quorum initium est: »Primum omnium fidem catholicam omnes presbyteri et diaconi seu subdiaconi memoriter teneant, ut si quis hoc faciendum pretermittat, quadraginta diebus a uino se abstineat; et si post abstinentiam neglexerit commendandam, duplicetur in eo sententia;« siue de statutis antiquis Orientalium, quorum capitula centum dinumerantur. Ex quibus primum apud nos in omni episcoporum consecratione perquiritur, cuius initium est: Qui episcopus esse debet, necesse est ut antea examinetur, etc. Ut de his omnibus nos certificare dignemini, quo tempore uel loco constituta, sub quo principe uel a quibus Patribus, quomodo habenda, uel si penitus recipienda, aut in aliquo refutanda, diiudicentur. Omnipotens  Dominus uestram prudentiam nobis conseruare dignetur, ut ab ea regulati, recto tramite incedere ualeamus.



EPISTOLA IX. AD OMNES SACERDOTES DIeCESIS uERCELLENSIS.

ATTO Dei gratia humilis episcopus, cunctis sacerdotibus eorumque ministris in nostra uercellensi diecesi commorantibus eterne felicitatis coronam.

Incontinentie, dilectissimi, multe sunt species. Quoties enim aliquod facinus perpetramus, ad id per incontinentiam labimur. Specialis tamen incontinentia, luxuria est, que corpus simul corrumpit et animam. Nam cum multa sint uitia  que, licet unum offendant, fouent tamen sed alterum, hec est qua corpus dissoluitur, mens fatigatur, anima affligitur. Hec est que Dauid appetiit, Salomonem prostrauit. Hec est que martyribus palmam, confessoribus insuper diuturne macerationis coronam auferre conatur. Igitur cum cetera uitia per ministros quoque perfici possint, huic nullo modo nisi cum proprii corporis pollutione famulatur. Sunt etiam multa que incerta sunt quo animo fiant; et licet cooperatores suos per propriam conscientiam damnent, ipsi tamen se quoquo modo aliis excusare possunt. Adulterium uero, nec bono animo fieri, nec excusandi potest aditum reperire. Quod ut beatus Clemens ait, secundum in penis continet locum. Unde omnibus Christianis, precipue  tamen sacerdotibus, qui predicandi seruiunt officio, eorumque ministris summopere cauendum est. In quod lapsi si fuerint, sit eis nichilominus in supplicium, continentibus in lamentum, coniugatis in scandalum, stultis in exemplum, sancte Dei Ecclesie in detrimentum. Nam secundum beatum Gregorium, cuius uita despicitur, restat ut eius predicatio contemnatur. Nostri denique officii nomina a talibus abstinendum esse nobis insinuant. Sacerdos namque quasi sacrum dans dicitur: minister autem a ministrando. Qua ergo nefanda presumptione sacrum corporis uel sanguinis Domini Iesu Christi conficere uel dare ceteris audet, qui semetipsum in huiusmodi spurcitiis permanere cognoscit? Aut quomodo in talibus ministrare in ecclesia presumat, qui libidini  iugiter domi deseruit? Itaque sacerdotibus uerbis simul et exemplis populum conuenit regulare: et ideo cauendum est, ne forte cum aliis predicauerint, ipsi reprobi inueniantur; et audiant quod Dominus hypocrisim redarguens ait: Hypocrita, eiice primum trabem de oculo tuo, et tunc perspicies ut educas festucam de oculo fratris tui . Licet sint, quod peius, qui nec trabem de suo eiiciunt, nec festucam fratris repellere presumunt, sed confusi obmutescunt, dum seipsos reprobos cognoscunt. Hi dum suis peccatis aliena nutriunt, merito utrorumque portabunt. Ait enim Dominus: Si dicente me ad impium, morte morieris, non annuntiaueris ei, neque locutus fueris ut auertatur a uia sua impia, et uiuat: ipse in iniquitate sua morietur, sanguinem autem  eius de manu tua requiram . Preterea quod dicere pudet, tacere autem periculum, quidam in tantum libidini mancipantur, ut obscenas meretriculas sua simul in domo secum habitare, una cibum sumere ac publice degere permittant. Quarum illecebris illecti, sue domui, cuncteque familie ac supellectili eas preesse diiudicant, suumque post obitum scortum heredem constituunt, et quidquid de facultatibus ecclesie, uel eleemosynis, seu undecunque acquirere possunt, huiusmodi manibus distrahendum relinquunt. Sicque fit, ut dum sancte Dei Ecclesie matri et sponse pellicem superinducunt, Deo Patri, et fideli uiro animam subtrahant, et diabolo mechandum contradant. Sunt etiam  qui nudi ad Ecclesiam ueniunt, sed de eius beneficiis accrescunt. Hi primum inopie causa continentiam fingunt, et postmodum ditati, meretrices asciscunt. Qui dum penuria laborarent, ab eis despecti, sancte Ecclesie gremio sunt recepti. Inde quidquid postmodum subtrahere ualent, ipsis non desinunt erogare. Et unde meretrices ornantur, ecclesie uastantur, pauperes tribulantur. Hac occasione publicani  clericorum domos irrumpunt, non ipsos, sed commanentes mulieres cum ipsis quos genuerant spuriis, quasi sibi commissos extrahere simulantes. Id trepidant miseri, et munera queque promittunt, et qui adorari poterant, cunctos adorare coguntur. Et qui omnium uiriliter uitia declamare debuerant, de suis apud iudicem querunt  licentiam. Sic sacre edes publicantur, et a uulgo deridentur, et nomen Domini blasphematur, sicut scriptum est: uos estis per quos nomen Domini blasphematur inter gentes . Solent etiam tali pro scelere uicinorum uicinarumque odium incurrere. Quoties namque huiuscemodi mulieres uel earum spurii cum aliquibus litigant, ipsi abiecta omni sacerdotali reuerentia sese opponunt; iniurias et contumelias quas possunt, inferre  , et deteriora minantur. Insuper ut talis ditetur familia, ipsi cupidi, rapaces, usurarii, auari, et inuidi, ac fraudulenti efficiuntur. Unde non modicum Christi Ecclesia patitur detrimentum. Nam populus hoc considerans, decimas et primitias ipsis exigentibus reddere Deo contemnunt, nullumque obsequium sancte Dei  Ecclesie persoluere uolunt, unde ipsi sacerdotes aliquod consequi possint emolumentum. Et inde populus sacrilegus efficitur. Ipsi autem in tantam plerumque deueniunt paupertatem, ut uix sufficere possint. Rursus inueniuntur, qui cum ab episcopis suis tali pro crimine arguantur, paternam caritatem respuunt, et obedire contemnunt, ipsamque fidelitatem, quam iureiurando promiserant, temerare non metuunt, sed mundana aduersus eum aggrediuntur defendi potentia, se quoque suamque simul familiam eius aduersariis committunt, et sic demum his freti auxiliis ecclesiasticam regulam paruipendunt, atque ad dominorum imperium quolibet loco, uel tempore missas canere, baptismata celebrare, alligatos absoluere, solutos alligare contra ius canonum,  sine aliqua discretione presumunt, et qui capitalia membra sancte Ecclesie esse debuerant, arma hostium efficiuntur, seque in exitium, populum in errorem deducunt. Et inde sepe maximum aduersus sanctam Ecclesiam oritur scandalum: quia quos uult habere filios, cernit inimicos, et quos consiliarios, duros aduersarios.

Iterum sunt, qui de feminarum contubernio se excusare querunt, dum suam quasi necessitatem exponunt. Aiunt enim, quia nisi ipsarum manibus sustentaremur, iam fame, uel nuditate deficeremus.  Quod falsum esse cognoscimus, dum illarum naturas consideramus. Persecutionis igitur pressuras Dominus insinuans ait: ue autem pregnantibus et nutrientibus in illis diebus . Quod ideo dixisse intendimus, quia ipse impedite et grauiores pre ceteris necessitatibus suis minus poterant subuenire. Quomodo ergo alium poterit subleuare, qui semetipsum non ualet erigere? Certe talibus nisi ab aliis ministretur, suis laboribus nec ipse subsistunt. Sed facinus quod uoluptate perpetratur, utilitate excusari queritur; utilitas tamen non est seruanda, quam ratio non commendat. uerum et si aliquis, ut asseritur, in huiusmodi commercio inueniretur questus, quia nostro ministerio contrarium uidetur, omnimodis est aspernandus. Qui enim aliquando apostolorum,  aut ceterorum Ecclesie doctorum cum mulieribus ad predicandum profecti sunt? Nempe ab ipsarum connubio, quas ante uocationem legitime duxere, postmodum se subtraxere. Quod etiam beatus Clemens in apostolicis Decretalibus precipiens ait: »Ministri altaris ad Dominica tales eligantur officia, qui ante ordinationem coniuges suas reliquerunt.« Item concilii  Carthag. cap. 25 [2, siue 4]: »Placuit quod et in diuersis conciliis confirmatum est, ut subdiaconi, qui sacra mysteria contractant, diaconi et presbyteri, sed et episcopi secundum propria statuta etiam ab uxoribus se contineant.« Sic Innocentius et Leo Romani pontifices; sic ceteri quoque protestantur auctores. Quanto magis etenim carnalibus concupiscentiis et mundanis negotiis  subtrahimur, tanto expeditiores diuini operis cultores efficimur, Betio illustri uiro testante, qui ait: Tu si in hanc mundi scenam nudus intrasses, securus coram latrone cantares. Latrones quippe nostri, demones, eorumque ministri, qui nostra semper tentant diripere commoda. Et quidem si nudi, et expediti ab illicitis fuerimus, securi coram ipsis cantabimus, siue reprobis suas peruersitates exponendo, et futuras miserias libere predicando, siue demonibus de canticulis Dauid proclamando: Anima nostra sicut passer erepta est de laqueo uenantium. Laqueus contritus est, et nos liberati sumus .

Custodite ergo uos, fratres karissimi, a contubernio mulierum, ne membra Christi membra faciatis  meretricum : unde difficile euadere potestis, nisi ab earum consortio declinetis. Quem enim compti crines, uenusta facies, nictatio palpebrarum, elisio oculorum, affabilitas sermonum, garrula modulatio, uisus facilis, blanda suasio, preclara monilia, schemata uestium, olfactio unguentorum, mollis incessus, ac totius corporis luxus non resolueret ad flagitium? Quod intuens beatus Paulus exclamat apostolus: Fugite fornicationem : nam cum cetera uitia resistendo uitare possimus, huic pedibus succurrendum  est, et ne deficiamus, diuinum auxilium imploremus.

Sanctarum Scripturarum paginas, dilectissimi, perscrutate, et in his diligentius meditemini, unde hec que a nobis dicta sunt non quasi nostra uilescent; quia que a sanctis Patribus accepimus, hec fratribus exposuimus. Quorum exempla, quia cuncta non possumus explicare, pauca de multis quedam proposuimus: quedam autem subscribenda preuidimus. In primis Nicena synodus trecentorum decem et octo sanctorum Patrum, in qua diuino Spiritu fides catholica roborata, Arianorum est perfidia destructa, que ab hominibus quemadmodum euangelica uerba seruatur, cap. 3 : »Interdixit per omnia magna synodus  non episcopo, non presbytero, non diacono, nec alicui omnino qui in clero est licere subintroductam habere mulierem, nisi forte matrem, aut sororem, aut amitam, uel eas tantum personas que suspiciones effugiunt.« Item ex Decretis Clementis pape: »Nemo cum extranea habitet femina, nisi soror aut proxima fuerit, et hoc cum magna sollicitudine fiat. Non enim ignoramus malitias Satane.« Item Siricii : »Feminas uero non alias esse patimur in domibus clericorum, nisi eas tantum quas propter solas necessitudinum causas habitare cum eisdem synodus Nicena permisit.« Hoc multa concilia, hoc multorum doctorum non tacuere sententie. In hoc ecclesiasticus honor, in hoc clericorum dignitas  perseuerat: hinc crescit caritas, auaritie rubigo abstergitur. Sic sancta Ecclesia unitur, dissensionis, et inuidie rima nulla conspicitur. Quod ut obseruare possitis, adiuuet trinus et unus Deus, qui uiuit et regnat per omnia secula seculorum. Amen.



EPISTOLA X. AD EOSDEM.

ATTO gratia Dei humilis episcopus, cunctis sacerdotibus eorumque ministris in nostra uercellensi diecesi commorantibus eterne felicitatis coronam.

Que sepius usurpantur, karissimi, sepius detestando reprimenda sunt, donec exinanita et penitus abolita deficiant: si autem post interdictum  neglecta fuerint, et silentio contecta permanserint, magis armari quam abdicari uidentur. ue enim nobis erit, qui huius ministerii onus suscepimus, si ueritatem predicare neglexerimus. ue nobis erit, si silentio oppresserimus, que erogare nummulariis iubemur. Quid in futuro dicturi sumus examine, si ueritatem confundimur predicare? negligere enim qui potest deturbare peruersos, nichil aliud est quam fouere. Nec caret scrupulo societatis occulte, qui manifeste facinori desinit obuiare.

De castitatis etenim bono, fratres mei, iamdudum uobis aliqua uerbis intimauimus; quedam uero scriptis suggerere non omisimus. In quibus quedam incentiua descripsimus, eiusque calamitates partim  enumerare curauimus. A meretricibus uos cauere docuimus, et extranearum penitus interdiximus contubernia feminarum; que etiam sanctorum Patrum confirmauimus testimoniis, ne impune transgredi putassetis; sed quia aliquibus profecisse cognoscimus, Deo Patri deuotas primum laudes persoluimus: uobis etiam immensas per eum grates referimus; exorantes, ut de uirtute in uirtutem conscendere, et Deum deorum in Sion mereamini prospicere. Quapropter, karissimi, si aliqui adhuc tante nequitie ceno demersi inuoluuntur, lacrymosis gemitibus Dominum exorare non differant; manus eleuare non omittant, ut de tanta uoragine citius liberari ualeant; scriptum est enim: Omnis qui petit accipit, et qui querit inuenit; et pulsanti  aperietur . Tanta ergo Domini promissione, fratres, nichil hesitantes, castitatis tramitem incunctanter arripite. Dabit nempe perseuerantie profectum, qui continentie dedit mandatum. Si quis autem superbie stimulis elatus, uel desperationis tabe profligatus assurgere neglexerit, non hoc absque sui periculo gradus omnino transibit, quod nullorum doctorum . . . . . . . . . malis actibus diuino examini occurrant, quem infelicem proprie nimium iniquitates grauant, sed potius de uestra bona conuersatione nobiscum gratulari, et ab innumerabilibus delictis merear excusari, Iacobo dicente apostolo: Qui conuerti fecerit peccatorem ab errore uie sue, saluauit animam eius a morte, et operiet multitudinem peccatorum . uobis  uero, fratres, quos oculus Domini misericorditer iam respexit, et a talibus eruit, pro aliis iugiter Omnipotentem expedit exorare, ipsosque salutaribus monitis ad meliora conuenit exhortari, ut eos quoquo modo uobiscum pariter ualeatis sublimare, dicente Domino: Si frater fratrem adiuuerit, ambo exaltabuntur. Et Paulus apostolus: Alter alterius onera portate, et sic adimplebitis legem Christi . Et Iacobus ait: Orate pro inuicem ut saluemini . Per Dominum nostrum Iesum Christum, qui cum Patre sanctoque Spiritu uiuit et gloriatur Deus per omnia secula seculorum. Amen.



EPISTOLA XI. AD SUFFRAGANEOS SUOS.

 Sanctissimis et dilectissimis confratribus illis uenerabilibus episcopis, Atto gratia Dei humilis episcopus, fideles in Christo orationes cum deuoto famulatu.

Nouit caritas uestra, quia nostri principes et domini, gloriosissimi scilicet reges, dum hostilem se dicunt suspicari impetum, nostra, scilicet episcoporum contra hec querunt suffragia, nec nostris contenti pollicitationibus, nec de fidelitate iuramento firmata confisi, obsides insuper a nobis pro eo accipere ut nuper audistis omnino laborant. Quid uestre sanctitati super hoc uisum fuerit, nobis exponere uestris sacris apicibus, quia simul nunc apte loqui non possumus, non dedignemini.  Si prefati obsides a nobis dandi sunt, uel si denominati se pro nobis obligari nouerint, quid agendum sit, aut si consenserint, quo pacto, aut cum qua securitate hoc fieri oporteat, Si scriptis hec conuentio adnotari conueniat, uel si uerbis tantummodo credatur communibus, si terminus sit imponendus, uel in quantum, aut si subreptum in aliquo principibus de nobis fuerit, quod uiolauerimus propositam sponsionem, pro qua prefati obsides dari iubentur, qualiter conuinci uel defendi debeat, aut que lex uigorem in talibus obtineat, utrum ecclesiastica, an etiam mundana, uel quibus testibus eadem conuentio approbetur, si inter se diuerse partes dissenserint manifestissime propalari, si fieri potest, humiliter exposcimus. Plurimum  etenim et nunc et in futuro ualebit, si tam grandis seu inaudita causa in ipso exordio saluberrimis fuerit pertractata consiliis, eiusque definitio paginis commendata, nullam ulterius ambiguitatem admittat. Me quoque tam desidem et imperitum, confiteor hactenus non reperisse ab ecclesiasticis doctoribus tale quid auctoritate firmatum, uel exemplo propositum. Sed si quis studiosissimus hoc inuenire potuerit perscrutator, ego quod a sanctis Patribus statutum est, inuiolabiliter assero obseruandum. Fidelitatem quoque nostrorum dominorum et regum pleniter in omnibus iudico obseruandam. Nullo modo enim ante oculos diuine maiestatis puri inueniri possumus, si eis infideles ullatenus existimus. Ait enim Dominus in Euangelio: Si hominem  quem uides non diligis, Deum quem non uides quomodo potes diligere?  Et ideo pro illorum fidelitate regnique statu et pace nobis satagere conuenit, quemadmodum sanctissimos presules, nostros siquidem predecessores, pro religiosorum principum nouimus laborasse salute. Alioquin nil ultra nouum adiicere censeo, nisi maxima utilitate uel necessitate cogente, sumni pontificis sententia, uel prudentium fuerit episcoporum deliberatum consilio. Nouimus enim quia, ut ait Dominus per prophetam: Quid est hoc, quod uertitis in prouerbium dicentes: Patres comederunt uuas acerbas, et dentes filiorum obstupescunt. uiuo ego, dicit Dominus, quia non erit ultra hoc prouerbium in Isrel: ut anima patris, ita et anima filii mea est . Anima  que peccauerit, ipsa morietur. Filius non portabit iniquitatem patris et pater non portabit iniquitatem filii . Quis ergo religiosus contra Dominicam sententiam dicere audeat, quod aliquis fidelis pro patris damnetur iniquitate, aut pro filii, cum audiat ipsum Dominum dicentem: Filius non portabit iniquitatem patris, nec pater filii? Quamuis enim filii a parentibus noxam primi hominis trahant, sacri fontis baptismate expiandam, tamen aliquid postea peccati parentes admittunt, ubi filii participes non sunt, ad eos non pertinere quis ambigit? Sed et si fieri etiam potest, ut patres comedant uuas acerbas, et dentes filiorum obstupescant, tamen non inter nos, non in Isrel. Ait enim Dominus: uiuo ego, quia  non erit ultra hoc prouerbium in Isrel . Fieri quippe potest, ut sit inter gentes, inter Aegyptios, sed etiam in Babylonios, sed non in Isrel. Utique qui hanc postponit sententiam, et filium patris, uel pro alicuius parentis culpa damnauerit, reus erit, et non in Isrelitico populo computabitur.

Et fortasse dicit aliquis: Quidquid in huiusmodi hominem fecero, ad eum pertinet, qui eum mihi tradidit. Certe reuera quia ad eum pertinet; sed nec tu ideo excusaberis. Non enim suo peccato tuum euacuare poteris, sed si ille male dedit, et tu male accepisti, ambos tenebit iniquitas. Ille Christianum tuo supponit gladio, tibi Christiano non ideo eum ferire licebit. Quid ut percuteretur peccauit? Quid  male fecit? Nempe si caritatis causa se obiecit, ut alterum liberaret, honorandus est, non perimendus. Ait enim beatus Petrus apostolus: Ante omnia mutuam in uosmetipsos caritatem continuam habentes, quia caritas operit multitudinem peccatorum . Et Dominus in Euangelio: Maiorem caritatem nemo habet, quam ut animam suam ponat quis pro amicis suis . Moyses autem semetipsum pro populo Isrel opponens, ait ad Dominum: Aut dimitte illis, Domine, hanc noxam, aut dele me de libro tuo quem scripsisti . Cui ait Dominus: Qui peccauerit in me, delebo eum de libro meo . Ac si diceret: Tu bene postulas; quia pie postulas; ego autem non ita faciam, sed rectum iudicium iudicabo. Si uero pro alterius gratia aliquis  se taliter opposuerit, ut alter exinde lucrum acquirat, uel gloriam, hoc minime laudo. In isto iam si uenerit, reuera triplicabitur homicidium, nec alieni erunt a crimine tam ipse qui homicidium perpetrauerit, quam ille qui hominem sub tali conuentione tradidit, seu et ipse, qui hoc de se fieri permisit, si ad intelligibilem iam peruenit etatem. Nam de paruulis quid aliud dicendum est, nisi quod innocentes pereunt, et insontes existunt? Audi quid de ipso Domino actum sit. uinctum illum Iudei Pilato obtulerunt, ut crucifigeretur, dicentes: Crucifige eum. Nos legem habemus, et secundum legem debet mori . Et iterum: Sanguis eius super nos et super filios nostros . Sed quamuis ipse dixerit: Mundus sum a sanguine huius ;  et quamuis manus lauerit, tamen quia homicidium improbe perpetrauit, nullatenus poterit a crimine excusari. Nam Dominici effusio sanguinis et illos maculauit, et hunc in perpetuum damnauit. Sed et hoc de omnibus innocentibus ad penam traditis sentiendum est. Quidam pro angustia, ut se ab aliquo liberare possint, alterum opponunt, uel etiam pro commodo, ut pro tali adulatione ditari uitant uideantur. Quidam uero nimium in se confidentes, ea quidem promittunt, que sue non sunt potestatis, et pro tali pollicitatione obsides ponunt, quam illis uix adimplere permittitur. Quis enim de se presumere audeat, uel quis de se poterit esse securus? Quis promptior de alicuius unquam poterit esse fidelitate  beato Petro, qui ait ad Dominum: Et si oportuerit me mori tecum, non te negabo?  Et tamen Domino predicente, antequam gallus cantaret, ter eum negauit. Christus enim ut Deus cognouit Petri fragilitatem; Petrus autem considerat sue fidei ardorem. Quod autem Dominus dicit preuidendo, iste denegat amando. Ubi moraliter instruimur, ut quantum confidimus de ardore fidei, tantum timeamus de carnis fragilitate, quia, si nostrum sit uelle, Dei autem est perficere. Neque nos secundum beatum Augustinum  cum ista dicimus, primum apostolorum accusare delectat, sed hunc intuendo admoneri nos oportet, ne homo quisquam de humanis uiribus confidat. Nam quid aliud pertinuit ad doctorem Saluatoremque nostrum, nisi ut nobis  nequaquam de se quemquam debere presumere in ipso primo apostolorum demonstraret exemplo? In anima itaque contigit Petri, quod offerebat in corpore. Ille enim mortem corporis offerebat, sed mortem anime incurrit: quia sicut uiuere est confiteri Christum, sic et mori est negare eum. Quid etiam et beatus Thomas dixerit nouimus: Eamus et nos et moriamur cum eo; similiter autem et ceteri omnes dixerunt ; et tamen omnes relicto eo fugerunt .

Et certum est apostolos eo iam tempore plus eos diligere Dominum, quam uos omnes propinquos. Et ideo qui pro illius tunc non sunt retenti amore pro nullis utique starent obsidibus. Multos quoque audiuimus et uidimus post datos obsides irritam fecisse  sponsionem. Quosdam uero etiam absque datis obsidibus usque ab mortem fidem seruasse. uerumtamen si talis expetenda est obligatio, a stolidis et peruersis Deumque non curantibus tantummodo exigenda est. uir autem prudens et catholicus, que pro Dei omnipotentis timore sueque anime periculo non custodit, pro nullis poterit seruare obsidibus. Cauendum est ergo hoc omnibus Christianis, sed pontificibus nullo modo estimo presumendum. Sicut enim apostate dicuntur, qui post baptismum Christi susceptum rursus ad paganorum ritus, et idolorum conuertuntur culturam, sic etiam apostate dicuntur et sacerdotes, qui Ecclesiam deserentes censuram, ad militarem se conferunt actionem.  Quomodo enim pro se alios obiicere periculo poterunt, qui se pro illis opponere debent? Legimus namque de beato Paulino episcopo, quia cum se pro uno tantum uidue filio captiuitati, imo et seruituti tradidisset, multos in hoc liberasse captiuos. Quo etiam in facto tam a beato Gregorio, quam et a multis aliis sanctissimis laudatus est Patribus.

Unum tamen scio procul dubio, quod ubique dicetur, quia si illud fidei uinculum, quod olim inter principes nostrosque ualuit predecessores, minime apud nos seruari creditur, aut principes deteriores, aut nos nequiores esse probamur. Quia aut illi sua seuitia adeo exosi uidentur, ut ad popularem iam non possint redire amorem, aut nos adeo perfidi suspicamur, ut nullum in nobis fidei robur consistat,  aut utrumque. Queque tamen pars hoc meruisse conuincitur, oporteret ei magis subsistere, quam ad tale diu protrahi dedecus, quod absit.

Quapropter, dilectissimi, oremus Dominum omnipotentem, ut nostros gloriosissimos reges ubique conseruet, nosque illis commissos dignetur tueri, in omnibus nobis aduersitatibus propitiari. Illis de nostra fidelitate donet fiduciam, et nobis in eorum obsequio perseuerandi prestet constantiam. Tribuat illos nobis tranquillos, nosque eis faciat esse deuotos. Et si fragilitatis causa, aut ipsi in nobis, aut nos contra illos aliquid iniquum commisimus, sic eius clementia deleatur, ut nulla iam in posterum ultio exinde preparetur. Dimittamus debita, ut dimittantur, non uindicemus omnia, ne omnia uindicentur.  Non uindicentur maxima pro minimis, sed seruetur modestia et in magnis. Nullus quod alteri debetur, presumat concupiscere, quia hinc solent iurgia semper crescere. Sufficiat unicuique quod suum est, nec inuadere aliquem delectet quod non est. Qui enim iniuste gaudet acquirere, solet etiam quod iuste tenet amittere. Nam licet iudicum poterit uoces inficere, diuinum non ualebit iudicium effugere. Det nobis Dominus ab exteris pacem, et inter nos suam conferat caritatem. Sit unum cor omnium, ut diligamus Deum et proximum. Digne semper laudemus Dominum, et benedicamus nomen eius in seculum. Amen.





ATTONIS uERCELLENSIS EPISCOPI EXPOSITIO EPISTOLARUM S. PAULI. ISTE LIBER PAULI RETINET DICTATA BEATI TRACTATUSQUE SIMUL DISERTO SIRMATE COMPTOS.



EPISTOLA AD ROMANOS.



ARGUMENTUM.


Primo discutiendum est quare Epistola ad Romanos in principio ponatur, cum Apostolus non eam primam, sed post quasdam alias scripserit. Aiunt enim quod primam scripserit ad Hebreos. Hanc questionem nonnulli hoc modo soluunt: Roma pene totius caput erat imperii; quoniam Romani tunc pene omnibus gentibus imperabant; ideoque dignum fuit, ut, ob eorum reuerentiam Epistola ad eos scripta prima poneretur. Alii uero, ut Origenes asserit, pertractantes fidem, et merita singularum gentium, que crediderunt, et ad quas Apostolus direxit epistolas, secundum earumdem fidem, et merita eas ordinare decreuerunt.

Romani autem minoris erant fidei et meriti:  nonnulli enim eorum adeo rudes erant, ut se crederent non Dei gratia, sed suis meritis esse saluatos; ideoque Epistolam, que ad eos scripta est, primam posuerunt. Deinde gradatim ascendentes secundum fidem, et merita gentilium, ut dictum est, ordinauerunt Epistolas.

Hinc est, quod Epistolam ad Hebreos scriptam ultimam posuerunt, quoniam illi maioris erant fidei, meriti et scientie, unde et ab Apostolo omni laude preferuntur. Sed, quia cum Epistola legitur, ita pronuntiari solet: Epistola beati Pauli apostoli: ipsa quoque pronuntiatio sollicite, et solerter discutienda est. Epistola Grece, Latine dicitur supermissa. Nam Epi Grece Latine dicitur super, stola autem missa:  sic enim epistola dicitur, sicut epitaphium, et epithalamium: epitaphium namque carmen, quod super tumulos mortuorum scribitur; epithalamium uero, quod super nuptias ad thalamum canitur; quod primus cecinit Salomon rex Isrel in laudem  sponsi et sponse, id est, Christi et Ecclesie.

Sed querendum est quare tam huius, quam ceterorum apostolorum scripta speciali quodam nomine epistole uocantur. Et apte quidem: quoniam super legem, et prophetas, nec non super gratiam eius addita, et missa sunt ad resecanda uitia, que ex transgressione Euangelii nouiter oriebantur. Nam qua intentione post acceptam legem prophete directi sunt; scilicet ut eorum uaticiniis resecarentur uitia ex legis transgressione orta: eadem, post acceptam Euangelii gratiam directe sunt epistole, ut earum sententiis, atque preceptis expiarentur uitia, que ex legis transgressione nascebantur. Notandum autem, quia pulchre Apostolus decem tantum Ecclesiis direxit epistolas. Nam quatuor discipulis  misit: ut sicut filii Isrel liberati ab Aegyptiaca seruitute transeuntes mare Rubrum, et suscepti ab eremo decem uerba legis acceperunt, quibus ad salutem instruerentur; ita ueri Isrelite, id est, fideles liberati ab Aegyptiaca, id est demonum seruitute, et transeuntes mare baptismi, quod ideo Rubrum dicitur, quia sanguine Domini est rubricatum, susceptique ab eremo presentis Ecclesie, decem Epistolarum sententiis informarentur ad uitam eternam, et salutem perpetuam. Apte etiam quatuordecim scripsit: nam sicut denario Decalogus, ita quaternario doctrina Euangelii designatur. Quatuordecim ergo Epistolas scripsit Apostolus, ut ipso numero concordiam legis, et gratie demonstraret, seque nichilominus eiusdem legis, et gratie impletorem, doctorem,  et expositorem. Beatus dicitur, quasi bene aptus, uel bene auctus; et reuera ille beatus est, qui caret omnibus malis, et abundat omnibus bonis. Apostolus itaque uere beatus erat, quoniam et si temporalibus afficiebatur aduersis, tamen spiritualibus  replebatur bonis  . Paulus Hebreo sermone, Latine dicitur admirabilis, siue electus. Et apte quodam presagio admirabilis dictus est, quoniam incipiens ab Ierosolymis per singulas circumquaque regiones usque ad Illyricum mirabiliter predicauit Euangelium: siue quia multa miranda, id est signa, et prodigia fecit. Electus autem ideo dictus est, quoniam electus est a Domino ad predicationis officium. Unde ipse alibi dicit: Sicut elegit nos in ipso ante mundi constitutionem . Hinc et in Actibus apostolorum Spiritus sanctus loquitur, dicens: Segregate mihi Barnabam et Paulum, in opus ad quod elegi eos . Paulus uero in Latino sermone a modico dictus est: est enim sermo humilitatis; unde beatus Augustinus dicit: Usum Latine locutionis  aduertite; nam Paulus modicus dicitur: sic enim solemus dicere: Paulo post uidebo te, et paulum hic exspecta, id est, post modicum uidebo te, et modicum hic exspecta. Pulchre itaque a modico dictus est, quoniam magne fuit humilitatis. Unde et ipse alibi dicit: Ego enim sum minimus apostolorum, qui non sum dignus uocari apostolus . Apostolus Grece, Latine dicitur missus. Et pulchre missus dictus est, quia non sue carnis instinctu uenit, ut pseudoapostoli, nec a diabolo, uel ab homine, sed a Deo missus est, ut eum gentibus predicaret. Unde Dominus in Actibus apostolorum dicit: Ecce ego ad gentes longe positas mittam te  . Quod nomen per se positum semper in bono accipitur. Romanos Italos esse constat,  quoniam Roma in quadam Italie parte sita est, quorum imperium, ut dicit beatus Augustinus, quanto in primordio breuius fuit, et angustius, tanto postmodum maius et latius. Adeo enim excreuerunt, ut pene totum sibi subderent orbem, partim gladiis interimendo, partim sub tributum redigendo. Unde et apte Romani dicti sunt, quod interpretantur sublimes, siue tonantes, quoniam sicut tonitru homines terret, ita eorum timor totum inuaserat orbem. Preterea sciendum, quia Romanis non primum Apostolus Euangelium annuntiauit, aut fidei fundamentum posuit, sed, ut quidam dicunt, Petrus, alii uero Barnabas, aut aliquis septuaginta discipulorum. Et fieri quidem potuit, ut, predicante Barnaba,  aut aliquo discipulorum Domini, fidem Christi susceperint, et a Petro in eadem fide sint confirmati, sed magis a Paulo corroborati. Attamen quoquo modo uerbum Euangelii ad eos peruenit, et ipsi quidem susceperunt; sed postea corrupti sunt a pseudoapostolis, et inducti, ut legem et prophetas carnaliter intelligerent. Plurimi namque Iudeorum, qui crediderunt, gentibus eque credulis asserebant nichil prodesse fidem Christi suscipere, atque ad Euangelii gratiam transire absque carnali circumcisione. Unde et instanter Apostolo detrahebant, quod gentes ad fidem Christi susceperit, absque carnalis legis obseruatione.

 Et quia prefatam Urbem uterque populus habitabat, Iudei atque gentiles plurimum inter se dissidentes, et quasi pugnanter dimicantes, hec sibi insultando, et altercando obiicere solebant. Dicebant enim Iudei: Nos genus electum, populus acquisitionis, plebs sancta ex stirpe patriarcharum orta, quos Dominus multis signis et prodigiis ab Aegyptiaca seruitute liberauit; nos siccis pedibus mare transiuimus, cum inimicos nostros grauissimi fluctus inuoluerent; nobis in deserto legem dedit, et manna de celo pluit; aquam de petra emanare fecit; nobis terram lacte, et melle manantem promisit, et in eamdem, sicut promiserat, introduxit. Ex nobis prophete, ex nobis se ipsum in carne uenturum promisit, et ueniens ex nobis carnem sumpsit, atque  inter nos commoratus multa signa et mirabilia fecit, nosque in Euangelio filios, uos potius canes appellauit, et ideo consortio nostro digni non estis, quia semper idola uana et muta coluistis. Ad hec gentiles respondebant: uera esse credimus que dicitis; attamen quanto maiora erga uos Dei beneficia narraueritis, tanto uos deteriores ostendetis: ipsis enim pedibus, quibus mare per siccum transistis, ante idola saltando lusistis; ipso ore, quo manna comedistis, laudentes deos aureos dicebatis: Hi sunt dii tui, Isrel, qui eduxerunt te de terra Aegypti; et, ut cetera pretermittamus, ipso per mysterium incarnationis apparente, non solum suscipere eum noluistis, sed, quod est deterius, morte turpissima condemnastis. Nos uero nulla eius signa cernentes,  sola fama nominis eius audita, statim credidimus: unde nostro consortio digni non estis, nec nobis equiparari potestis. Audiens igitur Apostolus inter eos hanc dissensionem, quasi pro lapide angulari Domino uidelicet Iesu Christo legatione fungens, sicut ipse dicit: Pro Christo enim legatione fungimur : se medium posuit, atque, ut eos ad pacis concordiam et fidei unitatem reuocaret, hanc eis direxit epistolam, in qua ostendit eos omnes esse peccatores, et egere gratia Dei. Unde paulo inferius dicit: Non est distinctio Iudei et Greci . Omnes enim peccauerunt, et egent gratia Dei  . Ostendit nichilominus eos non suis meritis, sed Dei gratia saluatos; ideoque nullam debere esse dissensionem. Unde circa finem huius  Epistole in ciuitatibus exhortando dicit: Propter quod suscipite inuicem, sicut et Christus suscepit uos in honorem Dei .



[INCIPIT TEXTUS.]

 Paulus seruus Christi Iesu uocatus apostolus, segregatus in Euangelium Dei. In fronte huius Epistole oritur questio, quare qui prius Saulus, post conuersionem dictus sit Paulus. Legitur quidem in ueteri Testamento quorumdam nominum facta mutatio, ut Abram postea dictus est Abraham, et Sarai Sara, Iacob quoque Isrel. In Nouo etiam Testamento hoc inuenitur, nam qui prius Simon, postea dictus est Petrus; filii Zebedei, Ioannes et Iacobus Boanerges,  id est filii tonitrui . Sed hec diuino facta sunt precepto, uerumtamen nichil tale de Paulo legitur. Unde quidam aiunt, quod hoc nomen sortitus sit a uictoria. quia uicit Paulum proconsulem Cypri; quia eum predicatione superauit, et fidei iugo subiecit , more regum, qui uictis Parthis Parthici, et uictis Gothis appellantur Gothici, et hic sensus non per omnia euacuandus est. Attamen quia non in diuinis, sed in humanis litteris inueniuntur, profundius et conuenientius discutienda est huius questionis solutio. Quapropter sciendum, quia mos fuit in ueteri Testamento, ut unus idemque homo duobus aut tribus nominibus uocaretur. Nam Salomon uocatus est Iedidiab  , et Ecclesiastes. Ozias ipse est, et Azarias; Ioachim ipse est Iechonias.

 Hunc morem, Nouum etiam Testamentum seruat. Mattheus quippe ipse est et Leui, Iudas idem est et Taddeus, siue ut quedam exemplaria habent, Lebeus. Sic ergo fieri potuit, ut Apostolus duobus nominibus nuncupatus sit, Saulus et Paulus. Sed quandiu sue gentis administrator exstitit, dictus est Saulus; postquam uero gentibus gratiam Euangelii ministrare cepit, Paulus. Quod autem ita sit, manifestat liber Actuum apostolorum, ubi legitur: Paulus, qui et Saulus . Saulus autem, ut quidam uolunt, dictus est a Saule rege, a cuius stirpe descendit. Rursus querendum, quare se uocauerit seruum, cum Dominus in Euangelio dilectoribus suis dicat: Iam non dicam uos seruos, sed amicos  . Ne ergo contrarium uideatur, sciendum quia est seruitus seruilis timoris est et casti. Aliter namque seruit filius, aliter seruus: iste per timorem, ille per amorem. Ipse nimirum Dominus, qui dilectores suos amicos uocat, alibi eis dicit: Cum perfeceritis omnia, que precepta sunt uobis, dicite, serui inutiles sumus . Seruos ergo Dominus discipulos suos uocauit, non seruilis, sed casti timoris, de quo Propheta dicit: Timor Domini sanctus . Ita et Apostolus seruum se dixit, non seruilis, sed casti timoris, ut nobis humilitatis exemplum relinqueret. Sic enim sancti, serui uocantur, sicut angeli, qui semper Domino seruiunt non per timorem, sed per amorem. Cuius autem seruus fuerit, euidenter ostendit, subiungens:  Christi Iesu; ac si diceret: Licet seruus, non tamen peccati, non iniquitatis, sed Christi Iesu. Christus Grece, Hebraice Messias, Latine dicitur unctus. Est autem generale nomen, quod conuenit omnibus unctis: nam quicunque in ueteri Testamento oleo ungebantur. Christi uocabantur. Sed iste specialiter unctus est a Deo Patre pre consortibus suis , plenitudine Spiritus sancti. iehsu Hebraice, Grece Sotir, Latine Saluator dicitur. Et licet tunc multi in eadem regione hoc nomine uocarentur, huic tamen esse constat principale et  essentiale. Christus ergo nomen est regie dignitatis, iehsu autem Saluatoris. Cuius nominis etymologiam in Euangelio angelus exponens, ait: Ipse enim saluum faciet populum suum a peccatis eorum .

Item querendum est quare se Apostolus nominauerit uocatum; cum Dominus in Euangelio dicat: Multi sunt uocati, pauci uero electi . Et sciendum, quia Dominus illam uoluit intelligi uocationem generalem, qua omnes uocantur; Apostolus uero uocationem diuinam, appellat predestinationem, secundum quam soli uocantur electi: unde ipse alibi ait: Scimus quia diligentibus Deum omnia cooperantur in bonum, iis, qui secundum propositum uocati sunt sancti ; et  item: Quos  presciuit, hos et predestinauit; quos autem predestinauit, hos et uocauit . Discutiendum quoque quare segregatum se appellauerit, cum nouerit unum se esse de illis seruatis, pro quibus Filius Patri supplicat, dicens: Pater sancte, serua eos in nomine tuo quos dedisti mihi ; et super quorum unitate rogat, uolo, inquiens, Pater, ut sint unum, sicut et nos unum sumus: presertim maxime cum segregatus dicatur a grege separatus: an iste a grege sancte Ecclesie fuerat separatus? Absit. Sed segregatum se dicit, quoniam ex multis electus est a Domino, ut dirigeretur ad predicationis officium. Hinc in Actibus apostolorum legitur: Segregate mihi Barnabam et Paulum . Et Dominus Ananie: uade, inquit, quia uas electionis est  iste mihi, ut portet nomen meum coram gentibus . Quo autem sit segregatus aperitur, cum subditur: In Euangelium Dei. In Euangelium Dei dicit, id est ad predicandum Euangelium: Dei autem ad distinctionem sui: unde ipsis Corinthiis ait: Per Euangelium meum ego uos genui . Et ut ostenderet quod esset illud Euangelium, adiecit: Quod ante promiserat per prophetas suos. His uerbis ostendit Apostolus concordiam Noui et ueteris Testamenti. Ostendit plane; quia quod prophete preuiderunt, et predixerunt, hoc apostoli predicauerunt et uiderunt. Non enim per apostolos exhiberetur Euangelium, nisi per prophetas promitteretur. Ac per hoc prophete in nullo contrarii sunt, sed consentiunt Euangelio. Hoc etiam dicto destruitur error  Manicheorum, qui non recipiunt prophetas, nichilominus et eorum, qui asserunt alterum esse Deum Noui, et alterum ueteris Testamenti. Suos autem dicit ad distinctionem pseudoprophetarum. Plurimi namque fuerunt non solum in Iudaico, sed etiam in gentili populo, qui falsa de eo prophetauerunt, ut Sibylla et uirgilius, qui ait:

Iam noua progenies celo dimittitur alto.
Quomodo autem falsa de illo prophetauerint, beatus Augustinus in libro de Ciuitate Dei manifeste demonstrat. Et ne pete  gentilium, prophete putarentur,  quia quedam de Deo prophetauerunt, mox confestim subdidit: In Scripturis sanctis. Scripturas sanctas illas dicit, que a sanctis uiris Spiritu sancto influente redundante et dictante sunt edite. Rursus ne figmenta gentilium Scripture sancte putarentur, adiecit, dicens: De Filio suo. Et quoniam omnes fideles filii Dei sunt, ut insinuaret de quo filio diceret, subiunxit: Qui factus est ei ex semine Dauid secundum carnem. Secundum carnem ex semine Dauid eum factum dicit, quia beata uirgo Maria ex Dauid stirpe descendit, in cuius uirgineo utero Dei Filius ueritatem humane substantie suscepit. Et sciendum quia Dauid, rex fuit illius populi, de quo Dominus carnem sumpsit  ; ideoque dignum fuit, ut de eius stirpe prophete nascerentur, qui eum  uenturum predicarent. Et idcirco Apostolus, Dauid fecit mentionem. Et notandum quia Apostolus tam diuinitate, quam humanitate Saluatoris instructi peritus  , idcirco eum secundum carnem ex semine Dauid factum dicit, ut locum daret diuinitati. Non enim diuinitas facta est, sed humanitas. uerbum namque Dei, id est unigenitus Filius non est factus, sed omnium factor. In eo enim, quod Dominus iehsu Christus Deus est, omnia per ipsum facta sunt; unde Ioannes: Omnia per ipsum facta sunt , etc. Nisi enim esset Deus, nequaquam omnia per ipsum fierent, quin potius ipse inter ea, que facta sunt, computaretur. Ille ergo, qui erat, et factus est, quid erat, aut quid factus est? uerbum erat: caro factus est. Dei erat Filius: factus est Filius hominis.  Sequitur: Qui predestinatus est Filius Dei in uirtute secundum spiritum sanctificationis. Notandum, quia quem superius dixerat factum ex semine Dauid secundum carnem, eumdem dicit predestinatum Filium Dei in uirtute, ut ostenderet, quoniam qui futurus erat filius Dauid secundum carnem, idem et non alter Dei erat Filius in uirtute. Secundum spiritum sanctificationis predestinatus. Secundum spiritum sanctificationis dicit, quia de Spiritu sancto, et uirgine conceptus est, et natus. Hec est illa singularis inenarrabilis  , et ineffabiliter facta assumptio, qua Dei Filius uerum hominem sibi in unitatem persone copulauit, ut idem esset Deus, et homo, Deus propter assumentem Deum, et homo propter assumptum hominem; ut non quaternitas, sed Trinitas  esset Deus. Sed cur eum Apostolus predestinatum uocat, cum omnes fideles predestinati sint? Si enim nos predestinati, et ille predestinatus; ergo non proprius, sed adoptiuus est filius. Absit. Attamen sciendum, quia qua gratia fit unusquisque ab initio sue fidei Christianus, ea et ipse ab initio sue incarnationis factus est Christus, et quo Spiritu hic quisque renascitur, eo ipse natus est de uirgine. Nam quo Spiritu hic fit remissio peccatorum, eodem factum est ut ipse nullum haberet omnino peccatum.

 Hec omnia Dominus se facturum et presciuit, et predestinauit. Sed quod ei qualecunque meritum precessit, ut ad tantam excellentiam perueniret? Nullis utique precedentibus meritis, sed sola gratia Dei homo assumptus est in unitatem persone uerbi Dei: unde recte dicitur predestinatus. Predestinauit ergo illum, predestinauit et nos; quia nec in illo, ut caput esset nostrum, nec in nobis, ut membra ei essemus, ulla precesserunt merita, sed sola opera Dei. Et nota, quia apte Spiritus sanctus, spiritus sanctificationis dicitur; quia omnis sanctificatio in ipso consistit, et ab ipso procedit, et ipse omnibus sanctificationem largitur. Sequitur: Ex resurrectione mortuorum Iesu Christi Domini nostri. Quia dixerat Apostolus superius Dominum Iesum predestinatum  in uirtute secundum spiritum sanctificationis, ut ostenderet, quia ex resurrectione etiam mortuorum predestinatus esset, adiecit: Ex resurrectione mortuorum  , etc. Quod dicit mortuorum, non illorum debemus intelligere, quos in iudicio Dominus condemnabit; sed quibus post iudicium transiens ministrabit. uoluit igitur hoc dicto ostendere Dominum Iesum omnium mortuorum precessisse resurrectionem. Unde et Primogenitus mortuorum dicitur , post, tantum electorum , quia solus sua uirtute a mortuis resurrexit. Pulchre ergo Apostolus non ait iehsu Christus, sed Iesu Christi, tanquam diceret, suorum. Nam si interrogaretur ex quorum resurrectione eum diceret predestinatum, responderet utique, suorum. Et hoc est, quod dicit  Iesu Christi. Potest et alter esse ordo uerborum, ut quod dicit, ex resurrectione mortuorum, non ad hoc referatur quod ait, Filius Dei in uirtute, sed ad hoc quod premisit, qui predestinatus est, et hec uerba sint in medio, Filius Dei in uirtute secundum spiritum sanctificationis; quibus abstractis, iste erit ordo uerborum: Qui predestinatus est ex resurrectione mortuorum Iesu Christi Domini nostri Filius Dei in uirtute; et iste sit sensus: Predestinatus est filius Dauid  in carnis infirmitate; predestinatus filius Dei in uirtute: ut, qui carnem suscepit, referatur ad Dauid, propter quod et mortuus est, quod uero resurrexit, ad Filium Dei; quia diuinitatis uirtute resurrexit.

Deinde ut ostenderet Apostolus quia non a se ipso  uenit, sed a Christo missus est, adiecit: Per quem accepimus gratiam et apostolatum. Ubi notandum, quia non ait tantum gratiam, ne accepte gratie uideretur ingratus, dum eamdem acceptam non predicaret: ideoque subdit: Et apostolatum. Nam gratiam generaliter cum omnibus accepit; apostolatum uero quodam speciali modo quasi solus promeruit. Gratia autem est, qua peccata laxantur. Et ut aperitet cur hec acceperit, illico adiunxit: Ad obediendum fidei, id est, ut ab omnibus obediatur  fidei. Sed pro quo? Pro nomine, inquit, eius, tanquam diceret: Idcirco gratiam et apostolatum accepi, ut omnes obediant fidei, et credant in eum: et quicunque predestinati et saluandi sunt, signo nominis eius signentur. Et ne forte hec gratia solis Iudeis concessa uideretur, in omnibus gentibus: rursus ne Romani uiderentur excepti, subiunxit  : In quibus estis et uos uocati Iesu Christi, quod est aperte dicere: Qui omnium gentium Saluator, eius et uos estis uocati, quamuis non in Iudeorum, sed in gentium numero inuenti. Igitur, quia dixerat quis scriberet: Paulus, inquiens, seruus Christi Iesu, etc., ut ostenderet quibus scriberet, addidit: Omnibus, qui sunt Rome dilectis Dei uocatis sanctis  ; et reliqua. His uerbis diuinam commendat misericordiam,  et meritum humanum euacuat. Nam notandum, quia non ait, diligentibus Deum, sed dilectis Dei: non enim ideo dilecti sunt, quia dilexerunt, sed quia dilecti sunt, idcirco dilexerunt; unde Ioannes: Diligamus Deum, quoniam ipse prior dilexit nos . Sed quid est, quod ait uocatis sanctis? Nunquid sancti uocati sunt? Non utique; sed uocati sunt sancti. Similis enim est hec locutio illi Zacarie, qui ait: uisitauit et fecit redemptionem plebis sue , non que sua fuerat, sed quam uisitando fecerat suam. Ioannes etiam dicit: Ut filios Dei, qui erant dispersi, congregaret in unum : neque enim dispersi adhuc filii Dei erant, sed congregando in unum fecerat eos filios Dei. Et Salomon: Mulierem fortem quis inueniet?   Non enim mulier hec, id est sancta Ecclesia, fortis a Domino inuenta est, sed ipse inueniendo fecit eam fortem.

Ostensis denique quibus scriberet, nichil supererat, nisi ut salutem poneret, cuius loco posuit pacem et gratiam, subdens, gratia uobis, et pax a Deo Patre nostro, et Domino Iesu Christo. Quod dicit a Deo ad gratiam et pacem respondet. Et apte quidem gratiam a Deo dicit, quoniam nouerat esse ab hominibus; quemadmodum Iudices personas considerantes, uel cupiditate astricti, illecti, uel timore perterriti gratias hominibus prestare solent. Similiter et pacem a Deo optat, quoniam nouerat esse pacem ab hominibus, de qua Dominus in Euangelio: Non qualem pacem mundus dat, ego do uobis .  Et notandum, quia principali egregio ordine gratiam paci preposuit: gratia enim est, qua  peccata laxantur; pax autem, qua reconciliamur Deo. Peccata enim nostra diuiserunt nos a Deo  , et auersi eramus ab eo. Quia ergo dum per gratiam fit remissio peccatorum, reconciliamur Deo, ipsa reconciliatio pax dicitur: ideoque pulchre gratia paci  prefertur. Sed dicit fortasse aliquis: Cur Apostolus Patris tantum, et Filii mentionem fecit, et non Spiritus sancti? Cui respondendum: Quia gratia et pax dona Dei sunt; donum autem Dei est Spiritus sanctus, quod Dominus manifestat, cum dicit ad mulierem Samaritanam: Si scires donum Dei , etc. Si, ergo gratia et pax dona sunt Dei, constat procul dubio quia Apostolus totius Trinitatis fecit mentionem.

Igitur finita salutatione pulchre Apostolus narrationis sue exordium a gratiarum cepit actione, dicens: Primum quidem gratias ago Deo meo, etc. Gratie sunt laudes, quas Deo offerimus. In eo itaque, quod Apostolus gratias agit Deo pro fide Romanorum, nos monemur ut de omnibus nostris  tam prosperis quam aduersis, et de aliorum, sed tantum prosperis, Deo gratias referre studeamus. Sed quare Apostolus non absolute, sed cum adiectione ait Deo meo? Scilicet, ut ostenderet, quia Deus natura omnium est, uoluntate uero et merito, paucorum, id est solummodo electorum. Hec ergo uox illorum tantum est, de quibus Dominus dicit: Ego sum Deus Abraham, Deus Isaac, et Deus Iacob: nam in his tribus omnes comprehenduntur electi. Per quem gratias agat, ostendit: Per Iesum Christum: laudis namque sue sacrificium Deo offerebat; ideoque, ut gratum fieret, per manum summi pontificis offerre cupiens, aiebat: Per Iesum Christum. Unde nos monemur ut quoties orationis nostre, uel  actionis alicuius sacrificium Deo offerre uolumus, per eius manum offeramus.

 Hinc Ecclesie consuetudo descendit, ut sacerdotes singulis precibus adiungant: Per Dominum nostrum Iesum Christum. Pro quibus autem gratias agat, manifestat: Pro omnibus uobis. Ubi notandum, quia non ait, pro sapientibus, pro diuitibus; ne uideretur personarum acceptor sed generaliter, pro uobis; ac si diceret, in unitate fidei constitutis. Cur autem gratias agat, aperitur cum subditur; Quia fides uestra annuntiatur in uniuerso mundo. Fides est Trinitatis confessio, et totius pietatis ac bonitatis fundamentum, atque religio. Fides illarum rerum est, que non uidentur. Unde Apostolus: Est autem fides sperandarum substantia rerum, argumentum non  apparentium . Fides dicitur, eo quod fit id quod dicitur aut promittitur. Quod autem dicit: In uniuerso mundo, si simpliciter quidem intelligamus, uniuersas mundi uoluit intelligi partes. Et certe potuit fieri, quoniam Romani tunc pene omnibus gentibus imperabant, ut fama fidei eorum ad uniuersas mundi peruolauerit partes. Possumus et  per synecdochen dictum intelligere, ut a toto partem accipiamus.

Sequitur: Testis mihi est Deus, cui seruio in spiritu meo in Euangelio Filii eius, etc. Hic querendum est, quare iurauit Apostolus, cum Dominus in Euangelio precipiat: Nolite iurare omnino . Nunquid contra Domini preceptum egit Apostolus? Minime, Sed in eo quod Dominus precepit non esse iurandum, et Apostolus iurauit, datur intelligi quia Dominus non precepit ne quis iuramento utatur in necessariis, sed ut nemo iuramentum appetat, quasi summum bonum. Sunt enim quedam res, que et in se et per se bone sunt, et ideo appetende, ut uirtutes; sunt alie, nec in se, nec per se bone, sed pro aliis necessarie, sicut cibus, potus,  et uestimentum. Hec enim necessaria sunt ad sustentationem uite presentis, sed non, ut summum bonum, appetenda. Similiter et iuramentum, nec in se, nec per se bonum est; sed quis potest eo uti in necessariis? uerbi gratia, uis aliquem trahere ad fidem, et ille tibi credere non uult, nisi iures; tu ergo, si ea intentione, qua Apostolus, iuraueris, non erras. Hinc Dominus in Euangelio dicit: Quod his amplius est, a malo est . Ubi notandum, quia non ait, malum est, sed, a malo est; ac si diceret: Quod tu iuras, ab illius malo descendit, qui te iurare cegit. Dominus igitur idcirco precepit non esse iurandum, ne quis per assiduitatem iurandi in periurium incidat. Nam, sicut qui non loquitur, non mentitur, ita qui non iurat, non periurat. Sed  quid est, quod se Apostolus in spiritu seruire Deo asserit, cum seruitus, corporis sit officium, oratio uero, mentis? Attamen sciendum quia maius aliquid uoluit demonstrare, scilicet uim sue deuotionis et affectionis. Potest enim aliquis sine deuotione uel affectione orare: uerumtamen sine his in spiritu Deo seruire nemo potest. Ut ergo Apostolus sue mentis deuotionem, affectionemque ostenderet, adiecit: In Euangelio filii eius. Sine Euangelio namque Deo seruire nullus potest. Cur autem Deum testem uocauerit, ostendit, subiungens: Quod sine intermissione memoriam uestri facio semper in orationibus meis, et reliqua. Quid est, quod se dicit semper, et sine intermissione, memoriam facere Romanorum in orationibus suis? Nunquid non manducabat, aut  bibebat? Ne ergo contrarium uideatur, intelligendum est, quia sine intermissione dicit, id est, sine ullius diei interuallo: nullus quippe dies preteribat, quo Apostolus pro Romanis Deo speciales preces non  funderet. Hoc itaque dicto se ostendit impletorem illius precepti, quod alibi docuit, dicens: Sine intermissione orate . Sed quare Romanis indicare uoluit, quod semper pro eis oraret? Quid enim necesse est amicis nostris indicare, si pro eis oramus? Hoc ideo Apostolus egit, ut Romani magis eum diligerent, et eius preceptis obedirent. Magis quippe nos audiunt, qui diligunt, quam qui odio habent. Attamen Apostolus intentionem et finem sui placiti, non in se, sed in Domino constituit, ut per dilectionem suam perduceret eos ad dilectionem Dei.

Sequitur: Obsecrans, ut si quomodo tandem aliquando prosperum iter habeam in uoluntate Dei ueniendi ad uos. Proficiscens Apostolus ad predicationis  officium, optabat precibus et obsecrationibus obtinere, ut prosperum iter haberet ueniendi ad Romanos. Sed quare addidit, in uoluntate Dei? uidelicet, quia nouerat esse prosperitatem sine uoluntate Dei: ecce enim mali temporalibus bonis prosperantur  ; sed hec prosperitas non est ex uoluntate Dei. Sequitur: Desidero enim uidere uos, ut aliquid impertiar, etc. Cur desiderabat eos uidere? Numquid leuitatis studio, sicut homines parentes suos, studio epulandi? Non. Sed ipse reddit causam, dicens, ut aliquid impertiar uobis gratie spiritalis: id est, ut doctrinam et miraculum uobis tribuam patrationum  . Ad quid autem hec impertiri uelit, aperitur, cum subditur: Ad confirmandos uos, quibus uerbis ostendit eos adhuc egere  fidei confirmatione, quamuis eos superius laudibus pretulerit, ea scilicet intentione, ut ea, que in illis corrigenda erant, facilius corrigi possent. In quo facto nos monemur, ut quoties in personis nobilium aliqua reprehensibilia corrigere uolumus, prius, si qua sunt in illis bona, laudibus preferamus. Sequitur: Id est, simul consolari in uobis. Desiderabat utique Apostolus se consolari in Romanis, et Romanos in se, et non ex una tantum parte, sed per communem fidem, et sancti Spiritus illuminationem: unde mox subditur: Per eam, que inuicem est, fides uestra, atque mea  . Tunc enim Apostolus in Romanis consolaretur, si predicationis sue officium in eis cerneret solidatum, et ipsi in Apostolo, si se eiusdem apostolatus, et dignitatis intelligerent  fore participes  .  Sequitur: Nolo autem uos ignorare, fratres, quia sepe proposui uenire ad uos, et prohibitus sum usque adhuc. Ac si diceret: Nolo uos esse ignaros, quoniam intentionem,  et uotum habui ueniendi ad uos, sed prohibitus sum usque adhuc predicatione ceterarum gentium, que cum crediderint, et mea predicatio in eis confirmata fuerit, ueniam ad uos. Ut autem ostenderet, quia non studio leuitatis ueniret, adiecit: Ut aliquem fructum habeam et in uobis, sicut et in ceteris gentibus; tanquam diceret: Eum fructum, quem me de ceteris gentibus accepturum credo, quas ab Hierosolymis usque ad Illyricum, quod est caput Europe, mea predicatione ad fidem Christi uocaui, eum et in uobis habebo, largiente diuina misericordia.

Sequitur: Grecis ac barbaris, sapientibus et insipientibus debitor sum. Grecos appellat sapientes, eos scilicet, qui philosophice studebant doctrine,  siue qui legibus utebantur, barbaros uero, idiotas. Et ut aperiret, quos dixerit Grecos, ac barbaros, ideo addidit: Sapientibus, et insipientibus debitor sum. His quippe debitor erat per patientie uirtutem: et reuera nulla maior est patientia, quam stultorum impetus sustinere. Ita, quod in me, promptum est et uobis, qui Rome estis, euangelizare. Ac si diceret: Sicut debitor sum sapientibus et insipientibus; ita debitor sum euangelizare et uobis, qui Rome estis, quod in me promptum est. Et quia poterat aliquis dicere: Quem uis euangelizare? Nunquid Christum crucifixum? Quare non erubescis eum crucifixum euangelizare? Ad hec ipse respondet: Non enim erubesco Euangelium, quod utique ad confusionem gentium dictum est, que Iouem,  Saturnum et ceteros deos colebant, sed eorum flagitia confiteri uerebantur: quasi diceret Apostolus: Non erubesco predicare Christum crucifixum, et a mortuis resurrexisse; quoniam, etsi in altero dedecus est, in altero tamen insigne uirtutis. Fuerunt enim nonnulli, qui eius natiuitatem, passionem et mortem uerebantur, contra quos Apostolus dicit: Non erubesco Euangelium. Cur non erubescebat, ostendit: uirtus enim Dei est, etc. uirtutem Dei appellat diuinitatis potentiam, qua Christus surrexit a mortuis. Et reuera nulla maior uirtus esse potest, quam mortuo reddere uitam, et Deo quidem nichil dignius, quam mori pro sue imaginis reparatione. Ad quid sit hec uirtus, demonstrat: In salutem omni credenti. Omni dicit, ut nullus exceptus uideretur. Et  ne putaretur differentia esse inter Iudeos et Grecos, ait: Iudeo primum, et Greco. Greci duas faciebant diuisiones, in se et barbaris; Apostolus uero tres fecit, in Iudeo, Greco, et barbaro. Nam si Greci propterea barbaris preferebantur quia philosophice studebant doctrine, et legibus utebantur, iure et Iudei Grecis preferuntur, qui legibus utebantur, et a Deo promulgatis. Ideoque ait Apostolus: Iudeo primum.

Sequitur: Iustitia enim Dei in eo reuelatur ex fide in fidem. Iustitia dicitur, quasi iuris status. Iustitia  ergo est, cum unicuique proprium ius tribuitur: unde et iustus dicitur, eo quod ius custodiat. Iustitia autem Dei Christus est, que reuelatur in eo, id est per illud, scilicet per Euangelium. Quod uero dicit, ex fide in fidem, tale est, quale et illud, quod alibi ait: Nos autem reuelata facie speculantes gloriam Dei, transformamur in eamdem imaginem a gloria in gloriam, tanquam a Domini Spiritu . A gloria dicit Euangelii ad gloriam eterne remunerationis. Similiter et hic, ex fide legis in fidem Euangelii, uel ex fide uerborum et operum, in fidem eterne retributionis, siue ex fide hominis in fidem Dei. Et ut suam narrationem prophetico testimonio comprobaret, adiecit: Sicut scriptum est: Iustus autem ex fide uiuit. Quod dicit, ex fide,  non illa est intelligenda, que uerbo tenus tenetur, sed que operibus adimpletur, quia fides sine operibus mortua est in semetipsa . Sequitur: Reuelatur enim ira Dei de celo super omnem impietatem et iniustitiam hominum. Dixerat superius reuelari iusto per Euangelium iustitiam Dei: consequens erat, ut ostenderet impio reuelari iram Dei, sed de celo, ideoque addidit: Reuelatur, etc. Ubi solerter est animaduertendum, quare dixerit; reuelatur aut ira Dei, aut de celo. Reuelatur ideo dicit, quia quod prius fuerat occultum, per Euangelium factum est apertum, siue, quod fuerat minus notum, per Euangelium est manifestatum. Ira autem in Deo, non proprie, sed translatiue dicitur: in diuinitatis quippe naturam nulla passio  cadit. Quoties ergo ira in Deo dicitur, pro uindicta accipienda est. Et pulchre dicit de celo accipi: quoniam tam beneficia, quam plagas, et queque aduersa de celo accipimus. Mystice, per celum designatur doctrina euangelica, siue Ecclesie fides. Apte itaque iram Dei super impium de celo dicit reuelari; quia per tubam euangelice predicationis, et fidem Ecclesie manifestatur, quantum condemnandi sint idolorum cultores. Aliter: De celo ira Dei super impium reuelatur, quia ab ipso mundi exordio, per uisibiles creaturas, inuisibilis potuit agnosci Creator. Nam, cum tam clara Deus condidit sidera, facile ex ipsis cognosci potuit, quod ipse solus Deus, et solus esset adorandus. Super que autem reueletur ira Dei aperitur, cum subditur, super  omnem impietatem et iniustitiam. Ubi notandum, quia duo dixit, impietatem et iniustitiam. Nam, licet omnis impietas iniustitia, non tamen omnis iniustitia est impietas. Impietatem ergo uocat incredulitatem; iniustitiam uero, iniquitatem et nequitiam. Super quorum hominum impietatem et iniustitiam ira Dei reueletur, ostendit, eorum, inquiens, qui ueritatem Dei in iniustitia detinent  . Iniustum quippe est, ut honor, qui Creatori debetur, creature tribuatur. Illi ergo ueritatem, id est diuinitatem Dei  in iniustitia detinent, qui, Creatore relicto  seruiunt creature  . Quia, quod notum est Dei, manifestum est in illis. Hic subaudiendum est, esse, ut sit sensus: Essentia et notitia Dei manifesta est illis. Cur autem sit manifesta ostendit: Deus enim illis manifestauit. Sed, quomodo manifestauerit, non euidenter ostendit. Subaudiendum ergo est: faciendo opus, per quod ipse possit agnosci Creator. Omnis quippe creatura predicat se non esse Creatorem; presertim cum nichil creaturarum omnia in omnibus superet. uerbi gratia, celum precellit magnitudine, sol, luna, et stelle claritate, terra fertilitate: ac per hoc euidenter ostenditur, quod omnia habent Creatorem, qui ea condidit, regit et gubernat, et omnia precedit. Sequitur: Inuisibilia enim ipsius per ea, que facta sunt, a creatura mundi intellecta conspiciuntur.  Sempiterna quoque uirtus eius, et diuinitas intellecta conspiciuntur a creatura mundi, per ea que facta sunt: a creatura quippe mundi, id est, ab ipso mundi exordio, per uisibiles creaturas, inuisibilis agnosci potuit Creator. Nam, cum Dominus tam pulchra condiderit elementa, ut ea homines, quasi deos adorarent, facile cognosci poterat, quia incomparabiliter pulchrior erat ille, qui ea condidit. uirtutem itaque uocat diuinitatis potentiam, que omnia regit; diuinitatem uero, ipsam Dei maiestatem, que replet uniuersa. Hec enim, id est uirtus, et diuinitas, per uisibiles creaturas potuerunt agnosci: sed quia non sunt agnita, idcirco sunt inexcusabiles: unde et subditur: Ita ut sint inexcusabiles. Cur autem sint inexcusabiles, manifestat:  Quia dum cognouissent Deum, non sicut Deum glorificauerunt, aut gratias egerunt, etc. uirtutem quippe inuisibilis essentie per uisibiles, ut dictum est, potuerunt agnoscere creaturas. Nam, quamuis nomen Dei adhuc esset ignotum, uirtus tamen erat manifesta: unde non ignorantia  , sed de glorificatione reprehenduntur, cum dicitur: Non sicut Deum glorificauerunt, id est, debitum illi honorem non impenderunt. Cum enim Deus illis non solum utilissimarum disciplinarum peritiam tribuerit, sed etiam, ut de summo bono tractarent; ipsi, bonum, quod habebant, non Deo, sed sibi tribuentes, nequaquam Dei gratuita bonitate, sed suis se meritis accepisse credebant, ideoque euanuerunt; unde mox sequitur: Sed euanuerunt in cogitationibus suis, etc.  Nullum quippe maius euanescere est, quam a Deo acceptum bonum sibi tribuere. Et obscuratum est insipiens cor eorum. Ecce, dicit Apostolus, cor eorum obscuratum. Sed unde obscuratum sit non ostendit. Intelligendum ergo est, quia obscuratum nube humane laudis: pro acceptis quippe bonis humanam laudem querebant, et ideo factum est insipiens cor eorum. Insipiens enim cor illud recte dicitur, quod acceptum bonum sibi tribuit, et pro eo, non Dei, sed suam gloriam querit.

 Sequitur: Dicentes enim se esse sapientes, stulti facti sunt, etc. Pro peritia namque diuersarum artium se sapientes esse iactabant, ideoque stulti facti sunt. Quomodo autem stulti facti sint, aperitur, cum subditur: Et mutauerunt gloriam incorruptibilis Dei in similitudinem imaginis corruptibilis hominis, et uolucrum, et quadrupedum, et serpentium. His uerbis denotat Apostolus philosophos, et redarguit petas gentium, Socratem, Platonem, Aristotelem, Zenonem, uirgilium, Catonem, Ouidium Nasonem, et ceteros, qui diuinitatis honorem mortuis hominibus impendebant, putantes eos magis sibi prodesse posse post mortem, quam dum adhuc uiuerent: nam cum uiuerent, nullum eis diuinitatis impendebant honorem. Et nota, quia non ait, in similitudinem hominis,  sed, in similitudinem imaginis hominum: speciem quippe humani corporis formare non poterant, sed similitudinem imaginis, cui diuinitatis honorem impendebant. Quod autem gentes similitudinem  humane imaginis pro Deo colerent, ostendit Daniel, qui dicit Babylonios adorasse similitudinem Belis : Bel namque pater fuit Nini regis Assyriorum. Rursus, quod serpentes colerent idem Daniel demonstrat, qui prefatos Babylonios dicit adorasse draconem, quem ipse interfecit. Colebant nichilominus similitudines quadrupedum, sicut Aegyptii Apem. Apis etenim rex fuit Argiuorum, qui nauibus de Grecia uectus in Aegyptum, ibi mortuus est et sepultus: et quia prius ei sacrificare ceperunt quam templum ipsius edificaretur, dictus  est Serapis: Seros enim Grece sepulcrum dicitur. Huic taurum sacrificare solebant: unde et ipse taurus, Apis dictus est, quem Aegyptii pro Deo colebant. Hinc est, quod filii Isrel in deserto similitudinem uituli fecerunt. Adorabant et uolucres, sicut Aegyptii coracem, qui Latine dicitur nycticorax, quasi noctis coruus, et Romani anserem. Non solum hec, sed et alia multa colebant; unde dicit Salomon: Mortuus mortuum fingit manibus iniquis : et Psalmista: Simulacra gentium argentum et aurum . Preterea sciendum, quia nunc etiam homines idola colunt, diligendo magis creaturam quam Creatorem: uerbi gratia, glutones magis diligunt uentrem quam Deum: glutonis ergo Deus uenter est; unde Apostolus:  Quorum Deus uenter est et gloria in confusione  ipsorum. Si ergo glutonis Deus uenter, et auari aurum, ac per hoc impuri, et adulteri Deus est scortum.

Sequitur: Propter quod tradidit eos  Deus in desideria cordis eorum, etc. Quod dicit, tradidit, intelligendum est, tradi permisit: sicut dicitur Deus indurasse cor Pharaonis, eo quod durum non mollificauit. Sed in hoc dicto animaduertendum est quanta sit diuine pietatis miseratio: non enim tradidit eos  Deus in contraria, sed in suauia et delectabilia: et hoc est quod dicit, in desideria cordis eorum. Cur autem eos tradi permiserit, ostendit: Ut contumeliis corpora sua afficiant  in semetipsis. Contumelie sunt opprobria. Contumeliis ergo corpora sua afficiunt, qui peccata peccatis, et uitia uitiis accumulant. Omne enim peccatum, quod homo primo committit, nisi cito per penitentiam corrigatur, fit causa peccati; quoniam ex eo nascitur alterum; quod nisi rursus corrigatur, fit pena peccati et causa peccati, pena precedentis et causa sequentis.

Sequitur: Qui commutauerunt ueritatem Dei in mendacium. ueritatem uocat diuinitatis potentiam. ueritatem ergo Dei in mendacium commutat, qui debitum Creatori honorem tribuit creature. Et hoc  est, quod sequitur: Et coluerunt, et seruierunt creature, potius quam Creatori. His uerbis Apostolus non condemnat creaturam; qui enim creaturam condemnat, Creatori iniuriam facit, quia bonis illius male utitur: attamen ipse nouit iuste disponere, et ordinare militiam eorum, quos uidet bonis suis iniuste uti.

Sequitur: Qui  est Deus  benedictus in secula. Amen. Iisdem uerbis, quibus nunc de Patre, alibi etiam de Filio utitur, dicens: Quorum patres, et ex quibus Christus, qui est benedictus in secula seculorum. . Ac per hoc Pater et Filius unus est Deus.

 Sequitur: Propterea tradidit eos  Deus in passiones ignominie. Dixerat superius: commutauerunt  ueritatem Dei in mendacium: quibus uerbis ostendit eos ideo derelictos, quia Dominum dereliquerunt; ideoque dicit: Propterea, etc. Tradidit uero ita accipi debet, ut dictum est. Passiones ignominie uocat peccata, que inferius descripta sunt. Ignominia dicta est, eo quod sit sine nomine, sicut infamis sine fama, et ignobilis sine nobilitate: quicunque enim in stupro, fornicatione, et adulterio deprehenditur, recte dicitur ignobilis et ignominiosus; quia caret nobilitate. Preterea omne peccatum ignominia dicitur, quia caret nomine nature: quoniam non est a Deo creatum, sed a diabolo inuentum. Quomodo autem traditi sunt in passiones ignominie, aperitur, cum subditur: Nam femine eorum immutauerunt  naturalem usum in eum usum qui est contra naturam. Hic Apostolus per periphrasim uitauit rem turpem. Sed sciendum, quia hic locus uarie a doctoribus expositus est. Attamen, quomodo intelligendus sit Apostolus manifestat, cum subiungit: Similiter autem et masculi relicto naturali usu, etc. Dum enim dicit, similiter, euidenter ostendit, quia sicut masculi  in masculos turpitudinem operabantur, ita et femine turpi desiderio feminas appetebant. Notandum igitur, quia non ait, mutauerunt coniugalem usum, sed naturalem; quicunque enim membra sua illis membris miscet, que Deus creauit ad procreandas soboles, etsi sint membra meretricis, naturalis est usus, quamuis illicitus concubitus; qui uero illis coniungit, que Deus non creauit ad procreandas soboles, etsi membra sint uxoris, non tamen est naturalis usus. Et ideo dicit Apostolus: Similiter autem et masculi, relicto naturali usu femine, exarserunt in desideriis suis, inuicem masculi in masculos turpitudinem operantes. Exarserunt, inquit, id est incredibili ardore libidinis accensi sunt  , iuxta illud prophete: Ambulate in lumine ignis uestri, et in  flammis, quas succendistis  . Et item: Omnes adulterantes , quasi clibanus corda eorum.

Sequitur: Et mercedem, quam oportuit, erroris sui in semetipsis recipientes. Mercedem, quam oportuit, in semetipsis receperunt  ; quia derelinquentes Deum, derelicti sunt ab eo; ad hoc enim dereliquerunt, ut derelinquerentur, et his, que sequuntur, criminibus irretiti, agnoscerent quem dereliquerunt. Nam quia peccatum, quod primo commiserunt, noluerunt digna satisfactione corrigere, ideo iusto Dei iudicio traditi sunt his uitiis, pro quibus atrocius punirentur.

Sequitur: Et sicut non probauerunt Deum habere in notitiam  , tradidit eos  Deus in reprobum  sensum. Notandum hoc loco quia non ait, non cognouerunt Deum, sed, non probauerunt Deum habere in notitiam. Deum namque cognoscere, est per creaturas intelligere Creatorem; Deum uero probare habere in notitia, oculis eum mentis semper presentem habere, et timendo, uitia declinare. Reprobum autem sensum, dicit peruersum, de quo mox subditur: Ut faciant ea, que non conueniunt: id est, que leges diuine exsecrantur. Nam quamuis omnia peccata Deo exsecrabilia sunt, illa tamen pre omnibus exsecrabiliora sunt, que fiunt contra naturam. Propter hec enim factus est cataclysmus, id est, diluuium. Propter hec, quatuor ciuitates, Sodoma scilicet, et Gomorrha, Adama et Seboim, subuerse,  igne et sulphure cremate sunt. Propter hec quotidie hominibus multe pestilentie et clades eueniunt.

Sequitur: Repletos omni iniquitate, etc. Iniquitas est malitiose mentis uotum, atque uoluptas. Dicta autem est iniquitas, quasi non equitas: et quia caput et radix est omnium malorum, iure prima ponitur. Inter iniquitatem autem et peccatum differentia  est. Est enim iniquitas quod dictum est, peccatum uero corporis prolapsio.

Sequitur: Malitia. Malitia est peruerse mentis cogitatio: unde distat a malignitate, que est eiusdem peruerse cogitationis opus, Fornicatione. Fornicarius, siue fornicaria dicitur, cuius corpus publicum est. Dicti autem sunt a fornicibus arcuatis, id est, curuatis, in quibus apud antiquos lupanaria construebantur ad prostituendas meretrices. Est autem specialis fornicatio, est et generalis. Specialis, corruptio est animi et corporis; generalis uero, est omnis corruptio mentis, et omne peccatum, quod separat  hominem a Deo. Unde Psalmista: Perdes omnes fornicantes abs te  . Auaritia. Auaritia proprie est aliena rapere, et sua non largiri.  Dicitur autem auaritia quasi auri cupiditas, et apte post fornicationem ponitur; quia hec duo ad idolorum pertinent culturam: unde idem Apostolus: Neque fornicator, neque immundus, neque auarus, quod est idolorum  seruitus, habent hereditatem in regno Christi, et Dei . Nequitia est mentis calliditas, uel astutia. Astutia autem in nequitia non illa intelligenda est, de qua Salomon dicit: Astutus omnia agit cum consilio , sed astutia deceptionis. Et dicitur nequitia, quasi non equitas.

Sequitur: Plenos inuidia. Inuidia dicta est a contuendo alterius felicitatem. Habet autem sub se duas species, doloris et timoris. Omnis enim inuidus uidens alterius felicitatem, aut dolet, aut timet:  dolet aliquem maiorem se; timet uero minorem sibi fieri equalem. Omnis autem inuidus paruulus est, et sui inuidia moritur. Omnis etiam inuidus rosor est sui: unde quidam peta ait: Iustius inuidia nichil est, que protinus ipsum auctorem rodit. atque animam cruciat. Homicidio. Homicidium a cede hominis dicitur. Est autem tam spirituale, quam corporale: sed incomparabiliter  maius est spirituale: nam corporali occiditur corpus quandoque moriturum; spirituali uero anima in eternum uictura. Hinc est quod Dominus in Euangelio de diabolo dicit: Ille homicida erat ab initio . Diabolus quippe tantummodo uerba protulit, et protoplastos interfecit. Ac per hoc datur intelligi, quia quicunque malo suo uerbo uel exemplo aliquem  perdit, recte dicitur homicida. Et apte post inuidiam ponitur; quia per inuidiam peruenitur ad homicidium. Diabolus quippe per inuidiam protoplastos interfecit: nichilominus et Cain fratrem suum. Contentione. Contentio est, cum non ueritas queritur, sed animositas fatigatur. Dolo. Dolus est simulatio, siue fraus animi. Hoc autem distat a dolore, quod dolor est incommoditas corporis.  Distat etiam inter insidias, fraudem et dolum. Insidie namque loci sunt, fraus uero, uiolatio fidei, dolus est simulatio animi. Malignitate. Quid sit malignitas, iam superius dictum est. Sequitur: Susurrones. Susurro est, qui non in facie, sed in aure detrahit: unde et a sono aurium nomen accepit. eo quod sub aure sonet. Hinc est, quod Dominus precepit: Ne sis criminator, aut susurro in populis . Detractores. Detractor est, qui bonum alterius malum dicit, aut qui magnum alterius bonum dicit esse paruum. Quicunque autem de malo alterius falso malum loquitur, similis est detractori; si uero de alterius malo ueritatem dicat, non est detractor, sed ueritatis assertor. Quicunque enim simplici intentione bonum laudat, et malum uituperat,  uoluntatem suam diuine ueritati coniungit. Deo odibiles. Hic notandum, quia non ait absolute, odibiles, sed premisit, Deo, ad distinctionem hominum. Plurimi namque sunt odibiles Deo, qui dilecti sunt mundo, et econtrario multi Deo dilecti sunt, et mundo odibiles. Qui autem hec omnia uitia habent, recte Deo odibiles dicuntur. Contumeliosos. Contumeliosi sunt uerborum iniuriis procliui: nam contumelie sunt opprobria et conuicia. Superbos. Superbia est omnis illicitus et inordinatus appetitus. Hoc autem uitium tam graue est, ut, cum omnia uitia a contrariis uirtutibus superentur, id solum contra omnia dimicet. Unde recte genitrix, et nutrix dicitur omnium uitiorum, et consumptrix bonorum. Itaque hoc uitium tunc nascitur, cum homines  se plus quam Deum diligunt: quia ipsi sui uolunt uideri principium. Sequitur: Elatos. Elatus dicitur quasi extra se delatus. Elatio enim est mentis erectio. Quod uitium tunc nascitur, cum mens per superbiam tumida credit se esse quod non est. Unde apte post superbiam  ponitur, de qua nascitur. Inuentores malorum. Hoc dicto ostendit Apostolus, quia non omnia peccata diaboli instinctu peraguntur. Quedam enim homines sibi inueniunt: unde monstrantur peiores esse diabolo, qui se confitetur a Deo accepisse potestatem, dicens secundum Euangelium Luce: Hec omnia mihi tradita sunt, et do ei, cui uolo. Hec ego tibi dabo, si procidens adoraueris me . Hinc est quod, ut Iob tentaret, a Deo petiit potestatem; et a Domino expulsus ab  hominibus, non nisi eius iussu, ausus est se mittere in porcos. Parentibus non obedientes. Nam qui superioribus uitiis irretiti sunt, iusto Dei iudicio, ad hoc usque perueniunt, ut etiam parentibus sint inobedientes. Unde deteriores sunt bestiis, que suos diligunt progenitores. Insipientes. Insipiens dicitur, eo quod sit sine sapore. Quicunque ergo a sapore spiritalis doctrine recedit, iure uocatur insipiens   . Incompositos, id est, inordinatos. Quicunque enim his uitiis dediti sunt, recte uocantur inordinati et incompositi, quia carent compositione. Sine affectione, id est, sine affabilitate. Inter . . . . .  quod pietas proprie erga propinquos dicitur, affabilitas uero etiam circa extraneos. Absque federe, id est, absque pacto. Inter fedus autem et pactum, hoc distat, quod fedus dicitur precedens pactum, id est, reconciliatio de inimicitiis: pactum  uero, societas, que sequitur post reconciliationem. Sine misericordia. Misericordia a cordis miseria dicta est. Ille autem uere misericors est, qui alterius miseriam uelut suam deflet. Misericordia itaque in Deo, non proprie, sed translatiue dicitur; quia in diuinitatis naturam nulla passio  eadit. Et pulchre hac clausula cuncta uitia concludit; quoniam qui illis corrumpuntur, ad hoc usque perueniunt ut et sibi, et aliis sint immisericordes: nam quicunque ordinate miserentur. Unde Salomon: Fili, miserere tibi placens Deo  .

Sequitur: Qui, cum iustitiam Dei cognouissent, non intellexerunt, etc. Cognouerunt quippe iustitiam Dei per legem nature. Iustitiam autem Dei illam dicit, qua iuste punit malos, et remunerat bonos. Non intellexerunt; scilicet suis peccatis cecati. Quid autem non intellexerunt ostendit, subiungens: Quoniam qui talia agunt, digni sunt morte. Non solum qui faciunt ea, sed etiam qui consentiunt facientibus. His uerbis ostendit Apostolus, quoniam et ille qui sponte, et illi qui coacte peccant, nichilominus  patientur, et hi, qui agentibus fauent, eterna sunt morte plectendi. Sunt autem nonnulli, qui nec agentibus fauent, et in aperto malum persequuntur, cum hoc peragunt in occulto. Ne ergo isti non condemnandi uiderentur, idcirco subditur:  Propter quod inexcusabilis es, o homo, omnis qui iudicas  . Ac si diceret: Tu, quicunque es, qui malum in aperto persequeris, sed in occulto agis, ne te credas non esse condemnandum; quia tanto atrocius punieris, quanto, cum sis malus, per hypocrisin bonus uideri cupis. Hinc in libro Iob legitur: Callidi et simulatores prouocant iram Dei . Cur autem sit inexcusabilis, ostendit: In quo enim iudicas alium  , te ipsum condemnas;  eadem enim agis que iudicas. Et ne forte aliquis sibi blandiretur de impunitate, dicens: Misericors  est Deus, et non patietur creaturam suam perire in eternum; ideo adiecit: Scimus  autem, quia iudicium Dei est secundum ueritatem, in eos, qui talia agunt; tanquam diceret: Si tu iniustus iniuste iudicas iustum, multo magis Deus iustus te iuste iudicabit iniustum. Iudicium, condemnationem dicit; secundum ueritatem autem addidit, ad distinctionem humanorum iudiciorum, que sepe falluntur, aut miseratione, aut cupiditate, aut timore. Dei uero iudicia omnino uera et iusta sunt; quia sine personarum acceptione exhibentur. Sequitur: Existimas autem, o homo, qui iudicas eos, qui talia agunt, et facis ea, quoniam  tu effugies iudicium Dei? Ac si diceret: Non te ideo putes non esse puniendum, quia Deus differt iudicium; quoniam  ipse quandoque quod promisit implebit. Exspectat per patientiam ut tu conuertaris ad eum per penitentiam: ideo namque differt, quia non uult inuenire quos damnet, sed quos coronet.

Sequitur: An diuitias bonitatis eius, et patientie, et longanimitatis contemnis? Diuitias bonitatis Dei, et patientie, et longanimitatis, uocat bona temporalia, que Deus tam bonis, quam malis largitur. Hec malus contemnit, quia non uult ad Deum conuerti per penitentiam. Bonus autem dicitur Deus, quia bona tribuit; patiens et longanimis, quia mala suffert. Et sciendum, quia quedam exemplaria habent, bonitatis et sustentationis. Distat tamen inter patientiam et sustentationem: nam sustentatio Dei in illis est, qui infirmitate potius peccant, quam uoluntate,  patientia autem in illis qui potius uoluntate  .

Sequitur: Ignoras, quoniam benignitas Dei ad penitentiam te adducit  ? Et est sensus: Deus tibi tempus penitentie concedit, sed tu eo male uteris. Hinc in libro Iob legitur de impio: Dedit ei Deus locum penitentie, et ille abutitur eo in superbia . Hinc et Salomon dicit: Fili, ne tardes conuerti ad Deum, neque differas de die in diem: subito enim ueniet ira Dei, et tollet te  .

Secundum duritiam autem tuam, et cor impenitens, thesaurizas tibi iram Dei  in die ire et reuelationis iusti iudicii Dei. Dura mens dicitur, que, frigore sue militie durata, imaginem sui conditoris  in se recipere non potest: sicuti et cera dura, que alicuius sigilli non suscipit formam. Cor  autem impenitens uocatur, quod emolliri ad penitentiam non potest, de quo per prophetam dicitur: Auferam a uobis cor lapideum, et dabo uobis cor carneum . Thesaurizare, in bona et in mala significatione ponitur, hic uero in mala. Iram ergo thesaurizat, qui peccata peccatis accumulat. Ira autem, ut iam dictum est, pro uindicta accipitur. Dies ire appellatur dies iudicii, iuxta illud prophete: Dies illa, dies ire, dies tribulationis et angustie . Ipse etiam dicitur dies reuelationis; quia que nunc latent, tunc manifesta erunt. Unde Dominus in Euangelio dicit: Nihil opertum, quod non reueletur . Et ut aperiret cur dixerit, iusti iudicii Dei, continuo subdidit: Qui reddet unicuique secundum opera sua   . Ut autem eiusdem iudicii ostenderet equitatem, continuo subiunxit: His quidem, qui secundum patientiam boni operis, gloriam, et honorem, et incorruptionem, hic subaudiendum est, uiuunt. Et apte quidem dicit: His, qui secundum patientiam boni operis uiuunt; quoniam boni operis merces secundum patientiam exspectatur, que in futuro tribuetur. Unde idem Apostolus alibi dicit: Per fidem ambulamus, et non per speciem . Gloriam uocat decorem eterne beatitudinis, de quo Dominus in Euangelio dicit: Fulgebunt iusti sicut sol in regno Patris sui . Honorem, uero dignitatem, qua filii efficientur similes Patri: unde Ioannes: Cum apparuerit, similes ei erimus . Incorruptionem, dicit immortalitatem: unde  idem Apostolus: Oportet mortale hoc induere immortalitatem, et corruptibile, incorruptionem . Quibus autem hec reddet demonstrat, subiungens: Querentibus  uitam eternam, id est, querentibus eum, qui est uita eterna. Quia dixerat que bona retribuenda sint his, qui secundum patientiam boni operis uiuunt, ut ostenderet que mala malis retribuantur, continuo subdit: Suis autem  , qui ex contentione, subauditur, sunt, et qui non acquiescunt ueritati  Domino scilicet Iesu Christo, uel eius doctrine, credunt autem iniquitati  ira et indignatio. Ira, ut dictum est, pro uindicta  accipi debet, de qua dicit Psalmista: Quis nouit potestatem ire tue , etc. Et quia sepe ira sine indignatione exhiberi solet: ut ostenderet atrociorem iram, adiecit: Et indignatio. Indignatio est uigor future animaduersionis et iuste pene.

Tribulatio et angustia. Retribuetur tribulatio de conscientie reatu: angustia uero de sera penitentia; iuxta illud prophete: uermis eorum non morietur, et ignis eorum non exstinguetur .  uermem namque appellat corrosionem proprie conscientie. Super quem autem hec tribuantur, aperitur, cum subditur: In omnem animam hominis operantis malum. Sed quid est, quod dicit, in omnem animam hominis? Nunquid sola anima patietur penam? Non: sed anima simul et corpus. Fuerunt enim nonnulli, qui ob hoc, quod Apostolus dicit, in omnem animam, intelligere uoluerunt, quod, sicut anima spiritalis est, ita et pena futura, non corporea sit, sed spiritalis, quod omnino falsum est. Apostolus autem ideo dicit, omnem animam; quia anima rationalis est creatura; et ipsa primo peccat: ideoque prima punietur. Siue, tropice loquens, a parte, id est anima, totum intelligi uoluit hominem; ut est illud: Descendit Iacob in Aegyptum in animabus  septuaginta . Quod uero dicit, operantes malum opus, hic non ad aliquam actionem referendum est, sed ad peruersam cogitationem, quia de infidelitate loquitur. Et ut ostenderet quia nulla est distinctio Iudei, et Greci, subiunxit: Iudei primum, et Greci. Primum uero dicit, ut ostenderet, quia Iudei Grecis preferuntur: ipsi enim primi legem acceperunt, et eamdem primi transgressi sunt; ideoque Grecis preferuntur, tam in bono, quam in malo, tam in pena, quam in premio. Igitur, quia tria ludibria malis retribuenda dixerat, uolens ostendere quia tria clara et honesta munera iustis retribuenda sunt, confestim subdidit, dicens: Gloria autem, honor, et pax omni operanti bonum, que tria tam ad presentem, quam  ad futuram uitam possunt referri. Si autem ad presentem referantur, ita debent intelligi: retribuitur gloria resurrectionis et renouationis anime, que fit per fidem: tribuitur et gloria, et honor, id est, dignitas, qua quisque, concessa uenia peccatorum, transit in adoptionem filiorum Dei: tribuitur etiam pax, id est reconciliatio, qua de inimicis efficiuntur amici Dei. Si uero ad futuram, ita accipienda sunt: tribuetur iustis gloria, id est, splendor eterne beatitudinis: tribuetur honor, id est, dignitas, qua filii efficientur  similes Patri: nichilominus et pax, id est, perfecta securitas: ibi enim nullum cum uitiis certamen erit, sed erunt homines Deo et angelis sociati. Iudeo primum, et Greco. Si diligentius attendamus, Iudei Grecis, non solum dignitate,  sed etiam tempore preferuntur; ipsi enim prius exstiterunt. Et quia poterant Iudei dicere, o Apostole, cur nobis equiparas gentes, qui legem accepimus, et Christi notitiam habemus? Ad hec ipse respondet: Non est enim personarum acceptio apud Deum. Cuius loci sensum coapostolus eius Petrus in Epistola sua euidenter exponit, dicens: Non est personarum acceptor  Deus, sed in omni gente  qui timet Deum, et operatur iustitiam, acceptus est illi. Ut autem Apostolus hoc apertius demonstraret, subiunxit: Quicunque enim sine lege peccauerunt, sine lege peribunt, et quicunque in lege peccauerunt, per legem iudicabuntur. His uerbis ostendit Apostolus, quia, nec Iudei excusabiles pro ignorantia, quia legem acceperunt, nec gentiles, quia per creaturam potuerunt agnoscere Creatorem. Huius autem loci sensum Dominus in Euangelio manifestat, dicens: Seruus, qui cognoscit uoluntatem Domini, et facit digna, plagis uapulabit multis; qui autem non cognoscit uoluntatem Domini sui, et facit digna, plagis uapulabit paucis . Sed ecce, sic uidentur hec Apostoli uerba sonare, ac si atrocius puniendi sint gentiles, quam Iudei: de illis enim dicit, peribunt,  de Iudeis uero, iudicabuntur; unde Origenes dicit: Non mihi uidetur Apostolus ita sensisse; sed in eo quod dicit, iudicabuntur, subaudiendum est, ut pereant; quoniam ipsa lex docet quomodo iudicandi sunt. De gentibus uero ideo dicit, peribunt, quia non resurgent impii in iudicio, neque peccatores in concilio  iustorum.

Sequitur: Non enim auditores legis iusti sunt apud Deum, sed factores legis iustificabuntur. Quid est, quod factores legis iustificandos dicit, cum procul dubio iusti sint? Itaque hoc loco iustificabuntur ita intelligendum est, sicut in Euangelio, ubi de quodam Phariseo legitur: Ille autem uolens iustificare seipsum, id est, uolens iustus uideri, uel putari . Similiter hoc loco Apostolus dicit, iustificabuntur,  id est creabuntur, factores legis, ut iusti sint, uel iusti habebuntur et putabuntur.

Sequitur: Cum enim gentes, que legem non habent, naturaliter, que legis sunt faciunt, etc. His uerbis ostendit, quia gentes, naturaliter precepta legis faciendo, non priuabuntur illa promissione, qua per prophetam Dominus loquitur, dicens: Hoc est testamentum, quod statuam domui Iacob: post dies illos, dabo leges meas in corda eorum, et in uisceribus eorum superscribam illas . Hinc et idem Apostolus alibi dicit: Tu autem, cum esses oleaster, insertus es in bonam oliuam . Multum quippe conueniunt uerba prophete dictis apostolicis. Illic enim dicitur: In uisceribus eorum superscribam eas: et hic Apostolus:  Qui ostendunt, inquit, opus legis scriptum in cordibus suis. Hic namque Apostolus de lege naturali loquitur, quam Deus unicuique digito suo scribit in corde. Hec est lex, que scripte legis precepta in se continet, scilicet, non occides, etc. Hec est lex, que unius Dei habet notitiam, et que propinqua est  gratie Euangelii. Scilicet, quod tibi non uis, alii non facias. Et Dominus in Euangelio dicit: Quecunque uultis ut faciant uobis homines, eadem et uos facite illis . Ait ergo: Cum gentes, que legem non habent, uidelicet scriptam, naturaliter ea que legis sunt faciunt, id est precepta naturalis legis custodiunt: eiusmodi legem non habentes, id est, qualem Deus dedit per Moysen, ipsi sibi sunt lex, qui ostendunt opus legis scriptum in cordibus suis, testimonium reddente illis conscientia ipsorum. Hic querendum est, de quibus cogitationibus dicat Apostolus: utrum de illis, que nunc sunt, aut de his, que future sunt. Et reuera de his, que nunc sunt, loquitur: quoniam non solum que agimus, sed etiam que cogitamus, sicut note et characteres in  ceris, ita in tabulis cordis nostri scribuntur, et manent occulta usque ad diem iudicii: tunc enim omnia manifesta erunt, et iudicabuntur, unde mox subditur: In die, cum iudicabit Deus occulta hominum. Quomodo autem iudicaturus sit, manifestat, secundum Euangelium meum, id est, secundum doctrinam et predicationem meam. Per quem uero iudicaturus sit, demonstrat: Per Iesum Christum Dominum nostrum  . Sed cur per eum dicit celebrari iudicium? Scilicet quia Dominus in Euangelio dicit: Pater non iudicat quemquam, sed omne iudicium dedit Filio . Solerter igitur discutiendum est quomodo cogitationes accusabunt, aut defendent in die iudicii. Et sciendum, quia quicunque diuina inspiratione, aut sua cogitatione, siue alicuius  predicatione sollicitatus non crediderit, cogitationes sue accusabunt eum, et  condemnabunt, non uelut ignarum, sed ut rebellem: si quis autem his sollicitatus non fuerit, et non crediderit, cogitationes sue non eum defendent, sed condemnabunt, quia per creaturam debuit agnoscere Creatorem. Alioquin qui crediderit et fidem suam operibus impleuerit, saluus erit, quia cogitationes eius defendent eum.

Igitur, quia multa dixerat de flagitiis gentium, nunc Iudeos increpat de infidelitate, subiungens: Si autem tu Iudeus cognominaris, etc. In eo quod dicit, cognominaris, ostendit quia Iudeus non est nomen, sed cognomen  , id est, commune nomen. Et nota, quia, sicut partes allocutus est gentium,  ita nunc partes alloquitur Iudeorum. Ostendit autem Apostolus his uerbis, non esse magnum bonum, si Iudeus credat, qui per legem instructus est, et uoluntatis Dei habet notitiam. Et uult subintelligi magnum esse malum, si non credat. Sequitur: Et requiescis in lege. In lege Dei requiescebant, qui, legem  meditando, a curis terrenis uacabant. Et gloriaris in Deo. Iudei in Deo gloriabantur, quia suis se meritis saluatos, et legem accepisse putabant, et eamdem se suis uiribus implere posse credebant, iuxta illud: Non fecit taliter omni genti  , et iudicia sua non demonstrauit eis. Et nosti uoluntatem Dei. uoluntatem Dei agnoscebant per legis precepta, in quibus ostenditur quid uelit Deus. Sequitur: Et probas utiliora, instructus per legem. Hic notandum, quia non ait, utilia, sed, utiliora; ut ostenderet, quia et in lege nature multa utilia continentur, quamuis infirma, quia sine gratia Euangelii impleri non possunt; in lege uero scripta utiliora sunt, sed perfectiora in gratia Euangelii.

Confidis te ipsum ducem esse cecorum, etc. Hec  officia etiam ueri legis cultoris sunt: sed  quia falso hec se habere iactabant, ideo Apostolus increpabat eos, dicens: Confidis te ipsum ducem cecorum esse, lumen eorum qui in tenebris sunt, eruditorem insipientium, magistrum infantium, etc. Ac si diceret: Si dux es cecorum, ut falso iactas, cur non tu ipse rectum iter ambulas? Si lumen es eorum qui in tenebris sunt, cur tenebras infidelitatis sequeris? Si eruditor es insipientium, cur a timore Domini recedis, qui, iuxta prophetam, initium est sapientie? Si magister es infantium, cur tu paruulus es intellectu? Et quia hec sibi falso adesse iactabant, uidebantur habere formam scientie et ueritatis in lege; unde mox subditur: Habentem formam scientie et ueritatis in lege.

 Sequitur: Qui ergo alium doces, teipsum non doces  ? Ac si diceret: Cur doctrinam et predicationem tuam operibus destruis? Et, ut hoc euidentius aperiret, subiunxit: Qui predicas non furandum, furaris. Furabantur Iudei; quia in lege et prophetis, Christi notitiam occultabant. Et hoc furto nullum maius esse potest. Qui dicis non mechandum, mecaris. Mechabantur Iudei, qui, male interpretando legem, uerbum Dei corrumpebant; quia non sincere, sicut ex Deo, coram Deo in Christo loquebantur. Preterea quicunque hoc, quod specialiter Deo debetur, hominibus impendit, utique mechatur. Qui abominaris idola, subaudis gentium, sacrilegium facis. Sacrilegium dicitur sacre legis transgressio, siue, sacre legis  , uel rei furtum. Nam, ut  beatus Augustinus dicit: Legere, siue sublegere furari est. Unde et sacrilegus dicitur sacre legis fur, siue transgressor. Iudei igitur sacrilegi erant, quia, et legem corrumpebant, et furtum in ea, ut dictum est, faciebant.

Sequitur: Qui in lege gloriaris, per preuaricationem  legis Deum inhonoras. Gloriabantur Iudei in lege, quia se eam suis meritis accepisse credebant, et suis uiribus implere posse putabant: sed per eiusdem legis preuaricationem Deum inhonorabant, quia illum Deum esse credere nolebant, cui Pater perhibet testimonium, dicens: Hic est Filius meus dilectus , et cui propheta dicit: Tu eras Deus, et nesciebamus. Quod utique non de Patre, sed de Filio intelligendum est; nomen enim Patris semper illis fuit cognitum; Filii uero, ignotum. Unde et illi, qui ante passionem credere noluerunt, agnita gloria resurrectionis eius, credentes et gratias agentes, dicebant: Tu eras Deus, et nesciebamus.

Sequitur: Nomen enim Dei per uos blasphematur  inter gentes, sicut scriptum est. Ecce dicit Apostolus scriptum esse; sed ubi non ostendit. Sed intelligendum tamen reliquit, in Isaia propheta . Cum enim Dominus per prophetam Iudeos increparet, ait inter cetera: Et nomen sanctum meum polluistis inter gentes . Sed querendum est, quomodo tunc per Iudeos pollutum, et blasphematum est nomen Dei inter gentes, aut quomodo tempore Apostoli. Sciendum est autem, quia Iudei multis uitiis irretiti, et uariis plagis attriti, traditi sunt in captiuitatem, in qua detenti dabant gentibus occasionem dicendi: Ecce gens sancta. Populus olim Deo peculiaris; multis signis ab Aegyptiaca seruitute liberatus, in captiuitate tenetur, et in seruitutem redactus est.  uere dii nostri superauerunt Deum eorum; et ideo traditi sunt in manus nostras. Ignorabant enim, quia, si Deo semper seruissent, et eius precepta seruassent, eum ubique haberent protectorem. Blasphemabatur nomen Dei per eos, etiam Apostoli tempore, quia pleni zelo et inuidia, semper apostolice doctrine resistebant. Quod manifestatur in libro Actuum apostolorum, ubi legitur: Et repleti Iudei zelo in Synagoga, contradicebant his que a Paulo dicebantur . Siue, quia minus credentibus dabant occasionem dicendi: Euacuata et annullata est promissio, que facta est Abrahe; fallax Deus: quod promisit, implere non potuit.

Circumcisio quidem prodest, si legem custodias  . Ac si diceret: Si legis precepta custodias, circumcisio  prodest; quia facit te manere sub lege. Tu autem, dum sub lege manes, consideras, quia cessare debet circumcisio carnalis, et succedere spiritalis, que fit per fidem Christi. Alioquin nichil tibi prodest. Sed querendum est quomodo dicat Apostolus: Circumcisio prodest, cum alibi dicat: Circumcisio  nichil prodest; uidetur quippe sibi contrarius. Sed ne contrarius uideretur, fuerunt nonnulli, qui, allegorizando, dixerunt per circumcisionem debere intelligi semen Abrahe, id est aliquem Iudeum, et per preputium, gentilem; ut sit sensus: Si precepta legis spiritaliter intelligas, et Christi notitiam in eis agnoscas, teque per eius fidem saluari posse confidas: prodest tibi, quod semen es Abrahe, id est, quod Iudeus es. Alioquin nichil tibi prodest; quia degenerasti a nobilitate seminis Abrahe, et transisti ad infidelitatem gentilis. Et hoc est, quod sequitur: Si autem preuaricator legis sis, circumcisio tua preputium facta est. Sequitur: Si igitur preputium iustitias legis custodiat, nonne preputium illius in circumcisione   reputabitur? Preputium, sicut et superius, aliquis gentilis uocatur. Iustum autem est, ut illa carnalia precepta, spiritaliter intelligerentur implenda. Et est sensus: Si preputium, id est, aliquis gentilis, spiritaliter legis precepta intelligat, et in eis Christi notitiam agnoscat, seque per eius fidem saluari posse confidat, preputium illius in circumcisione reputabitur; quia transiet ad nobilitatem generis Abrahe; et eius filius efficietur, iuxta quod ipse Apostolus alibi dicit: Si autem uos Christi, ergo Abrahe semen estis, secundum promissionem, heredes . Sequitur: Et iudicabit,  quod ex natura est preputium, legem consummans, te, qui per circumcisionem et litteram preuaricator legis es  . Sensus  est hic: Preputium, quod ex natura est, id est, aliquis gentilis, qui per naturam habet preputium, te, qui per litteram, et circumcisionem preuaricator legis es, iudicabit, id est, condemnabit, non potestate, sed comparatione melioris facti; iuxta quod Dominus in Euangelio dicit: Ideo ipsi iudices uestri erunt . Et item: Regina Austri surget in iudicium cum generatione ista , etc. Non enim, qui in manifesto Iudeus est, neque que in manifesto, in carne, circumcisio  , etc. In manifesto Iudeus est, qui de carnali circumcisione gloriatur, de qualibus dicit Apostolus: Quorum Deus uenter, et gloria in confusionem ipsorum . Gloria namque eorum in confusione  est, quia in pudendis membris gloriantur. Et ut ostenderet uerum Iudeum, et spiritalem circumcisionem, continuo subdidit: Sed qui  in abscondito, Iudeus est, et circumcisio cordis in spiritu. Hic querendum est quid sit circumcisio. Circumcisio est carnis exspoliatio, que figuram gerebat uere circumcisionis. uera autem circumcisio  est, omnium carnalium delectationum et uoluptatum abolitio et expiatio  . Et quicunque mentem suam ab his reddit alienam, ille se ueraciter circumcidit. De hac circumcisione etiam Moyses locutus est, dicens: Circumcidite duritiam cordis uestri. Et item: Circumcidimini Domino Deo uestro . Et Ieremias: Circumcidite preputia cordium uestrorum . Circumcisionis autem signum ideo datum est Iudeis, ut illo secernerentur ab omnibus gentibus: quod pene in ipso mundi exordio prefiguratum est in Cain, cui Dominus dedit signum timoris. Et sicut ille in eo signo perseuerauit usque ad mortem, ita isti in signo circumcisionis perseuerabunt usque ad diem iudicii, ut impleatur quod idem Apostolus dicit:  Donec plenitudo gentium intreat, et sic omnis Isrel saluus fiat . Quod ex eo maxime comprobatur, quia nullus principum, siue regum, sub quo deguerunt, conati sunt auferre ab eis signum circumcisionis. Cuius laus non ex hominibus, sed ex Deo: eius scilicet, qui de carnali circumcisione non gloriatur, et non suis meritis, sed Dei gratia se saluatum agnoscit. Superius allocutus est Iudeos incredulos. Deinde dixerat illum esse uerum Iudeum, cuius bona opera non in manifesto sunt, sed in abscondito; et ueram circumcisionem cordis, que est spiritu, non littera. Et quia dixerat non esse personarum acceptionem apud Deum, ne forte credentes Iudei, contemnendi putarentur, ideo subdidit, questionem sibi proponens:    Quid ergo amplius est Iudeo? Aut que utilitas est circumcisionis? Et uel ex sua, uel ex aliorum persona, sibi respondit: Multum per omnem modum. Et ut ostenderet quomodo, subdidit: Primum, quia credita sunt illis eloquia Dei. Ubi notandum, quia primum dicit, sed secundum non ostendit, quod subintelligendum reliquit. His autem uerbis ostendit Apostolus, quia, pre omnibus, que celitus Iudeis collata sunt, illud fuit precipuum et dignitate precellens, quod non solum patriarche, sed et omnis Isreliticus populus Dei allocutione perfrui, et legem a Deo promulgatam suscipere meruerunt. Secundum uero est quod multis signis et prodigiis ab Aegyptiaca seruitute liberati, mare Rubrum siccis pedibus transierunt. Deinde attendenda  sunt cetera, que eis diuinitus collata sunt, donec terram repromissionis intrarent.

Sed, quia poterant aliqui dicere: Quid illis profuerunt credita eloquia Dei, qui murmurando in deserto perierunt? ad hec Apostolus respondet: Quid enim, si quidam eorum non crediderunt, subauditur, obest? Nunquid incredulitas illorum fidem Dei  euacuauit? Fidem appellat promissionem, qua credidit Abraham Deo, et reputatum est illi ad iustitiam. Et est sensus: Non ita est, ut uos asseritis: quoniam promissio, que facta est Abrahe, etsi euacuata est in incredulis, impleta tamen est in credentibus. Et hoc est, quod dicit: Absit. Unde mox subditur: Est enim Deus uerax, omnis autem homo mendax. Deus uerax est, quia nec nascendo, nec uiuendo  , ullum contraxit peccatum: omnis autem homo mendax, quia homo. Deus uerax est, quia promissa illius, etsi impleta non sunt in his qui murmurando in deserto perierunt, impleta sunt in his, qui Deo et fide cooperante, terram repromissionis intrarunt. Deus uerax est, quia promissio eius, licet euacuata sit in incredulis, impleta tamen  manet in credentibus; quia quicunque credunt in Christum, et per eius fidem se saluari posse confidunt, in hac promissione computantur, et filii Abrahe efficiuntur. Sic nimirum hec promissio euacuata in infidelibus, impleta est in fidelibus: quemadmodum dignitas apostolatus, licet annullata sit in Iuda proditore, impleta est in Petro credente et in fide permanente. Et ut suam narrationem prophetico testimonio comprobaret, adiecit: Sicut scriptum est: Ut iustificeris in sermonibus tuis, et uincas cum iudicaris. Sed quid hoc testimonium attinet superioribus? Si diligentius perpendamus, utique congruere probatur. Cui enim propheta dicebat? Deo utique, non tamen Patri, sed Filio; quia ille ab iniquis, uelut iniquus iudicatus est. Illi enim orans  dicebat: Tibi soli peccaui, et malum coram te feci : ac si diceret: Quia tu solus iustus, solus sine peccato; ut iustificeris in sermonibus tuis, et uincas cum iudicaris. Cum iudicaretur a peccatoribus, uicit, quia iustus est comprobatus. Querendum est igitur, qua intentione propheta hoc articulo suo tempore usus est, uel qua Apostolus hunc sumpsit ad comprobationem sue narrationis. Sciendum itaque, quia promiserat Deus se sine personarum acceptione uindicaturum in peccatores; Dauid autem, quia peccauit, cum esset rex, aiebat: Tibi soli peccaui, etc. Ac si diceret: Tu, Domine, promisisti te sine personarum acceptione uindicaturum in peccatores. Dum ergo mihi peccatum dimittis, homines tuam patientiam iudicant  esse mendacium.  Me tamen confitente et satisfaciente, ideo peccatum dimittis, ut iustificeris et uincas eos qui te iudicant esse mentitum, qui non iudicas bis in idipsum. Tue quippe pietatis miseratio te ostendit non esse ementitum.  Aliter: Erant nonnulli, sicut Epicurei, qui dicebant, Deum non habere curam hominum, quemadmodum et bestiarum; ideoque propheta dicebat: Tibi soli peccaui, etc. Ac si diceret: O Domine, ideo peccatum meum per prophetam tuum redarguis, ut iustificeris, et uincas eos, qui te iudicant non habere  curam hominum. Honestius uero ita potest intelligi: promiserat Deus, quod de semine Dauid nasciturus esset Saluator mundi, et quia ipse adulterium pariter, et homicidium commiserat, idcirco penitens dicebat: Tibi soli peccaui, etc. Tanquam diceret: Tu, Domine, promisisti, quod de semine meo nasciturus esset Saluator mundi; sed quia populus tuus duplici me uidet crimine fedatum, blasphemare facis filios Isrel. Dum  enim in me adulterium simul et homicidium considerant, te iudicant esse mentitum. Tu ergo preces satisfactionis suscipe, et quod ego condemno, tua pietate dimitte, ut, dum, percepta remissione peccatorum, me tua promissione dignum facis, et iustificeris, et uincas eos qui te iudicant esse mentitum. Hanc lineam, et hunc ordinem, et hanc intentionem secutus est Apostolus. Erant enim plurimi ipsius tempore, qui dicebant: Ecce gens sancta, populus acquisitionis, multis signis, et prodigiis ab Aegyptiaca seruitute liberatus! Quomodo in infidelitate permanet, et diuersis sceleribus implicatur! Euacuata promissio  , que facta est Abrahe. Hos refutat Apostolus, dicens: Est Deus uerax, etc. Ac si diceret. Non est ita, ut dicitis; quia, si euacuata est incredulis, impleta est  in credentibus. Et quia dixit: Est Deus uerax, et omnis homo mendax: sicut scriptum est: Ut iustificeris in sermonibus tuis, poterant peruersi dicere: Si Deus iustus, quia homo iniquus; et, si Deus uerax, quia homo mendax; ergo nostra iniustitia Dei iustitium, et nostrum mendacium eius approbat ueritatem. Quod si est, iniquus Deus, qui infert iram, id est, uindictam; id est, si in eos uindicat, qui propterea peccant, ut ipse iustus et uerax probetur. Unde coangustatur Apostolus, et cogitur duas in se suscipere personas: unam sub imperitia male interpretantis; et alteram sub apostolica doctrina refellentis. Sub uoce enim aduerse partis  dicit  . Si autem iniquitas nostra iustitiam Dei condemnat, quid dicemus? Nunquid  iniquus Deus, qui infert iram? Ac si pars aduersa dicat: O  Apostole, magnam tuis uerbis nostris peccatis dedisti consolationem; quia, si nostra iniquitate et mendacio Dei ueritas, et iustitia comprobatur  non sicut peccatores condemnandi sumus; sed quanto amplius peccamus, tanto maiora beneficia suscipere debemus. Et tanquam dicat aliquis: Si ergo mentior, non tanquam peccator iudicandus sum; quia ueritas Dei in meo mendacio abundat in gloria ipsius: unde paulo inferius dicit: Si autem  ueritas Dei in meo mendacio abundat in gloria  ipsius: quid adhuc et ego, tanquam peccator iudicor? Contra ergo hos dicit Apostolus: secundum hominem dico: Absit. Secundum hominem, id est, secundum rationem, intellectum. Quod ideo ait, ut ostenderet eos qui talia loquuntur, non esse homines. Ac si diceret: Non est ita, ut uos dicitis; non enim uestro mendacio et iniquitate Dei ueritas, et iustitia approbatur; quia Deum nostrum non mala  opera, sed bona delectent; nec in malis, sed in bonis operibus gloriatur. Ipse quippe malos puniendo se iustum probat. Unde mox subditur: Alioquin quomodo iudicabit Deus hunc mundum? Ac si dicat: Nisi malos puniat, ut se iustum probet, quomodo celebrabitur iudicium, quod ipse uenturum promisit? Erant preterea qui falso dicebant Apostolum predicare: Faciamus mala, ut ueniant bona: quod nichil aliud est quam dicere: Si iniquitas nostra iustitiam Dei commendat, iniquus Deus, qui infert iram. Contra quos mox subdidit: Et non sicut blasphemamur, subauditur, ita est, et sicut aiunt nos quidam dicere: faciamus mala, ut ueniant bona, quorum damnatio iusta est. Et est sensus: Non predicamus, ut dicitis; sed, quia uobis de impunitate blandimini, et Dei patientia  abutimini, ille, qui uenturus est iudicare mundum, ut reddat unicuique secundum opera sua, iuste uos condemnabit. Non ergo dicamus: Faciamus mala, ut ueniant bona; sed: Quia fecimus mala, Dei gratuita bonitate nobis uenerunt bona. Igitur, quia dixerat: Quid amplius est Iudeo; et mox subdidit: Multum per omnem modum, ne forte Iudei inani superbia inflati se gentibus credentibus preferrent, adiecit:  Quid igitur? Precellimus eos? Et sibi ipse respondet: Nequaquam. Tanquam diceret: Non inuenio causam, qua nos qui natura Iudei sumus, credentibus gentibus preferamus: omnes enim peccatores sumus, et sola gratia Dei redempti. Unde mox subditur: Causati enim sumus Iudeos, atque Grecos omnes esse sub peccato. Causati sumus,  dicit, id est, manifestis causis ostendimus, et Iudeos, et gentes, et sapientes, et insipientes, omnes sub peccato esse. Et ut id prophete testimonio probaret, adiunxit: Sicut scriptum est: Quia non est iustus quisquam; non est intelligens; non est requirens Deum, etc. Ut quidam sapiens dicit: Corpus, quod rumpitur  , aggrauat animam, et deprimit terrena inhabitatio sensum multa cogitantem. Quicunque ergo se negotiis secularibus et terrenis implicat curis,  Deum sincere intelligere, sincere non potest inquirere. Hinc et Dominus in Euangelio dicit: Nemo potest duobus dominis  seruire: Omnes declinauerunt , id est, a Deo recesserunt. Quo dicto uult ostendere, quia ueniens Dominus per Incarnationis mysterium, Iudeos similes gentibus inuenit: unde alibi dicit: Conclusit Scriptura omnia sub peccato . Simul inutiles facti sunt, id est, Iudei gentibus similes facti sunt. Inutilis, ut quidam uolunt, ab idolo dicitur. Idolum uanitas est: ergo et inutilis uanus. Non est, qui faciat bonum; non est usque ad unum. Quod dicitur, usque ad unum, potest intelligi simul, et cum ipso uno, id est nullus: potest et, preter unum, ut referatur ad Christum. Eo genere locutionis, quo nos dicere solemus: Iste  ager usque ad mare protenditur; ubi et mare non comprehendimus. Et reuera preter Christum, et sine Christo nullus potest aliquod bonum operari. Sepulcrum patens guttur eorum. Notandum, quia non ait tantum, sepulcrum, sed addidit, patens: uolens ostendere aliud esse sepulcrum clausum, et aliud patens: guttur namque malorum, id est, uoracitas inhiantis gule, et desiderium mentis, tunc quasi clausum sepulcrum est, cum malum irreuerenter  operantur; patens uero, cum malum agere non timent. Et notandum, quia sepulcrum patens mortuorum ossa ad suscipiendum exspectat; similiter et mali non suam tantum, sed et aliorum exspectant ruinam; quia alios sibi fieri similes desiderant. Linguis suis dolose agebant. Suis, id est, malis. Mali  enim suis, id est, malis linguis dolose agunt; quia aliud corde machinantur, et aliud ore proferunt. uenenum aspidum sub labiis eorum. uenenum appellat dolum, fraudem, uersutiam. Aspis autem a spargendo uenenum dicitur. Et apte malorum fraus ueneno aspidum comparatur, quia, sicut aspis, uenenum aspergendo, corpus interficit, ita et illi, mala uerba proferendo, et exempla prebendo, animas interimunt. Et sicut aspis, ne uoces incantantium audiat, unam aurem ad terram, uel ad lapidem premit, et ad alteram caudam mittit, ita et mali obturant aures cordium suorum, ne legis precepta audiant. Quorum os maledictione, et amaritudine plenum est, hoc est, uenenum aspidum sub labiis eorum. Illorum quippe os maledictione et amaritudine plenum est,  qui faciles et procliui sunt uerborum iniuriis et blasphemiis. ueloces pedes eorum ad effundendum sanguinem. Hoc loco notandum quia, non ait, ad currendum; non enim pedes corporis, sed cordis uult intelligi, id est, iniqua malorum desideria. Hi pedes ueloces sunt ad effundendum sanguinem, qui tam monendo, quam suggerendo, alios ad peccatum trahunt. Sanguinem enim pro peccato uult accipi. Contritio et infelicitas in uiis eorum. uias appellat  doctrinam, et exempla uiuendi, in quibus uiis quicunque ambulant, contriti et infelices redduntur. Et uiam pacis non cognouerunt. uiam similiter uocat doctrinam; pacem uero, Christum, de quo Apostolus: Christus est pax nostra . Et est sensus: Predicationem Christi suscipere despexerunt. Non est timor Dei ante oculos eorum. Apte tali clausula sumptum conclusit testimonium: idcirco enim omnibus predictis uitiis irretiti sunt, quia timorem Dei non habuerunt. Nam, quando seruus peccat presente domino? Quicunque igitur Dei timorem pre oculis habet, non peccat: imo peccare non potest, eius gratia preueniente et subsequente, cuius habet timorem, sicut ille qui dicebat: Quasi tumentes fluctus, sic semper Deum timui .

 Poterant igitur Iudei dicere: Apostole, nichil ad nos attinet prolatum testimonium: non enim hoc propheta de Iudeis, sed de gentibus dixit, quoniam nusquam legitur Iudeus dixisse: Non est Deus. Idcirco mox subdidit: Scimus autem, quia que  lex loquitur, his qui in lege sunt loquitur. Ac si diceret: Si propheta hoc de gentibus dixit, multo magis de uobis, qui in lege gloriamini. uos etenim, etsi non dixistis hoc uerbis, dixistis factis. Unde alibi dicit: Confitentur se nosse Deum; factis autem negant . Cur autem hoc dixerit, ostendit, subiungens: Ut omne os obstruatur, etc. Omne dicit, id est, tam Iudeorum, quam gentilium, etiam iustorum, obstruatur, in laude sui, et non aperiatur, nisi in laude Dei; quod tunc fit, cum nullus suis meritis,  aut uiribus, sed omnes Dei gratia se saluatos agnoscunt. Et subditus fiat omnis mundus Deo. Omnis mundus, id est, omnis homo habitans in mundo. Omnis autem mundus Deo subditus fit, cum omnes se peccatores confitentur, et sola gratia Dei saluatos. Quia non iustificabitur ex operibus legis omnis caro coram illo. Omnis caro, id est, omnis homo. A parte totum, siue, omnis homo carnaliter uiuens et sentiens. Bene autem dicitur: non iustificabitur ex operibus legis omnis caro coram illo; quia lex neminem ad perfectum  adduxit. Dum enim, quid uitandum sit, aliquis per legem agnoscit, nisi diuina gratia adiuuetur, ut caueat, lex iram, id est, uindictam operatur: unde paulo inferius dicitur: Lex iram operatur. Ille itaque ex operibus legis non iustificabitur,  qui, opus legis implendo, non gratie miserantis Dei, sed sibi ascribit. Et quia potest aliquis uideri iustus apud homines, cum sit reprobus apud Deum, ideo ait: Coram illo. Hinc de Zacaria et Elisabeth dicitur: Erant iusti ambo ante Dominum . Sed quia poterat ad hec aliquis dicere: Quomodo dicis, Apostole, non iustificari hominem ex operibus legis, cum precepta legis eadem sint, et Euangelii? Idcirco subiunxit: Per legem enim cognitio peccati, subauditur, fit. Ubi notandum, quia  non ait, consumptio, sed, cognitio. Non enim lex peccata consumit, id est, dimittit; sed tantum ostendit. Iubere quidem potest, iuuare non ualet. Unde alibi dicit: Peccatum non cognoui, nisi per legem: nesciebam enim concupiscentie  subesse peccatum, nisi lex diceret: Non concupisces. Poterat autem aliquis Iudeorum respondere: Bene dicit Apostolus, quoniam per legem cognitio tantum peccati, et quia non iustificatur homo ex operibus legis. Quoniam lex peccata ostendit, sed non dimittit. uerumtamen, dum propria uoluntas opus legis implet, homo iustificatur coram Deo. Ideo subiunxit: Nunc autem iustitia Dei sine lege manifestata est. Iustitiam Dei uocat gratiam, non qua ipse iustificatur, sed qua hominem induit, ut iustificaretur. Lex enim iubet, cui succumbit  infirmitas; gratia adiuuat, per quam diffunditur caritas. Fides impetrat quod lex imperat. Testificata a lege et prophetis. Lex siquidem, et prophete gratie perhibent testimonium. Lex enim, percipiendo  , minando, et non iustificando, ostendit non posse hominem iustificari, nisi dono Dei per adiutorium Spiritus sancti. Perhibent et prophete, quoniam, que illi predixerunt, eius aduentus impleuit. Et quia lex et prophete gratie Euangelii perhibent testimonium: ideo Dominus in monte clarificatus dicitur sedisse inter Moysen et Eliam. Sed quid est, quod dicit, testificata a lege, cum premiserit: Nunc autem sine lege iustitia Dei manifestata est? Non ergo ita intelligendum est, sicut uerba sonare uidentur: neque enim sine lege iustitia  Dei manifestata est, cum a lege testificata sit; sed manifestata est iustitia, que erat sine lege, id est, quam Deus per sue gratie auxilium hominibus contulit, sine ullo legis adiutorio. Notandum est igitur, quia Apostolus multarum legum facit mentionem, scilicet legis nature, scripte, gratie, mentis, membrorum, atque peccati. Ideoque solerter in unoquoque loco inspiciendum sollicite  est, de qua lege loquatur. De lege quippe dicit nature: Ex operibus legis non iustificabitur omnis caro coram illo; et item: Per legem cognitio peccati; et rursum: Nunc autem sine lege iustitia Dei manifestata est. Preterea notandum, quia multa uidetur Apostolus hoc loco dicere ad iniuriam legis. uidetur etiam euacuare liberum arbitrium; et idcirco hic locus  caute legendus est. Nam sciendum, quia quatuor sunt gradus. Primus ante datam legem, in lege scilicet nature. Secundus post legem datam, in lege Moysi. Tertius sub gratia, uidelicet in Euangelio. Quartus sub pace, quod erit in futuro. In primo trahimur carnali concupiscentia, et sequimur; quia non modo peccamus, sed etiam peccatum approbamus: quoniam ignorantie tenebris cecati, tantum carnaliter uiuimus. In secundo autem trahimur quidem, et sequimur; sed cognoscimus, quod tamen  uitare non possumus: quoniam, cum  secundum legem uiuere uolumus, infirmitate succumbimus  . Et tanto magis dolemus, quanto, quod uitandum est, agnoscimus, quod uitare non possumus. In tertio uero, id est, in gratia Euangelii, nec trahimur, nec sequimur; sed pugnantes concupiscentiis carnis resistimus: et, nisi sponte succumbamus, diuina gratia adiuti superamus  . In quarto uero nullum cum uitiis erit certamen, sed erunt homines Deo et angelis similes. Sub his gradibus populus Dei per interualla temporum fuit. Notandum quoque, quia Apostolus non destruit liberum arbitrium, quod primo homini concessum est, ut. si uellet, non peccaret. Sed, quia semel infirmatum est, ad hoc usque peruenit, ut etiam  nolens peccaret. Nunc autem Dei gratia ita redditum et solidatum est, ut non modo non peccemus, sed etiam eius gratia preueniente et subsequente, bonum, quod uolumus, implere possimus.

Sequitur: Iustitia autem Dei per fidem Iesu Christi super omnes  qui credunt. Iustitia, ut dictum est, gratiam uocat; quia, non ipse, sed nos iustificamur. Similiter et fidem Christi, non qua Christus credit, sed qua homines credunt in Christum. Utrumque igitur nostrum est, id est, et iustitia, et fides; sed Dei esse dicuntur; quia eius largitate nobis donantur. Super omnes uero dicit, tam Iudeos, quam Grecos, tam sapientes, quam insipientes. Unde mox subditur: Non enim est distinctio, subintelligitur, Iudei et Greci. Cur non sit distinctio,  demonstrat. Omnes enim peccauerunt. Gratia quippe Saluatoris adueniens omnes preuaricantes inuenit. Unde idem Apostolus alibi: Conclusit Deus omnia sub peccato . Et egent gloria Dei. Gloria, id est gratia, per quam glorificatur Deus. Iustificati gratis per gratiam ipsius. Gratis, id est, nullis precedentibus meritis. Per redemptionem, que est in Christo Iesu Domino nostro  . In eo quod dicit, redemptionem, ostendit nos captiuos fuisse: et reuera sub captiuitate diaboli tenebamur. Unde ipse dicit per prophetam: In sceleribus uestris uenundati estis: et in peccatis dimisi matrem uestram ; et item: Gratis uenundati estis, et sine argento redimemini. In quibusdam exemplaribus inuenitur sine pretio, ubi subaudiendum est non uestro, quia meo.  De hoc pretio idem Apostolus alibi dicit: Empti estis pretio magno . Quod sit hoc pretium, coapostolus eius Petrus ostendit, dicens: Empti estis de uana uestra conuersatione paterne traditionis, non corruptibili auro, uel argento, sed pretioso sanguine   Agni incontaminati et immaculati Iesu Christi Domini nostri.

Sequitur: Quem proposuit Deus propitiationem per fidem in sanguine ipsius. Deus pater Filium propitiationem proposuit, cum eum ante secula pro redemptione humani generis in mundum mittere predestinauit: quem propitiationem fecit, cum sibi pro redemptione hominum in ara crucis obtulit. Et apte dicit: In sanguine ipsius. Pro sanguinis quippe eius effusione facta est remissio peccatorum: unde idem Apostolus, sine sanguine, inquit, non sit remissio . Hinc est, quod omnium animalium sanguis, que immolabantur in templo, pro expiatione anime offerri precipitur. Ad ostensionem iustitie sue. Iustitie, id est, gratie. Propter remissionem  precedentium delictorum, id est, originalium peccatorum, que nobis per iustitiam Dei simul cum amissis  laxantur. In sustentatione Dei ostensa est iustitia  eius; quia, quanto amplius sustentat infirmos, ut conuertantur, tanto magis iustus esse ostenditur. Inter sustentationem enim, et patientiam hoc distat, quod sustentatio in his proprie est, qui infirmitate peccant, patientia autem in his qui potius uoluntate. Et apte subdit: In hoc tempore: quoniam hoc presens tempus Deus penitudini concessit, futurum uero iudicio deputauit. Alioquin iniuste impios punire uideretur, si eis nullum penitentie tempus concederet. Ut sit ipse iustus, et iustificans. Iustus in se; iustificans alios per se: nisi enim esset iustus, alios iustificare non posset. Et,  ut ostenderet, quia non omnes iustificaret, adiunxit: Eum, qui ex fide est Iesu Christi. In quo dicto euidenter ostendit, quia nullus potest, nisi per Christi fidem, iustificari.

Igitur, quia Iudei de legis operibus gloriabantur, questionem proposuit eis, dicens:  Ubi est gloriatio tua? Ac si diceret: Si gratia Dei omnes peccatores inuenit, et gratis iustificauit, non est unde gloriemini. Gloriationem autem, non ueram, et laudabilem dicit, sed detestabilem, et falsam, que descendit ex superbia. Et quia questionem Iudeis proposuit, ex sua persona respondit, dicens: exclusa est, id est, abiecta et eiecta. Et ne putarent  exclusam per legem Moysi, ideo subdidit: Per quam legem? factorum? Non. Sed per  legem fidei. Legem factorum dicit legem operum, id est, Moysi, in qua multa carnalia opera continentur, scilicet, circumcisionis, neomeniarum et sabbatorum ceterorumque carnalium rituum, que omnia sub figura agebantur. Lex operum illa est de qua  superius ait: Per legem peccati, et alibi: Lex enim subintrauit, ut abundaret delictum . Lex operum illa est que precipit: Non concupisces. Sed nunquid non in lege fidei multa opera continentur? Continentur plane, sed non carnalia, sicut in lege Moysi. An non lex fidei dicit: Non concupisces? Dicit utique, sicut multa Euangelii precepta contestari et clamare non cessant. Que ergo est distantia? Magna utique, quoniam, que lex operum minando precipit, lex fidei credendo impetrat. In lege enim operum Deus dicit: Fac quod iubeo. In lege fidei Deo dicitur: Dona quod iubes; nam lex fidei est, et oramus nobis a Deo donari ut faciamus que per nos implere non possumus. In lege namque operum, iustitia est precipientis Dei; in lege  fidei, subuenientis misericordia. Et quia poterant Iudei dicere, quoniam iustificatur homo sine operibus legis, ad hec ipse respondet: Arbitramur  iustificari hominem per fidem sine operibus legis. Arbitramur hoc loco non dubitatiue dictum intelligendum est, sed affirmatiue. Ac si diceret: Firmissime credimus quia ex fide iustificatur homo sine operibus legis. Magnum igitur est meritum fidei, nam preterita peccata relaxat, et presentia absoluit, et futura precauere facit possessoremque suum ad futura bona peragenda fortiorem reddit. Sed quid est quod ait, iustificari hominem sola fide, cum alibi dicat: Fides est que per dilectionem operatur?  Et coapostolus eius Iacobus: Fides sine operibus mortua est . Non igitur  sibi he apostolice sententie contrarie sunt. Quia Apostolus, non ideo ait hominem sola fide iustificari, ut, si post acceptam fidem male uixerit, iustus sit, sed, quia, si contigerit ut accepta fide statim moriatur, sola fide iustificabitur, etiamsi non sit ei operandi tempus concessum. Non enim apostolus Paulus de illis loquitur operibus que fidem sequuntur, sed, ut Iacobus, que fidem precedunt, per que nemo iustificari potest, quia sine fide impossibile est Deo placere . An Iudeorum Deus tantum? Ac si diceret: Si Deus Iudeorum tantum esset creator, recte diceretis eum pro uestra tantum salute Filium suum misisse, sed qui omnium creator est. pro omnium salute misit. Et hoc est quod sequitur: Nonne et gentium? Imo et gentium. Imo,  cum soleat pro etiam accipi hoc loco magis significat. Sed quare magis gentium quam Iudeorum Deum esse dicit? Scilicet, quia plures ex gentibus credituros preuidit, siue quia Deus pater fuit gentibus per fidem, Iudeis autem per circumcisionem: liquet autem fidem maiorem esse circumcisione. Et, ne alter putaretur Deus ueteris Testamenti et alter Noui, adiecit: Quoniam quidem unus Deus qui iustificat circumcisionem ex fide, et per fidem preputium.  Ac si diceret: Unus est Deus, qui iustificat circumcisos Iudeos et preputatos gentiles. Quod autem dicit: circumcisionem ex fide et preputium per fidem, non propter aliquam differentiam dicit, quia alibi de gentibus dicit: Prouidens Scriptura quia ex fide iustificat gentes Deus : et loquens de Iudeis, unde ipse erat, ait: Nos natura Iudei, et non ex gentibus peccatores, scimus autem quoniam non iustificatur homo ex operibus legis, sed per fidem Iesu Christi, et nos in Christum Iesum credimus ut iustificemur . Sed ex fide et per fidem ait, propter uarietatem locutionis.

Hactenus multa uidetur Apostolus ad iniuriam legis locutus: Et quia poterat aliquis Iudeorum dicere: O Paule, destruis legem, et euacuas circumcisionem:  ideo subiunxit: Legem enim  destruimus per fidem? Ac si diceret: Quia hominem dicimus iustificari posse ex fide sine operibus legis, dicitis, quod legem destruamus. Non ita est. Iuste quidem calumniaremur  legis esse destructo res, si alia predicaremus quam que lex docet. Ipsa quippe lex eamdem spiritalem docet circumcisionem, quam nos predicamus fieri per fidem et gratiam Christi. Sic enim dicit: Circumcidite duritiam cordis uestri: Et propheta: Circumcidite preputia cordium uestrorum. Quia ergo non alia predicamus quam ea que lex docet, non legis sumus destructores, sed potius affirmatores. Et hoc est quod sequitur: Absit! Sed legem statuimus. Non enim per fidem lex destruitur, sed statuitur, quia fides impetrat  gratiam, per quam lex possit impleri: gratia uero sanat uoluntatem, ut libera iustitia dirigatur. Lex enim dicit: Non concupisces: fides autem clamat: Sana animam meam, Domine, quoniam peccaui tibi . Gratia uero dicit: Ecce sanus factus es: iam noti peccare, ne aliquid tibi deterius contingat .

  . Et tanquam diceret Iudeus: Ergo nichil Abraham per carnalem circumcisionem consecutus est, continuo addidit: Quid enim  dicemus inuenisse Abraham patrem nostrum secundum carnem? Nihil quippe inuenire potuit quod Abraham, secundum carnem, id est, secundum carnalem circumcisionem diceret consecutum, quia nec tunc terre Chanaan promissionem, nec seminis sui augmentationem,  aut benedictionem accepit, quando circumcisus est. Sequitur: Si enim Abraham ex operibus iustificatus est, habet gloriam, sed non apud Deum. Tanquam diceret: Si Abraham ex operibus iustificatus est, habet quidem gloriam apud homines, sed non apud Deum, quia non habet eam gloriam qua glorificatur Deus, quia non Dei gratia, sed suis meritis est iustificatus. Potest enim aliquis per bona opera sine fide, uel per fidem sine bonis operibus  apud homines uideri bonus, sed non apud Deum. Quia, sicut bona opera sine fide, ita fides in processu temporis nichil ualet, nisi bona opera sequantur. Et, ut suam narrationem Genesis testimonio comprobaret, adiecit: Quid enim Scriptura dicit? Hoc est: unde Scriptura dicit iustificatum Abraham? Operibus, an fide? Fide utique: nam, credidit Abraham Deo, et reputatum est ei ad iustitiam . Ubi notandum, quia non ait, circumcisus est; sed, credidit, quia fide iustificatus est. Ei autem, qui operatur, merces non imputatur secundum gratiam, sed secundum debitum. Et est sensus: Ei qui operatur, id est, qui de operibus presumit, merces non imputatur secundum gratiam, sed secundum debitum, quia suis meritis iustificatur.  Nam more humano Apostolus loquitur; dum enim aliquis alteri tribuit, unde uicissitudinem accipiat, merces ei non imputatur secundum gratiam, quia nichil gratis tribuit. In Deo uero non ita est, quia nichil ab homine accepit, pro quo ei uicissitudinem reddat. Unde ad Iob loquitur, dicens: Quis ante dedit mihi, ut ego reddam ei?  Hinc alibi idem Apostolus: Gratia salui facti estis per fidem, et non ex uobis; Dei donum est, ne quis glorietur . Unde et continuo subditur: Ei uero qui non operatur, credenti autem in eum qui iustificat impium, reputatur fides eius ad iustitiam. Ei qui non operatur, id est, qui de operibus non presumit, nec suis meritis se gratiam consecutum credit, reputatur fides eius ad iustitiam, sicut et Abrahe. Sed, ne hoc uideretur Apostolus  sensisse, quod omnibus fides ad iustitiam reputaretur, premisit: credenti in eum, qui iustificat impium. Ubi notandum, quia non ait: credenti ei: Deo namque credere est promissis illius fidem accommodare: in Deum uero credere est omnem spem in ipso collocare. Et, ut suam narrationem Psalmiste testimonio confirmaret, adiunxit: Sicut et Dauid dicit beatitudinem hominis, cui Deus accepto fert iustitiam sine operibus, id est, cui Deus gratis et sponte tribuit iustificationem: Beati, quorum remisse sunt iniquitates, et quorum tecta sunt peccata. Beatus uir, cui non imputauit Dominus peccatum . Ubi notandum, quia tria uidetur Psalmista dicere: remissas iniquitates, peccata tecta, et non imputatum peccatum. Unde quidam dicunt  iniquitates remitti per penitentiam, non imputari in martyrio. Sed notandum, quia non ait: in quibus non inueniuntur peccata, sed, quorum tecta sunt. Unde beatus Gregorius: Nos rei, quam tegere uolumus, aliquid superimponimus, ne uideatur; sic et peccatis nostris, non solum confessionem, sed etiam bona opera superponentes, tegimus, ut Deus non animaduertat, id est, puniat. Unde idem Psalmista: Auerte faciem tuam a peccatis meis . Nos igitur incunctanter credere debemus hec  omnia fieri in baptismate. Nec ulla beatitudo maior esse potest, quam sine ullo penitudinis labore, remissionem omnium consequi peccatorum. Sed ecce Iudeo questionem proponit, subiungens: beatitudo ergo hec in circumcisione  manet, an etiam in preputio? Quo manente suspenso, intulit: Dicimus enim, quia reputata est Abrahe fides ad iustitiam. Quasi diceret: certi  sumus de iustificatione: sed de tempore querimus. Et hoc est, quod sequitur: Quomodo ergo reputata est? in circumcisione,  cum esset, an in preputio? Et Iudeo manente suspenso nec audente respondere, ne suis uerbis caperetur, ipse sibi respondit, dicens: Non in circumcisione, sed in preputio. In quibus uerbis, si diligenter animaduertamus, uidetur Apostolus dicere  eo tempore nominatum Abraham, quo, non Abraham, sed Abram uocabatur: quod ideo egit, quia nouerat omnia a Deo predestinata, fixa et immobilia permanere. Et, tanquam diceret aliquis Iudeus: cur Abraham circumcisionem accepit, si nullam beatitudinem consecutus est? Illico subdidit: Et signum accepit circumcisionis, signaculum iustitie fidei, que est in preputio. Ac si diceret: Non pro beatitudine, aut iustificatione circumcisionem accepit, sed pro signo. Ubi notandum, quia duo dicit: signum et signaculum, et fortassis unum sunt; sed, si diligenter attendamus, magna est distantia. Signum enim est quod aliud, quam est, significat: quemadmodum Dominus Iudeis signa petentibus dicit: Generatio hec adultera est; signum querit, et  signum non dabitur ei, nisi signum Ione prophete . Ubi ostendit pene omnia, que circa Ionam gesta sunt, ad se pertinere. Hinc et Simeon de Domino dicit: Ecce positus est hic in ruinam et in signum . Filius namque Dei recte signum dictus est; quia aliud uidebatur, id est, homo, et aliud credebatur, id est Deus. Carnalis itaque circumcisio recte signum dicta est, quia spiritalem significabat circumcisionem que fit per gratiam et fidem Christi. Ipsum quippe regenerationis auctorem, Dominum uidelicet Iesum Christum significabat, per cuius gratiam corda mundantur, expiantur conscientie. Signaculum uero est, quod alicui seruande rei pro tempore ponitur, ut non ab alio soluatur quam ab eo qui posuit. Illa  ergo circumcisio recte signaculum dicta est, quia pro signaculo data est Iudeis, ut non ab altero solueretur uel auferretur quam ab eo qui posuit. Unde idem Apostolus dicit: At ubi uenit plenitudo temporis, misit Deus Filium suum factum ex muliere, factum sub lege, ut eos qui sub lege erant redimeret : quia non prius fiet quam illud impleatur quod alibi ait: Donec plenitudo gentium introiret, et sic omnis Isrel saluus fieret . Recte signaculum dicitur. Cur autem signaculum  circumcisionis acceperit aperitur, cum subditur: Ut sit pater omnium credentium propter  preputium, ut reputetur et illis ad iustitiam; et sit pater circumcisionis. Apte quidem dicit omnium credentium, quia preputiatus Abraham, credendo factus est pater preputiatorum, circumcisus autem factus est pater Iudeorum. Omnes enim qui in preputio credunt transeunt ad dignitatem seminis Abrahe, et reputatur eis fides ad iustitiam, sicut et Abrahe. Et hoc est quod dicitur, ut reputetur et eis fides ad iustitiam. Sed, si diligentius attendamus, uidetur Apostolus his uerbis ostendere unum esse preputium et circumcisionem, quoniam quicunque uestigia fidei Abrahe imitantur eius filii efficiuntur, et corde, non corpore, circumciduntur, et reputatur  preputium eorum in circumcisionem. Ac per hoc Abraham pater est circumcisionis, id est, omnium credentium. Unde continuo subditur: Non his, qui ex circumcisione sunt tantum, sed his qui sectantur uestigia fidei, quod  est in preputio patris nostri Abrahe. Querendum tamen est, quare Apostolus preputium pretulit circumcisioni. Scilicet, quia preuidebat prius et plures credituros ex gentibus quam ex Iudeis. Unde Psalmigraphus: Notum fecit Dominus Salutare suum ante conspectum gentium . Et paulo post: Memor fuit misericordie sue Iacob . Hinc et Simeon dicit: Lumen ad reuelationem gentium, et gloriam plebis tue Isrel .

Nam dudum Apostolus loqui cepit de lege aduersus  eos qui promissionem Abrahe factam per legem putabant impletam. Et, cepta intentione perseuerans, ait: Non enim per legem promissio Abrahe aut semini eius, ut heres esset mundi, sed per iustitiam fidei, ac si diceret: non est ita, ut uos dicitis, quia lex, que post multa annorum curricula data est, non potuit implere promissionem sub iureiurando Abrahe factam, quia promissio illa, nec per legem facta est nec per legem impleta. Unde ipse, loquens ad Galatas, ait inter cetera: Quadringentos et triginta annos facta est lex, non facit irritum ad euacuandam  promissionem .

Ut autem ostenderet per quem impleta sit, adiecit: Sed per iustitiam fidei, id est, quia fide iustificatus est Abraham, sicut et gentes. Sequitur: Si  enim qui ex lege, heredes sunt, exinanita est fides, abolita est promissio. Et est sensus: si uos soli estis heredes, qui ex lege circumcisionem accepistis; ergo fides Christi annullata est. Sed non ita est. Unde mox causam reddit, subiungens: Lex enim iram operatur. Iram, ut sepe diximus, uindictam uocat. Lex ergo iram operatur, quia non predicat penitentiam, dicens: Penitentiam agite; appropinquauit  enim regnum celorum : sed si quis hoc, uel illud fecerit, morte moriatur. Et, quia poterant Iudei dicere: nunquid nobis tantum lex iram operatur? Ideo subdidit: Ubi non est lex, ibi nec preuaricatio. Sed nunquid apud gentiles nulla est preuaricatio, qui legem Moysi non acceperunt? Quis hoc dicere audeat, cum idem Apostolus alibi dicat: Quicunque sine lege peccauerunt, sine lege peribunt? Quomodo ergo intelligendum est? Ita ac si diceret aliis uerbis: ubi non est preceptum, minor est transgressio. Unde apte subauditur tanta; ut sit ordo uerborum: Ubi non est lex, nec tanta preuaricatio. Et apte: quoniam quo quisque gnarus peccat, eo amplius  punietur. Unde, beatus Augustinus dicit: Omnis legem preteriens  iniquus est: non tamen omnis iniquus legem preterit. Illi ergo, qui non accepta lege peccant, iniqui dici possunt; transgressores non possunt. Sed attendendum est de qua lege hic loquatur Apostolus. Nunquid de lege scripta? Potest quidem ita intelligi; sed conuenientius de lege nature. Homines enim, cum adhuc in parua etate consistunt, quid agendum quidue non sit, minime agnoscunt; ideoque, quamuis sit aliqua parua  , tamen est culpa. Cum autem perueniunt ad rationabilis etatis annos, quanto amplius quid agere debeant intelligunt, tanto atrocius, si  deliquerint, punientur. Unde Psalmista: Preuaricatores reputaui omnes peccatores terre : omnes namque peccatores preuaricatores legis Mosaice non  fuerunt, quia non omnes eam acceperunt, sed legis nature.

Ideo ex fide, subauditur, impleta est promissio, ut secundum gratiam firma sit promissio omni semini, id est, tam Iudeo quam et gentili. Et notandum, quia non ait secundum meritum, aut legis obseruantiam, sed secundum gratiam. Quia sola gratia Dei iustificate sunt gentes. Non ei, qui ex lege est solum, id est, qui ex ueteri Testamento transit ad gratiam Noui: Sed et ei, qui ex fide est Abrahe, id est, qui imitator est fidei Abrahe, qui est pater omnium nostrum, id est, tam Iudeorum, quam gentilium. Et, ut hoc Genesis testimonio comprobaret, adiecit: Sicut scriptum est: quia patrem multarum gentium posui te ante Deum. Quod dicit multarum,  non quarumdam, sed omnium debemus intelligere. Iuxta quod in eodem libro scriptum est: In semine tuo benedicentur omnes gentes terre . Quod autem subditur: ante Deum, cui credidisti,  in libro Genesis non habetur; sed Apostolus, exponendo, de suo adiecit, uolens ostendere Abraham fide iustificatum. Et est sensus: ante Deum, cui credidisti, positum est ut sis pater  multarum gentium. Qui uiuificat mortuos. Mortuos hoc loco, non corpore, sed anima debemus intelligere, iuxta illud: Anima que peccauerit morte morietur. Sicut enim corpus mortuum est, quod habet oculos, et ceteros sensus sine suis officiis, ideo mortua est anima, que his omnibus sensibus cum suis officiis caret, id est que non habet oculos, quibus possit uidere Deum, aures audiendi, quibus possit audire precepta Dei, nares, ut proferat bone opinionis odorem, iuxta illud Apostoli: Christi bonus odor sumus Deo ; os, ut ualeat degustando quam suauis sit Dominus; manus, ut iuxta uocem Ioannis possit tractare de uerbo uite; pedes, quibus sit uerbum Dei lucerne, quibus ambulet in lege Domini. Hos tales Dominus  uiuificat inspirando, ut mortui uitiis uiuant uirtutibus, et credendo in eum transeant ad dignitatem seminis Abrahe, et reputetur illis fides ad iustitiam.

Sequitur: Et uocat ea que non sunt, tanquam ea que sunt. Soli Deo proprium est esse, cui non est aliter, aut dissimiliter esse. Sed hoc est ei esse quod est: creature uero non est proprium esse, quia potest et aliter, et dissimiliter esse. Quod idem Apostolus manifestat, cum Ephesiis  loquens, ait inter cetera: Filius Dei Dominus iehsu Christus, qui per nos in uobis predicatus est per me et Siluanum et Timotheum, non fuit Est, et Non, sed Est in illo fuit. Hinc Dominus ad Moysen dicit: Ego sum qui sum, et dices filiis Isrel: Qui est  misit me ad uos . Quicunque igitur Deo per fidem coniungi merentur, et ipsi quidem sunt quemadmodum illi de quibus Dominus testimonium perhibet, dicens: Ego sum Deus Abraham, et Deus Isaac, et Deus Iacob. uocat ergo ea que non sunt ut sint, tanquam ea que sunt: quia eos, qui sibi per fidem coniuncti non sunt, predestinando et inspirando uocat, ut in eum credant, et sint tanquam illi qui iam sibi per fidem iuncti sunt.

Qui contra spem  in spe  credidit, diuine gratie; contra spem enim in spe credidit, quia firmissime tenuit ut, quod sacra adolescens et iuuencula explere non potuit, iam annus adiuta diuina gratia posset explere, hoc  est ut filium pareret in quo benedicerentur omnes gentes. Et hoc est quod sequitur: Ut fieret pater multarum gentium secundum quod dictum est ei: Sic erit semen tuum . Ubi notandum quia compendiose Apostolus posuit quod in libro Genesis latissime scriptum est. Illic enim legitur quia eduxit Dominus Abraham foras, dicens: Suspice celum, et numera stellas, si potes: sic erit semen tuum. Multiplicans multiplicabo semen tuum  sicut stellas celi et sicut arenam que est in littere maris. Quod hyperbolice dictum est; nam a primo homine usque ad ultimum non erunt tot homines, ut stellis celi aut arene maris possint comparari, presertim cum nec tot fuerint ut ceteris gentibus numero possent equari. Sed, quia innumerabiles fuerunt homines ut stelle celi et arena maris, idcirco eis comparati sunt. Deo tamen, quem nec herbarum nec arene numerus latet, utique numerabiles fuerunt.

Et non infirmatus est in fide, uidelicet, ut Zacarias, qui promissis angelicis credere dubitauit: Nec considerauit corpus suum emortuum, cum fere centum esset annorum, et emortuam uuluam Sare: id est, ut filium procreare non posset. In  repromissione etiam  non hesitauit diffidentia. Hoc loco notandum quia non ait in promissione  , sed in repromissione. Primo enim hesitauit, cum dixit: Domine, quid dabis mihi? ecce enim filius procuratoris domus mee Damascus iste, hic erit heres meus . Postquam uero ei Dominus dixit: Non erit iste heres tuus, sed filius tuus qui egredietur de utero tuo, hic erit heres tuus, non hesitauit, sed firmissime tenuit ut, quod ei natura subtraxerat, diuino beneficio posset expleri. Et hoc est quod sequitur: Sed confortatus est fide dans gloriam Deo, plenissime sciens quia quecunque promisit potens est et facere. Ubi notandum quia non ait: quecunque presciuit, potens promittere, aut quecunque promisit, potens est  prescire, sed, que promisit, potens est facere, ut ostenderet quia ipse facit perseuerare in bono qui facit esse bonos. Et, quia firmissime credit in eo, reputatum est illi ad iustitiam; id est, fide iustificatus est. Non est autem scriptum propter ipsum tantum, quia reputatum est illi. Pulchre hoc dicit, quia multa fuerunt annorum curricula ab eo tempore, quo Abrahe hec promissio facta est, usque ad id quo scripta est lex; ideoque Abraham hoc legere non potuit. Et, ut ostenderet propter quos scripta sit, adiecit: Sed  propter nos, quibus reputabitur credentibus in eum, quo dicto omnes credentes comprehendit, propter quos scriptum est, ut legendo credant, et reputetur eis fides ad iustitiam. In eo uero quod subditur,  qui suscitauit Dominum nostrum Iesum Christum a mortuis, personam Patris uult intelligi. Nec tamen solus Pater eum suscitauit, sed et Filius et Spiritus sanctus, quia in una persona totius Trinitatis fit mentio. Similiter in eo quod sequitur: Qui traditus est propter delicta nostra, et resurrexit propter iustificationem nostram, a Patre eum traditum dicit. uerumtamen et Filius se ipsum tradidit. Unde idem Apostolus: Tradidit semetipsum  pro nobis oblationem, nichilominus et Spiritus sanctus, quia inseparabilis est totius Trinitatis operatio. In eo igitur quod se sponte tradidit, misericors; in eo uero quod propria uirtute surrexit, omnipotens demonstratur. In quo facto nobis reliquit exemplum moriendi uitiis, et resurgendi uirtutibus, siue ut in baptismo commoriamur et consepeliamur ei, et in nouitate uite resurgamus. Unde idem Apostolus: Consepulti enim sumus cum illo per baptismum in mortem, ut, sicut Christus resurrexit a mortuis per gloriam Patris, ita et nos in nouitate uite ambulemus . Sequitur:    Iustificati igitur ex fide pacem habeamus. Quia Iudei gloriabantur de Dei siue legis notitia; gentiles autem de noua et recenti  uocatione; propter quod et plurimum inter se dissidentes erant. Apostolus, ut ostenderet eos omnes esse peccatores, superius ait: Omnes enim peccauerunt et egent gloria Dei. Ostendit enim eos omnes declinasse et inutiles factos, nec esse qui faceret bonum, usque ad unum. Hac igitur intentione finita, nunc admonet eos quid agere debeant, hortaturque secum pacem habere, dicens: Iustificati igitur ex fide pacem habeamus, ac si diceret, quia nullus meritis, aut legis obseruantia saluatur, sed omnes Dei gratia saluati sumus et fide iustificati, non iam dissidentes esse debemus, sed pacem habeamus. Et, quia est pax malorum, ideo adiecit: ad Deum, hoc est, secundum Deum. Unde ipse in Euangelio dicit: Non, qualem mundus dat, ego do  uobis . Per Dominum nostrum Iesum Christum, per quem et accessum habemus  fidei. Pulchre dicit accessum, quoniam, sicut aliquis per ostium intrat in domum uel in ecclesiam, ita et per Christum, unigenitum Dei Filium, aditum habemus ueniendi ad Patrem. Unde ipse in Euangelio dicit: Nemo uenit ad Patrem, nisi per me . Et item: Ego sum ostium , et reliqua. Quo autem habeamus accessum aperitur, cum subditur: In gratiam istam. Gratiam uocat adoptionem filiorum, qua fideles, laxatis peccatis, adoptiui filii Dei efficiuntur. In qua stamus dicit, ut ostenderet quia prius in ceno peccatorum iacueramus. Ille enim in arce fidei et uirtutum stabat, qui dicebat: uiuit Dominus, in cuius conspectu sto .

Et gloriamur in spe glorie filiorum Dei. Notandum, quia non ait, in gloria, sed, in spe glorie. Gloriam quippe filiorum Dei nunc quidem habemus, sed in spe, quam tamen quandoque habebimus in re. Unde idem Apostolus alibi: Per fidem ambulamus, et non per speciem . Et Ioannes: Charissimi, nunc filii Dei sumus, et nondum apparuit quid erimus .

Non solum autem  sed et gloriamur in tribulationibus. Cur sancti in tribulationibus gloriantur? uidelicet,  quia per leues et momentaneas tribulationes intelligunt se peruenire ad gaudia sine fine mansura. Unde Iacobus dicit: Omne gaudium existimate, fratres, cum in tentationes uarias incideritis . Et item: Beatus uir qui suffert tentationem , et reliqua. Gloriantur et sancti in interioribus tribulationibus, quia luxuriam refrenant, moderantur gulam et reprimunt carnis illecebras. Cur autem sancti glorientur in tribulationibus, aperitur, cum subditur: Scientes quod tribulatio patientiam operatur . Patientia a patiendo dicta est, uel, ut quidam uolunt, a pauendo; utraque autem sibi arridet etymologia. Sancti enim, cum patiuntur, pauent quidem; sed patienter tolerant. Patientia autem probationem. Probatio est perfectus et nobilis mentis  status. Unde probus recte dicitur qui ceptam boni operis actionem probe perducit ad calcem. Probatio uero spem. Spes est desiderium futurorum bonorum. Unde et spes dicitur, quasi est pes; sicut enim aliquis ad certum locum pedibus tendit, ita et sancti spei uirtute ad gaudia sempiterna festinant. Unde contrario in malis dicitur desperatio; qui enim desperat, eundi uoluntatem non habet: Spes autem non confundit, quia non timet; non enim timorem incutit, sed potius repellit. Unde Ioannes: Perfecta caritas foras mittit timorem . Cur autem non confundat, aperitur, cum subditur; quia caritas Dei diffusa est in cordibus nostris. Diffusam caritatem ideo dicit, ut eius latitudinem insinuaret. Unde Psalmista: Latum mandatum  tuum nimis . Diffusa namque est caritas, quia non solum Deum, sed etiam proximum diligere iubemur; nec modo amicos in Deo, sed etiam inimicos propter Deum. Sed, ne quis putaret suis meritis aut legis obseruantia diffusam in se Dei caritatem, adiecit: per Spiritum sanctum. Rursum, ne eumdem Spiritum sanctum a se habere putaretur, subiunxit: qui datus est nobis. Ille namque Spiritum sanctum hominibus dedit, qui captiuitatem nostram sua uirtute captiuauit, et dedit dona hominibus. Igitur, ut nimiam uim dilectionis ostenderet, adiecit:  Ut quid enim Christus, cum adhuc infirmi essemus, secundum tempus, pro impiis mortuus est?  Nimiam namque  caritatem, et abundantissimam pietatem Deus Pater erga genus humanum ostendit, cum pro eo Filium suum tradidit, et ipse Filius, cum pro impiis mori uoluit. Cum enim subdit Apostolus: uix pro iusto quis moritur; nam pro bono forsitan quis audeat mori; et Christus pro impiis mortuus est, incredibilem et inauditam caritatem ostendit. Sed sciendum quia quod dicit iustum et bonum, non ac aliquam personam referendum est, sicut quidam heretici uoluerunt, qui bonum Filium et iustum Patrem intellexerunt, sed, ut dicit beatus Hieronymus, ad aliquam rem iustam uel bonam. Fuerunt  enim nonnulli, qui per iustum intellexerunt ueteris Testamenti iustitiam; per bonum uero gratiam Noui, ut sit sensus: uix pro iusto quis moritur, quia perrarus inuentus est qui pro iustitia ueteris Testamenti mori uoluerit; pro bono autem forsitan quis audeat mori dicit, quia facilius inueniri potuit qui pro gratia Euangelii se morti tradiderit.  Et notandum quia, cum uix aliquis pro iusto moriatur, pro bono autem quis audeat mori, Dominus autem non solum pro impiis, sed etiam congruo tempore mori uoluit. Et hoc est quod Apostolus dicit: secundum tempus, id est, secundum temporis congruentiam. Unde ipse propheta dicit: Tempore accepto exaudiui te, et in die salutis adiuui te . Quod exponens Apostolus ait: Ecce nunc  tempus acceptabile; ecce nunc dies salutis . Eo namque tempore mori uoluit quo omnes declinauerunt, simul inutiles facti sunt, nec erat qui faceret bonum usque ad unum. Denique sciendum quia dicendo Apostolus, pro bono forsitan quis audeat mori, quamuis pudenter suam uoluit intelligi personam, ostendit se omnesque fideles paratos esse mori pro Christo.

Sequitur: Commendat autem suam caritatem Deus in nobis. Suam caritatem Deus in nobis commendat, quia indebite nobis remissionem tribuit peccatorum, et quia Filium suum pro impiis tradit. Cum enim ille, qui non debebat, debitum mortis diabolo soluit, ut nos, qui debite mortis merito tenebamur, erueret, suam utique caritatem in nobis commendauit. Unde per Prophetam dicit: Iniuste,  que non rapui, tunc exsoluebam . Quoniam, si, cum adhuc peccatores essemus, Christus pro nobis mortuus est, multo igitur magis iustificati nunc in sanguine ipsius salui erimus ab ita per ipsum. Iustificatos dicit a peccatorum nexibus liberatos. Et pulchre dicit, in sanguine ipsius; quoniam sine eius sanguine nulla fieri potest iustificatio. Hinc est quod in ueteri Testamento nulla expiatio fiebat sine sanguinis aspersione. Ab ira autem dicit a uindicta eterne damnationis.

Si enim, cum inimici essemus. Inimici eramus Deo propter originale peccatum; illud quippe separauerat nos a Deo. Sed reconciliati sumus Deo per mortem Filii eius. Dicendo reconciliatos, ostendit quia captiui a diabolo tenebamur. Sed non ita intelligendum est ut,  sicut homines prius inter se dissident et postea reconciliantur: ita et nos prius dissidentes fuerimus a Deo, et postea reconciliati; quoniam, et priusquam reconciliaremur, diligebamur a Domino. Unde idem Apostolus: Sicut elegit nos in ipso ante mundi constitutionem ; et alibi: Qui dilexit nos, et lauit nos a peccatis nostris ; et Ioannes: Diligamus Deum, quoniam ipse prior dilexit nos . Sed orietur questio, quomodo nos dicat Apostolus ante reconciliationem electos et dilectos, cum Propheta dicat; Odisti omnes, qui  operantur iniquitatem : si enim peccatores eramus, iniquitatem operabamur; quomodo ergo diligebamur, si Deus operantes iniquitatem odit? Sed nulla est contrarietas, si diligenter animaduertamus. Deus enim amando odit, et odiendo amat. In unaquaque namque persona habet Deus quod amet, et quod odio habeat; amat enim quod ipse fecit; odit que, diabolo suggerente, ipse homo fecit: in singulis enim peccatoribus amat miseratione beneficium, et damnatione iudicium. Preterea notandum quia sic uidentur hec uerba sonare, ac si Deum Patrem haberemus iratum, et Filium pacatum. Sed non ita Apostolus sentit, qui alibi dicit: Proprio Filio non pepercit, sed pro nobis omnibus tradidit eum . Non ergo Deus Pater nolentem Filium  tradidit, nec ipse Filius, nolente Patre, se tradidit, sed tradidit eum Pater, et Filius, et amborum Spiritus sanctus.

Illud autem notandum quia eosdem dicit peccatores, quos inimicos Dei, et ipsos iustificatos in sanguine Christi, quos reconciliatos per mortem Filii eius, et eos saluatos ab ira per ipsum, quos saluandos in uita ipsius. Et sciendum quia duo premisit, impios et infirmos, et duobus nominibus nos uocauit, quorum alterum mitissimum, alterum atrocissimum est. Leue enim quiddam est infirmitas, sed infirmitatis genus est, quod impietatis nomine designatur, quoniam nisi esset necesse, medicum non haberet. Et, quia duo premisit, idcirco duo reddidit, id est peccatores et inimicos Dei; eosdem  enim uocat impios, quos inimicos Dei, et reuera talibus peccatis dediti eramus ut inimici Dei merito diceremur. Sed reconciliati Deo salui erimus in uita ipsius. Pulchre dicit, in uita ipsius, quoniam, si pro impiis et inimicis mortuus est, multo magis uitam suis dabit amicis. Non solum autem , sed et gloriamur in Deo. Pulchre dicit, in Deo, quia scriptum est: Qui gloriatur, in Domino glorietur . Et quia nemo potest gloriari in Deo, nisi per Dominum Iesum Christum, adiecit: Per Dominum nostrum Iesum Christum, per quem nunc reconciliationem accepimus. Reconciliationem dicit iustificationem, que facta est in sanguine ipsius. Nam sciendum quia quadam Dei iustitia traditum est diabolo genus humanum; non tamen  ipse tradidit, sed tradi permisit. Mox enim ut Adam peccauit, deserente se Creatore, auctor peccati hominem inuasit. Sed non eum Deus funditus deseruit, quia semper suis beneficiis sustentauit. Et quia iustitia quadam traditus est, dignum erat ut diabolus non uirtute, sed iustitia uinceretur. Quod a Domino Redemptore nostro factum est. uenit enim in similitudine carnis peccati, nullum omnino habens peccatum. Unde diabolus purum hominem credens, innocentem occidit. Quia ergo innocentem occidit, dignum erat, ut credentes in Christum amitteret, quos  prius debito mortis et peccati tenebat obnoxios. Hanc igitur iustificationem Apostolus uocat reconciliationem. Propterea, sicut per unum hominem in hunc mundum peccatum intrauit, et per peccatum mors, et ita in omnes homines pertransiit, in quo omnes peccauerunt, subauditur, ita et per unum hominem uita rediit. Mundum a primo homine uocat genus humanum, nam reuera ita se res habebat, ut dicit Apostolus. Iacebat quippe genus humanum, et precipitabatur de malo ad malum; quia enim peccantibus angelis erat iunctum, idcirco sue desertionis et damnationis penas luebat. Ac per hoc cogitur Apostolus duas in se suscipere personas: unam primi Ade, per quem peccatum intrauit in mundum, et alteram secundi Ade, per quem uita rediit, et de  his prolixe loquitur. Sciendum autem quia his uerbis destruit Apostolus errorem Pelagianorum, qui dicere solent, homines, non nascendo, sed imitando, trahere ab Adamo originale peccatum, ideoque paruulis non oportere baptismatis sacramentum, quia non esset originale peccatum, quod deleretur. Sic enim dicunt: Homines, cum peccare uolunt, exemplum a primo homine sumunt, eumque imitando ad multa perueniunt. Hos tales Apostolus redarguit, dicens: propterea, etc.  . Si enim homines, non nascendo, sed imitando, originale peccatum traherent, non diceret, per unum hominem, sed per diabolum, de quo scriptum est: Ab initio diabotus peccat , et de quo in libro Sapientie legitur: Inuidia diaboli mors introiuit in orbem terrarum .  Et, ut ostenderet Scriptura quia non sic a diabolo mors in homines uenit, quasi ab eo propagati sint, sed quia eum imitantur, adiecit: Imitantur autem eum qui sunt ex parte illius . Apostolus igitur, ut ostenderet Adam auctorem originalis peccati, ait: Sicut per unum hominem peccatum intrauit in mundum  et per peccatum mors, quia mors pena exstitit originalis peccati, et ita in omnes homines pertransiit, quia nullus uiuit, qui non moriatur, in quo omnes peccauerunt. Quod dicit, in quo, si ad peccatum referatur, manifeste Pelagianorum heresim destruit, quoniam in illo uno peccato omnia commissa sunt. Nam, si ad personam Ade referatur, adhuc enucleatius destruit. In illo enim uno peccante omnes peccauerunt, quia, ut dicit beatus  Augustinus, omnes homines ille unus homo fuerunt: cumque ille de paradiso pulsus est, et nos omnes, quia in lumbis eius eramus. Sicut legitur de Leui, qui in lumbis Abrahe erat, quando ipse obtulit decimas Melchisedech . Usque ad legem enim peccatum erat in mundo. Quid uult hoc dicto Apostolus ostendere? An post legem in  mundo peccatum non fuit? uult ergo ostendere huiuscemodi fuisse legem que peccatum abolere non posset. Hoc enim sensu dictum est: usque ad legem peccatum erat in mundo, ac si diceretur: Erat quidem, sed non agnoscebatur. Ostendit igitur quia per legem facta est peccati cognitio. Peccatum enim originale dicit, legem uero scriptam. Potest tamen referri et ad legem nature, homines enim, quandiu in parua etate sunt, minime agnoscunt quid agendum, uel quid non sit, ideoque, quamuis sit eis peccatum, tamen quasi non est, quia nesciunt esse peccatum.

Sequitur: Peccatum autem non imputabatur, cum lex non esset. Non imputabatur, quia non putabatur esse peccatum. Notandum enim qui non ait, non erat, sed non imputabatur, erat quippe apud homines,  sed  [non] agnoscebatur. Unde superius Apostolus: Quicunque sine lege peccauerunt sine lege peribunt.

Sed regnauit mors ab Adam usque ad Moysen  . Moyses hoc loco tropice legem significat; nam per datorem legis ipsa lex designatur. Regnauit ergo mors ab Adam usque ad Moysen, id est, a primo homine usque ad legem. Quod uero dicit, usque ad legem, non debemus intelligere usque ad legis initium, sed usque ad eius finem. Sic enim dictum est, ac si dicat aliquis: Regnauerunt Iudei usque ad Iechoniam; ubi, non initium regni Iechonie, sed eius finem debet intelligere, quando translati sunt in Babylonem. Et pulchre ait, regnauit, quia mors cunctas mundi partes inuaserat. Sed quid  est quod usque ad Moysen mortem dicit regnasse? Nunquid non postea regnauit? Quotidie quippe homines moriuntur. Sciendum ergo quia Apostolus hoc loco regnum mortis uult intelligi, prius enim generaliter mors regnauit, quia omnibus regni celestis aditum interclusit. Regnauit igitur, sed usque ad legis finem, id est usque ad Christum. Nam, ut Apostolus dicit, finis legis Christus est ad iustitiam omni credenti . Est autem finis, non consumptionis, sed consummationis et impletionis. Postquam uero diuina misericordia se de celis diffudit ad terras et pro nobis mori dignata est, morte sua mortis destruxit imperium, et resurgens nobis uitam reparauit; deinde, celos conscendens, ianuam nobis regni celestis aperuit, ac per hoc mors iam  in omnibus regnare non potest, quia electis aditum regni celestis intercludere non ualet. Aliud namque est, pestem late et generaliter in omnibus, aliter in paucis regnare. Regnat ergo, sed usque ad baptismum; ibi enim cum Christo morimur, et sepelimur, et cum ipso resurgimus, ut in nouitate uite ambulemus. Sed, ne crederet aliquis se suis meritis  a morte liberatum  , subiunxit: Etiam  in eis qui non peccauerunt in similitudinem preuaricationis Ade, id est, qui non propria uoluntate peccauerunt, ut Adam, sed carnis infirmitate, sicut patriarche, et prophete et quidam gentiles, in quibus adeo uiguit ingenium sapientie, ut originali peccato nulla superadderent criminalia. Qui est forma futuris  . Quedam exemplaria futuri habent, ut ad Christum referatur. Adam enim forma fuit futuri, quoniam, sicut per illum mors intrauit, ita et per Christum uita rediit; unde paulo inferius Apostolus dicit: Sicut per inobedientiam unius hominis peccatores constituti sunt plurimi, ita et per unius obeditionem iusti constituentur multi. Si autem legatur futuris, intelligendum est posteris. Adam ergo forma  fuit futuris, quia exemplum fuit peccati et damnationis  . Sed non sicut delictum, ita et donum. Hec uerba clausa uidentur; potest tamen subaudiri: non sicut delictum nos corrupit, ita et donum Dei nos reparauit. Horum autem uerborum sensum sequentia manifestant, cum subditur: Si enim  in unius delicto multi mortui sunt, multo magis gratia Dei, et donum in gratia unius hominis Iesu Christi in plures abundauit. Ac si diceret: illud originale peccatum adeo magnum fuit, ut omnes perdere sufficeret; donum uero Dei non solum ab illo, sed etiam a cunctis absoluit, et donat. Sed quid est quod dicit: multo magis gratia Dei in plures abundauit, cum plures perdantur quam saluentur? Ne ergo contrarium uideatur, quod dicit, multo magis, non  ad personas referendum est, id est, plures, sed ad uerbum abundauit. Multo magis enim abundauit gratia Dei, quia, non solum originale, sed etiam proprie uoluntatis admissa relaxat. Siue: multo magis in plures dicit, quia mali, etsi multi uideantur, pauci sunt, quia nichil sunt. Boni uero, etsi pauci uideantur, multi tamen sunt, quia magna est in eis gratia Dei. Et non sicut per unum  peccantem, ita et donum. Et hec quidem uerba clausa uidentur; potest tamen subaudiri: non sicut per unum peccantem perditi sumus, ita et donum Dei nos redimit. Quorum sensum Apostolus exponit, subiungens: nam iudicium quidem ex uno in condemnationem. Quod dicit ex uno, subaudiendum est delicto; quod ipse exponit, subiungens: Gratia autem  ex multis delictis in iustificationem. Quibus uerbis destruit errorem Pelagianorum. Ostendit enim quia non imitando, sed nascendo trahunt homines originale peccatum. Sed dicit Pelagius: quod dicit ex uno, ad Adam referendum est; homines enim ex Adam sumunt exemplum peccandi, et eum imitando ad multa perueniunt. At, si hoc sentiret  Apostolus, non diceret, gratia ex multis delictis in iustificationem; sed ex uno. Sciendum etiam quia solent Pelagiani dicere fidelibus: Unde trahunt homines originale peccatum, a nuptiis, an a parentibus, aut a uoluntate? In quibus nichil eis respondendum. Audi Apostolum dicentem: Iudicium ex uno in condemnationem. Sed quid est quod dicit, iudicium ex uno in condemnationem? Nunquid iudicium ex uno solo in originali peccato, et non ex reliquis ducit in condemnationem? Si enim gratia Dei non solum originale peccatum, sed etiam proprie uoluntatis peccata relaxat, sic et iudicium, non ex originali tantum, sed etiam ex ceteris que superadduntur, ducit in condemnationem. Quid ergo uult ostendere his uerbis? Scilicet, tam magnum  fuisse illud originale peccatum ut sufficeret in condemnationem, etsi nulla superadderentur, quamuis grauior sit eorum pena, qui propria superaddunt, et tanto grauior, quanto grauius quisque peccauit. Ab uno ergo, id est ab Adam non omnia nostra peccata, sed solum originale trahimus; ab uno uero Christo non tantum originalis, sed et omnium remissionem consequimur peccatorum. Ceperat Apostolus facere differentiam originalis peccati et gratie Dei, et cepta intentione perseuerans, ait: Si enim  in unius delicto mors regnauit per unum, multo magis abundantiam gratie, et donationis, et iustitie accipientes in uita, regnabunt per unum Iesum Christum. Unius delictum, peccatum dicit originale, quod Adam in paradiso commisit. Sed quomodo in  unius delicto mors regnauit per unum? Scilicet, quia omnes uinculo mortis erant ligati in illo solo, etiamsi nulla, propria uoluntate, superadderent. Fideles igitur abundantiam gratie et donationis accipiunt, quia non illud originale solum, sed et cetera que superaddiderunt, eis peccata remittuntur. Accipiunt et abundantiam iustitie, quia tanta illis iustitia a Deo retribuitur, qua iustificentur, ut, cum Adam in paradiso diabolo ad peccatum persuadenti consenserit, illi, non solum suadenti, sed nec cogenti cedant, aut consentiant. Sed quid est quod dicit, multo magis regnabunt, cum plures mortis regnum trahat ad penam, quam gratia ad uitam eternam? Non ergo ad personas uel pluralitatem referendum est, sed ad augmentum gratie Dei.  Multo magis enim regnabunt, quia quicunque ab Adam ad Christum, id est, a morte ad uitam transeunt, cum ipso sine fine regnabunt in uitam eternam. Siue, multo magis dicit; quia quos mors temporaliter perdidit, hos Dei gratia eternaliter uiuificauit.  Igitur sicut per unius delictum in omnes homines in condemnationem, sic et per unius iustitiam  in omnes homines in iustificationem uite. In his uerbis, si imitationem attendamus, ut Pelagiani asserunt, unius delictum nullius alterius erit, quam diaboli. Sed, quia apte Apostolus de Adam loquitur, nulla hic imitatio intelligenda est; sed propagatio peccati. Ait ergo: sicut per unius delictum  in condemnationem, ita et per unius iustitiam  in iustificationem uite. Iustitiam unius hominis, iustitiam dicit Iesu Christi, qua iustificat impios, quam nulli imitandam proposuit, sed ipse solus hanc potest, qui est inter mortuos liber . Hanc non Petrus, non Paulus habuit; quia impium iustificare non potuit. Si ergo sola imitatio facit peccatores per Adam, cur non sola imitatio facit iustos  per Christum? Sed, absit. Christus enim idcirco recte unus dicitur; quia non sola eius imitatio iustos facit; sed gratia regenerans per Spiritum sanctum. Similiter et Adam unus dicitur; quia non sola eius imitatio peccatores facit, sed et pena peccati generans per mortem. Ideoque recte illic ait: In omnes homines in condemnationem; hic autem in omnes in iustificationem, neque enim omnes, qui generantur per Adam, iidem ipsi regenerantur per Christum. Sed idcirco, et illic omnes dicit, quia, sicut nullius carnalis generatio est, nisi per Adam, ita nullius spiritalis, nisi per Christum. Omnes itaque in condemnationem dicit eos, qui nascuntur per Adam pertinentes ad carnalem generationem; omnes autem in iustificationem, eos, qui nascuntur per Christum pertinentes  ad spiritalem generationem. Et nota quia quos hic omnes dicit, eosdem paulo inferius multos. Nec mirum: nam multi dici possunt in aliqua re, etiam cum pauci sint. uerbi gratia, si dicamus: una est obstetrix in ciuitate, que omnes excipit, et unus litterarum magister, qui omnes docet. Non enim intelligere possumus quod omnes habitatores ciuitatis, uel illa excipiat, uel iste doceat. Sed ideo illa omnes dicitur excipere, quia nullus preter eius manus nascitur; et iste omnes docere, quia preter eius magisterium nemo discit. Habet itaque multos illa carnalis generatio, habet et spiritalis; sed plures habet carnalis quam spiritalis. uerum, sicut illa habet omnes homines, ita et hec omnes iustos homines, et sicut preter illam nullus homo  . Unde mox  subditur: Sicut enim per inobedientiam unius hominis peccatores constituti sunt multi, ita et per unius obeditionem iusti constituentur multi. Multos autem non exceptis quibusdam dicit, sed omnes. Obedientia est, tam in hominibus quam in omni rationali creatura, totius iustitie origo atque perfectio. Unde Apostolus, uolens ostendere duorum hominum differentiam, id est, primi Ade, qui est caput nostre mortis, et secundi, qui est caput nostre salutis, ait: sicut  per inobedientiam, et reliqua. Quibus uerbis gratiam, qua saluati sumus, cum magna deuotione ostendere uoluit.

Sed quid est quod de peccatoribus loquens, ait: constituti sunt: de iustis uero: constituentur? Si enim nondum iusti constituti sunt, quid de Patribus ueteris Testamenti dicendum est? Si enim Deo placuerunt, iusti utique fuerunt, eadem quippe ipsi fide saluati sunt qua et nos. Nam, quod nos iam factum credimus, illi credebant futurum. Unde Apostolus alibi: Habentes eumdem spiritum fidei . Quod enucleatius ostendit beatus Petrus apostolus dicens: Sed per gratiam Dei credimus saluari, quemadmodum et ipsi . Si ergo iusti fuerunt, quare Apostolus uerbo futuri temporis usus est, dicens,  constituentur? Scilicet, quia preuidit plures credituros in Nouo Testamento quam in ueteri, siue, quia, licet sit in presenti uita constitutio iustorum, perfectior tamen erit in futura. Propter perfectam ergo iustorum constitutionem futuri temporis, usus est uerbo [futuri temporis]  .

Et, ne Iudei pro lege gloriarentur, adiecit: Lex autem subintrauit, ut abundaret delictum. Subintrare est alterius loco succedere, siue alterius locum preoccupare. Subintrauit ergo lex scripta, quia loco legis nature successit; ostendit enim Apostolus suis uerbis annullatam iam esse legem nature, sed data lege scripta cepisse uigere. Delictum uero, non originale dicit, sed quod homines post originale superaddiderunt. Quomodo ergo, subintrante lege, abundauit delictum?  Quia, data lege scripta, facta est originalis peccati cognitio, et augmentata pena delicti. Lex ergo subintrauit, ut abundaret delictum, id est cognitio et pena delicti, propter hoc enim solum lex scripta data est, ut originalis peccati cognitio fieret.

Ubi autem abundauit peccatum   superabundauit gratia. Quia, quos lex transgressores tantum ostendebat et condemnabat, hos diuina gratia iustificauit et uiuificauit, ideoque dicitur superabundasse. Lex enim minabatur, sed non opitulabatur; iubebat, sed non sanabat; ostendebat languorem, sed non auferebat. Lex ergo data est, ut gratia quereretur; gratia data est, ut lex impleretur.

Ut, sicut regnauit peccatum in mortem. Illud sciendum  quia sunt quedam peccata preter Adam. Unde Apostolus hoc loco non addidit, per unum aut per hominem quia, ut dictum est paulo superius, non de originali loquitur; regnauit enim peccatum in mortem, quia illud peccatum, quod homines originali superaddiderunt, auxit mortem. Sed, quia nulla potest esse iustificatio, nisi per Christum; ideo cum dixisset: Ita et gratia regnet per iustitiam in uitam eternam, adiecit: per Iesum Christum Dominum nostrum.  Carne quippe generante, solum originale trahimus; sed, Spiritu sancto regenerante, non illius tantum, sed et omnium peccatorum remissionem consequimur.

Igitur, quia dixerat Apostolus  : Ubi abundauit peccatum, superabundauit gratia, preuidit quia peruersis peruerse intelligenda erat hec sententia, ac si diceret, propter abundantiam gratie prodest peccare, idcirco questionem sibi opposuit, dicens: Quid ergo dicemus? Permanebimus in peccato, ut gratia abundet? Et, ut hoc dilueret et expurgaret, adiecit: absit! Ac si diceret: Non ita est ut uos putastis, neque enim, quia maiora peccata committitis, maiora beneficia consequemini. Nam, si remissionem uestrorum peccatorum consequimini,  non hoc uestra merentur peccata, sed Dei gratia in uobis operatur. Rursumque questionem sibi obiiciens, subiungit: Qui enim mortui sumus peccato, quomodo adhuc uiuemus in illo? Tanquam diceret: cum gratia Dei tantum nobis beneficium prestiterit, ut peccato moreremur, quomodo peccato mortui, in illo, id est in peccato uiuemus? Quod si peccato uiuimus, nichil aliud facimus quam ut gratie Dei ingrati simus. Qui enim laudat medicine beneficium, non docet uulnera et morbos, a quibus illa sanat, sed, quanto maioribus medicina laudibus prefertur, tanto magis morbi et uulnera horrentur. Sic laus et predicatio gratie Dei, uituperatio, et damnatio est delictorum. Gratia namque Dei uulneribus nostris adhibuit medicinam, qua sanaremur, et idcirco ubi abundauit peccatum,  superabundauit gratia, non peccantis merito, sed subuenientis Dei auxilio.

Et, ut ostenderet quia medicina gratie Dei mystice in passione et resurrectione Domini consistit, adiecit: An ignoratis, fratres  , quia quicunque baptizati sumus in Christo Iesu, in morte ipsius baptizati sumus? Quibus uerbis euidenter ostendit in passione et resurrectione Domini prefiguratum interitum, et occasum nostre ueteris uite et exordium noue, abolitionem iniquitatis et iustitie renouationem. Sed unde homini hoc beneficium collatum est? Scilicet, per fidem Iesu Christi, quia apud ipsum est fons uite, et in lumine eius uidebimus lumen. In morte ergo ipsius baptizati sumus, quoniam sicut  ille mortuus est, ita et nos, cum abrenuntiamus diabolo et operibus eius, seculo et pompis eius, quodammodo morimur, dum aquis immergimur. Et, quia dixerat mortem eius nostram significasse mortem, ut ostenderet quia sepultura illius nostram significabat sepulturam, adiecit: Consepulti enim sumus cum illo per baptismum in mortem. Quasi enim Christo consepelimur, dum sub aquis latemus  : et uelut cum ipso resurgimus, cum ex aquis renascimur,  ut mortui uitiis, Deo uirtutibus uiuere incipiamus. Et sciendum quia sacramenta quamdam similitudinem habent earum rerum, quarum sunt sacramenta; quod si non haberent, sacramenta non essent. Ex quadam ergo similitudine earum rerum, quarum sacramenta sunt, uocabula sumunt. Semel enim Christus in se ipso pro salute hominum oblatus est; sed in mysterio, non solum per omnes Pasche solemnitates, sed etiam omni die fidelibus immolatur. Secundum quemdam ergo modum sacramentum corporis illius ipsum corpus eius est; sacramentum sanguinis est ipse sanguis, sic et sacramentum mortis eius mors ipsa est, et sacramentum sepulture ipsa est sepultura, et sacramentum resurrectionis ipsa est resurrectio. Unde Apostolus non ait: Quicunque  baptizati sumus in Christo Iesu, mortem illius significauimus, aut sepulturam, sed: In morte ipsius baptizati sumus, et consepulti sumus cum illo. Ut quomodo surrexit Christus a mortuis per gloriam Patris, ita et nos in nouitate uite ambulemus. Per gloriam Patris dicit propter gloriam, uel ad gloriam Patris. Resurrectio namque Filii glorificatio fuit Patris: quia,  dum propria uirtute surrexit, Deum Patrem glorificauit, cuius se Filium ostendit. Ita et nos in nouitate uite ambulemus, id est, quia uitiis mortui sumus nunc et innouati, nequaquam ueteris uite sordibus coinquinari debemus, sed in nouitate uite perseuerare; sicut enim resurrectio Filii glorificatio Patris est, ita et nostre uite nouitas. Si enim complantati facti sumus similitudini mortis eius, simul et  resurrectionis erimus. Illud sciendum quia Christus Dei uirtus, et Dei sapientia, miro quodam et ineffabili modo, nobis factus est arbor uite, cui complantaremur in morte, complantaremur et in uita, ideoque ait Apostolus: Si complantati facti sumus, et reliqua. Notandum autem quia non ait: Complantati sumus morti, sed, similitudini mortis; quoniam, non de morte corporis, sed de morte spiritus loquitur. Quod autem dicit, similitudini, et ad mortem pertinet, et ad resurrectionem. Complantati enim sumus similitudini mortis eius, quoniam, sicut ille mortuus est, ita et nos secundum quamdam similitudinem morimur, dum aquis immergimur; sumus et resurrectionis, quoniam, sicut ille surrexit, ita et nos quodammodo resurgimus, cum ex aquis  renascimur.

Hoc scientes quia uetus homo noster simul crucifixus est. ueterem hominem dicit ueteris hominis conuersationem, siue, quod magis sentiendum est, mortalitatem nostre carnis, que est ex pena maledicti et peccati primi hominis, quam Dominus suscepit, et peccata nostra pertulit in corpore suo super lignum. Mors igitur maledictum est, quia ex male  dicto descendit. In cruce ergo mors Domini pependit, ut mortem moriendo superaret. Simili modo et peccatum maledictum est. Peccatum igitur ueteris hominis in ligno pependit, quod Dominus in ipsa carnis mortalitate suscepit. Unde Apostolus nec erubuit, nec timuit illum peccatum uocare, cum, de Deo Patre loquens, ait: Eum, qui non nouerat peccatum, peccatum pro nobis fecit , id est Filium suum similitudinem carnis peccati sumere fecit, et eum pro salute hominum sibi hostiam intulit. Unde mox causam reddit, subiungens: Ut de peccato damnaret peccatum. Hinc Moyses de eo multa ante prophetauit, dicens: Maledictus omnis qui pependit in ligno . Filium namque Dei maledictum uocauit, quia maledictum, id est, mortalitatem  nostre carnis suscepit. uetus ergo homo noster crucifixus est, quia mortalitas nostre carnis quam Christus suscepit, in ipsa eius morte, sub figura nostri peccati, pependit in ligno.

Cur autem crucifixus sit uetus homo noster aperitur cum subditur: Ut destruatur corpus peccati. Corpus namque peccati destruitur per baptismum illius, qui uenit in similitudine carnis peccati; sed non ita destruitur, ut adhuc in ipsa carne uiuente funditus  assumatur concupiscentia, aut desit; sed ne obsit mortuo, que prius inerat uiuo. Quandiu enim quisque uiuit, semper habet concupiscentiam, cum qua pugnet, et tandem, Deo adiuuante, superabit, nisi forte in uacuum gratiam Dei suscepit. Et nota quia non ait, ut destruatur membrum peccati,  sed, corpus. Membrum enim peccati est unumquodque uitium, corpus autem peccati massam dicit uitiorum. Ostendit igitur hoc dicto, quia Dominus, non originale tantum, sed omnia peccata relaxat.

Ut ultra non seruiamus peccato. Id est quia, peccatis mortui, sumus innouati, non iam peccato, sed Deo seruiamus.

Sed quid est, quod sequitur? Qui enim mortuus est, iustificatus est a peccato. Si enim omnes qui mortui sunt iustificati sunt, ergo omnes saluantur; quomodo ergo uerum est quod ipse alibi dicit: Non est omnium fides?  Si enim non est omnium fides, nec omnes saluantur; quia, ut idem dicit: Sine fide impossibile est Deo placere . Constat igitur quia non de corporali, sed de spiritali morte Apostolus loquitur, que celebratur in baptismi sacramento, qua quisquis moritur, a peccatis iustificatur, quoniam per Spiritum sanctum omnia ei peccata relaxantur. Et nota quod peccatum singulari numero pro plurali posuit. In baptismo enim non solum originale, sed etiam admissa laxantur.

Si autem mortui sumus cum Christo, credimus quia simul etiam uiuemus cum eo. Cum Christo mortui sumus in baptismate, quoniam ad mortis eius similitudinem, aquis immersi, mortificati sumus peccatis; et ideo credimus, quia simul etiam uiuemus  cum eo, quoniam, iuxta eiusdem Apostoli uocem, Si compatimur, et conregnabimus , et, si socii passionis eius fuerimus, simul et resurrectionis erimus .

Scientes quod Christus resurgens  a mortuis, iam non moritur. Christus resurgens iam non moritur, quia proprie diuinitatis uirtute resurgens, mortis destruxit imperium et nobis uitam reparauit. Ad cuius mortis similitudinem, semel peccatis mortui, in eis amplius uiuere non debemus. Aliter. Sicut Christus surgens a mortuis, iam non moritur, ita et nos semel baptizati, rebaptizari non debemus; qui enim rebaptizantur, Christum sibimet ipsi crucifigunt, et ostentui habent. Unde ipse in epistola ad Hebreos: Impossibile est  qui semel illuminati  sunt, gustauerunt nichilominus donum celeste, participes facti sunt Spiritus sancti, gustauerunt etiam bonum Dei uerbum, uirtutesque seculi uenturi, et prolapsi sunt; rursus innouari  ad penitentiam, rursus crucifigentes sibi  Christum, et ostentui habentes . Ubi notandum quia, cum interdicit renouari, penitentiam non denegat, sed secundum baptismum prohibet.

Mors illi ultra non dominabitur. Hoc dicto illorum error destruitur, qui Dominum dicunt, non uerum, sed phantasticum corpus habuisse; neque enim illi uel semel mors dominaretur, nisi uerum corpus sumpsisset.

Quid autem est, quod subditur? Quod mortuus est peccato, mortuus est semel: cum Petrus apostolus  de eo dicat, Peccatum non fecit?  Ne ergo contrarium uideatur, intelligendum est quia peccatum dicit carnis fragilitatem, que accidit propter peccatum. Quecunque igitur Dominus gessit, non tam mystice exponenda, quam imitando sectanda sunt. Nam, quia crucifixus est, Apostolus docet: Qui autem sunt Christi, carnem suam crucifixerunt cum uitiis et concupiscentiis , quia mortuus est, idem alibi monet: Mortificate membra uestra, que sunt super terram, id est, fornicationem, auaritiam, etc. . Quia sepultus nobis exemplum reliquit, ut consepeliamur ei in baptismo, unde supra ipse: Consepulti enim sumus cum illo per baptismum in mortem, quia surrexit. Apostolus  alibi dicit: Mortui estis, et uita uestra abscondita est cum Christo in Deo , quia celos conscendit. Alibi docet: Si consurrexistis cum Christo, que sursum sunt querite .

Quod autem uiuit, uiuit Deo. Filius Dei, in equalitate Patris manens, exinaniuit semetipsum formam serui suscipiens, in qua mortuus est et resurrexit, celosque ascendens sedet ad dexteram Patris. Et hoc est quod dicit Apostolus: uiuit Deo: Deo enim uiuit   .

Ita et uos existimate uos mortuos quidem esse peccato, uiuentes autem Deo, in Christo Iesu. His uerbis  admonet Apostolus ut, cum alicuius rei species, id est, mulieris, auri, uel argenti et ceterarum, aut inimici persuasio nobis irrepserit pestiferamque cogitationem genuerit, statim existimemus nos peccatis mortuos; sic enim, fauente Deo, uenenosam cogitationem superare poterimus: fieri quippe nullatenus potest ut Deo et peccato uiuamus. Ut ergo Deo uiuere possimus, oportet peccatis moriamur. Et hoc est quod dicit, uiuentes autem Deo in Christo Iesu. In Christo Iesu, id est per Christum Iesum, quia, sicut ipse dicit: Nemo nouit  Patrem nisi per me.  Non ergo regnet peccatum in uestro mortali corpore. Notandum quia non ait, non sit, sed non regnet. Quandiu enim in hac uita sumus, sine peccato esse non possumus. At in illis solummodo  regnat, qui, dum concupiscunt, concupiscentiis prebent assensum; unde mox subditur: ut obediatis concupiscentiis eius. Mortale corpus, ut quibusdam placet, Apostolus, non propter hanc communem mortem appellauit, sed propter eternam damnationem; sed de hac et de illa nichil obstat intelligi.

Igitur, ut ostenderet quid esset regnare peccatum, addidit: Sed neque exhibeatis membra uestra arma iniquitatis peccato. Sciendum quia singula membra sua habent officia; quicunque ergo his peruerse utitur, membra sua exhibet arma iniquitatis peccato, quia uires prebet diabolo, quo facilius occidatur.

Sed exhibete uos Deo  tanquam  ex mortuis uiuentes, id est, tanquam a mortuis resurgentes. Et est sensus: qui semel peccato mortui estis, ultra in eis uelle uiuere non debetis, instar eorum, qui resurrecturi sunt, quibus nec uelle nec posse erit peccare.

Et membra uestra arma iustitie Deo. Qui membrorum suorum officiis ordinate utitur, membra sua arma iustitie Deo exhibet. uerbi gratia, si ad hoc uersantur oculi nostri in capite ut concupiscant rapiantque aliena, arma sunt diabolo; e contrario, si ad hoc uersantur ut non concupiscant, nec rapiant aliena, sed sua aliis distribuant, membra nostra gladium exhibemus Deo, quo et peccatum occidatur, et nos iustificemur. Quod agentes peccati dominium uitamus. Unde mox subditur: Peccatum  enim uobis non dominabitur; non enim sub lege estis, sed sub gratia, id est, non estis paruuli, sed perfecti. Sub lege sunt qui legem carnaliter et implent et intelligunt; sub gratia uero, qui eamdem spiritaliter et intelligunt et implent. Ac per hoc datur intelligi quia multi sunt in lege qui sub gratia uiuunt, et in gratia, qui sub lege uiuunt. Sed poterant simplices et minus intelligentes ad hec respondere: Si non sumus sub lege, sed sub gratia, quia  non est lex que nos terreat et peccatum puniat, libere et secure peccare poterimus: ideoque Apostolus, questionem sibi proponens, ait: Quid ergo?  peccabimus, quia non sumus sub lege, sed sub gratia? Ac si diceret: Non ideo gratie subiecti estis, ut libere peccetis: gratia enim, que uos liberauit, qua ratione uos sinet libere peccare? Et hoc est quod sequitur: Absit. Et, quoniam minus adhuc intelligentibus loquebatur, adiecit: Nescitis quoniam cui exhibetis uos seruos ad obediendum, serui estis ei cui obedistis  ? Et est sensus: uere scitis quia non alterius, sed eius, cui seruitis, serui eritis. Unde Dominus in Euangelio: Nemo potest duobus dominis seruire . Quicunque ergo peccato seruiunt peccati serui  efficiuntur; et qui iustitie obediendo, serui obeditionis efficiuntur. Unde mox sequitur: Siue peccati in mortem  , siue obeditionis ad iustitiam. Et apte dicit: siue peccati in mortem, quoniam peccatum consummatum mergit in mortem. Pulchre etiam subdit: Siue obeditionis ad iustitiam, quia quicunque diuinis preceptis obediunt iustitiam acquirunt, quoniam iustificari merentur.

Sequitur: Gratias autem Deo, quod fuistis serui peccati, obedistis autem ex corde, etc. Nota Apostolum non ideo gratias agere quod serui peccati fuerint, sed quia postea obedierint. Ex corde autem dicit, propter filiorum dignitatem; aliter enim seruus; aliter mercenarius; aliter filius; seruus timore, mercenarius studio mercedis, filius uero solo amore.  Hi ergo ex corde obedierunt, quoniam filii Dei facti sunt. Sepe etenim Deus, propter interioris hominis affectum, suscipit munus exterioris; quod manifestatur in libro Genesis, ubi legitur: Respexit Deus Abel, et ad munera eius . Ad Abel dicit, id est, ad intentionem Abel.

Ad quid autem obedierint aperitur, cum subditur: In eam formam doctrine, in qua  traditi estis [subintelligitur, Deo]. Formam doctrine dicit exemplum Euangelii; quo dicto ostendit Romanos iuxta eius exemplum Domino obedisse in qua forma Deo traditi sunt, quia eius filii effecti.

Liberati autem a peccato. Singularem pro plurali posuit; unde subaudiendum est, omni. Serui facti estis iustitie. Iustitie dicit, id est, Domini Iesu  Christi qui est iustitia Patris, omniumque uirtutum que in ipso interpretantur.

Humanum dico propter infirmitatem carnis uestre.  Hoc loco magnum suis auditoribus incussit pudorem. Quid uero sit hoc manifesta, subiungens: Sicut exhibuistis membra uestra, etc. Ac si diceret: Quid humanius, quid leuius, quam ut, sicut fuistis prompti ad malum, ita sitis ad bonum? Ego quidem multo maiora a uobis exigere debui, et uos promptiores  ad bonum esse deberetis, quam ad malum fueritis; sed propter infirmitatem uestre carnis equa requiro: id est, Sicut exhibuistis membra uestra seruire immunditie  ad iniquitatem; ita nunc exhibete membra uestra seruire iustitie in sanctificationem. uerbi gratia, sicut prompti fuerunt oculi uestri ad concupiscendum, ita sint ad miserandum. Sic et per cetera membra.

Cum enim serui essetis peccati, liberi fuistis iustitie. Liberos iustitie dicit alienos a iustitia. Unde datur intelligi quia sicut illa est laudabilis seruitus, sic et detestanda libertas; liberum namque iustitie esse, detestanda libertas est, seruum uero iustitie, laudabilis est seruitus que precellit  omnem libertatem. Et notandum, quia liberum arbitrium,  etiam in malis uiget: unde mox ut suis uoluptatibus satisfaciunt, liberi iustitie fiunt. Alioquim non eos diceret Apostolus liberos iustitie. Nam sciendum quia ita Deus primum hominem rectum condidit, ut in eius uoluntate et sue rectitudinis statu sine eius adiutorio permanere non posset; suo tamen cadere posset conatu. Unde mox, ut suis desideriis satisfecit, corruit. uoluntas ergo Dei, etsi non fit ab illo, quotidie tamen fit de illo. Ille enim qui eum condidit, de illo, id est, de massa iniquitatis illius quotidie format alia uasa in honorem, alia uero in contumeliam; uasa autem in honorem facit gratuita sua bonitate; uasa in contumeliam, iusto suo iudicio et nobis occulto.

Quem ergo fructum habuistis tunc in illis, in quibus  nunc erubescitis? Hec illis dicebat Apostolus, qui in preteritorum suorum malorum actuum recordatione confundebantur. Ac si diceret: Si nullum fructum habuistis tunc in illis, in quibus nunc erubescitis, quare iactantie uite uestre fluctus in altum erigitis, cum in uobismetipsis frangantur? Quanto enim uos eadem superbos et elatos erigit, tanto humiles deiectosque reddit. Et notandum quia fructus in bono et malo ponitur. Unde Dominus in Euangelio: Non potest arbor bona fructus malos facere, etc. .

Nam finis illorum mors est. Finem dicit mercedem et retributionem; finis itaque malorum operum mors est, quia peccata consummata generant mortem. Aliter: finis malorum operum, id est, terminus  mors est sed, in baptismate; quicunque enim in baptismate aquis immersi moriuntur et ex aquis renascuntur, peccatorum suorum remissionem consequuntur. Et, quamuis hic sensus congruus sit, precedens tamen congruentior est; nam mox subditur: Nunc autem  liberati a peccato, serui autem facti Deo, habetis fructum uestrum in sanctificationem; finem uero uitam eternam. Paulo supepeccato.  Scilicet, ut cautelam seruaret in uerbis suis. Illic enim liberos alienos: hic autem liberatos ereptos dicit. Et apte dicit, serui facti Deo, quia qui peccatis moriuntur, serui utique Dei efficiuntur. Habetis fructum uestrum in sanctificationem; id est, in castimoniam quam Apostolus aliquando specialiter, aliquando cum ceteris uirtutibus generaliter commendat. Habetis fructum uestrum in sanctificationem. Et apte dicit  : habetis fructum uestrum in sanctificationem, quoniam, qui Dei serui efficiuntur, sanctificari merentur. Finem uero uitam eternam. Paulo superius ait finem, id est, mercedem malorum operum esse mortem; hic uero retributionem bonorum dicit esse uitam: et, ne quis crederet temporalem, adiecit eternam. Que sit uita eterna, Dominus in  Euangelio manifestat, dicens: Hec est uita eterna ut cognoscant te uerum Deum, etc. .

Stipendium  enim peccati mors. Stipendium a stipite dicitur. Apud antiquos enim pecunia non enumerabatur, sed in stipite appendebatur; milites ergo erant, qui stipendium accipiebant; quibus non tam dabatur pecunia, quam merces reddebatur. Quicunque igitur peccato militant, quasi stipendium illis mors datur.

Gratia autem Dei uita eterna. Quia dixerat, stipendium peccati, mors; consequens erat ut diceret, stipendium iustitie, uita eterna. Noluit tamen, ne occasionem daret reprehendendi. Cur ergo ait, gratia Dei, uita eterna? scilicet ut ostenderet quia bona sanctorum, non ipsorum sunt, sed Dei a quo  dantur. Quotiescunque enim Deus electos remunerat, sua in eis dona remunerat, quia ipse eis dedit bona, pro quibus remunerentur. In Christo Iesu Domino nostro. Notandum quia frequenter Apostolus hanc clausulam sue narrationi, et maxime in hac Epistola subiungit, uolens ostendere, quia per Christum et Patris cognitio datur, et humano generi salus administratur.

  Igitur, quia dixerat se suosque adiutores non esse sub lege propter quod et plurimum disputauit, ut hoc apertius ostenderet, subiunxit: An ignoratis, fratres? Tanquam diceret: non ignoratis.  Cur autem non ignorarent ostendit, cum subdit: scientibus enim legem loquor. Ubi querendum est,quomodo se scientibus legem loqui dixerit, cum  Romanis loqueretur; non enim Romani, sed Iudei a Deo legem acceperunt. Non tamen contrarium est, quia Romani iam Greci erant et ab Atheniensibus legem acceperant. Quid autem eis loqueretur ostendit, subiungens: Quia lex in homine dominatur, quanto tempore uiuit. In quo notandum quia, cum dixit, uiuit, subintelligi uoluit, peccato. Lex enim in homine rius ait: liberi fuistis iustitie, nunc uero liberati a  dominatur, quanto tempore peccato uiuit, quia tandiu ei dominatur, quo usque inuenit quid in eo puniat aut plectatur.

Nam, que sub uiro est mulier, uiuente uiro, alligata est legi; si autem mortuus fuerit uir eius, soluta est a lege-uiri. Apostolus sue narrationi similitudinem adiecit, ut facilius intelligatur. Sicut enim per creaturam Creator agnoscitur, sic aliqua res occulta per similitudinem manifestatur. Ait ergo, nam, que sub uiro est mulier, etc. Quantum ad historiam manifestus est sensus, allegorice, uirum dicit legis mandatum; mulierem uero uniuscuiusque animam, uel plebem. Sicut ergo, uiuente uiro suo, mulier subiecta est legi uiri, sic et cuique lex uiuit, id est, qui eam carnaliter intelligit et implet, uel qui sub peccato  degit, astrictus est uinculo legis. Alioquin, solutus est a iugo legis, sicut mulier, mortuo uiro, a lege ipsius. Igitur, uiuente uiro, uocabitur adultera, si fuerit cum alio uiro; si autem mortuus fuerit uir eius, liberata est a lege uiri, ut non sit adultera, si fuerit cum alio uiro. Sicut mulier, uiuente uiro, adultera uocatur, si fuerit cum alio uiro, ita et cuicunque lex uiuit, si transeat ad gratiam Euangelii, adulter est, non solum legis, sed etiam gratie; legis, quia transiuit ad gratiam; gratie, quia, in ea manendo, legem carnaliter intelligit et implet.

Itaque, fratres mei, et uos mortificati estis legi. Notandum, quia multum distare uidetur hec expositio ab illa similitudine quam premisit; illic enim uirum dixit mori debere mulieri, ut soluta sit; hic uero  mulierem dicit mortuam uiro, id est, Romanos mortificatos legi. Sciendum autem quia Romanis occulta, imo intractabilis erat hec similitudo, sed, ut aperiretur, idcirco noluit dicere legem exstinctam Romanis, sed Romanos legi. Quod tamen, etsi non dixerit, subintelligendum reliquit, quemadmodum superius, ubi ait: Primum quidem, quia credita sunt illis eloquia Dei; secundum non dixit, sed subaudiendum reliquit. Quomodo mortificati sunt legi, manifestat: per corpus Christi, sed quomodo per corpus Christi? Scilicet, quia in passione crucis eius, omnes qui in eum credunt, simul cum eo crucifixi sunt. Unde superius: Quicunque baptizati sumus in Christo Iesu, in morte ipsius baptizati sumus. Nam sciendum quia multum se offendit diabolus et fefellit, dum Christum  innocentem occidit; dum enim eum qui nichil morti debebat indebite morti tradidit, omnes quos debito mortis tenebat amisit.

Ut sitis alterius qui ex mortuis resurrexit. Sicut mulier, mortuo uiro, absque fornicationis crimine transit ad alterum, ita, cui lex exstinguitur, liber transit ad gratiam Euangelii, ut sit alterius, Domini scilicet Iesu Christi, qui ex mortuis resurrexit.

Ut fructificemus Deo. Deo fructificat qui non solum fructus boni operis,  exempla prebendo alios edificat. Cum enim essemus in carne, etc. Querendum est quare Apostolus se suosque successores dicit  fuisse in carne, nunc autem non esse. An in carne non erat, cum hec Romanis loqueretur? Erat utique, et non erat. In carne erat, quoniam in carnis adhuc fragilitate manebat; in carne non erat, quia in ipse carnalium rerum non confidebat. Unde beatus Augustinus dixit: Cum essemus in carne, id est, cum carnalibus desideriis teneremur astricti, passiones peccatorum, que per legem erant, etc. Passiones peccatorum desideria carnis uocantur, quia continue nos, quandiu in hac uita sumus, affligunt et incitant ad peccandum. Sed quare per legem esse dicuntur, cum in lege prohibeantur? Scilicet, quia quo in lege prohibentur, eo ardentiores et delectabiliores redduntur.

Operabantur in membris nostris, id est, ad peccatum  pertrahebant, ut fructificarent morti. Morti fructificant, quia male locutionis uel operis exemplo alios destruunt.

Non autem soluti sumus a lege mortis, in qua detinebamur. Quid sibi uult quod lex mortis dicitur, cum mortem non gignat? Si enim mortem gignit, mala est. Sed idem Apostolus alibi dicit : Lex sancta et mandatum, etc. Non ergo lex mortis ideo dicitur, quia gignit mortem, sed quia mortem ostendit. Non enim omnis res ipsum est quod demonstrat; sicut medicina mortifera dicitur, non quia mortem ferat, sed quia uenena mortifera demonstrat. Hinc beatus Augustinus dicit: »Lex peccati et mortis dicitur, quia peccantibus et morientibus proposita est.« Unde idem Apostolus alibi : Lex non est proposita iusto, sed iniusto.

Ita ut seruiamus in nouitate Spiritus, et non in uetustate littere. In uetustate littere seruiunt, qui legem carnaliter intelligunt et implent; in nouitate spiritus ambulant, qui precepta diuina spiritaliter tractant. uel: illi, non in uetustate littere, sed in nouitate spiritus ambulant qui exuunt ueterem hominem cum actibus suis, et induunt nouum qui secundum Deum creatus est in iustitia et sanctitate ueritatis.

Igitur, quia dixerat, legem mortis, et multa uidebatur loqui ad iniuriam legis, imo ad destructionem, poterat aliquis dicere: ergo lex peccatum est. Ideoque sibi questionem proposuit, dicens: Quid ergo dicemus? Lex peccatum est? Ac si diceret: Non est  ita, ut dicitis. Non enim propterea lex mala, quia malum, id est peccatum demonstrat, quia non omnis res id ipsum est quod ostendit. Et hoc est quod dicit, absit. Ut autem ostenderet legis uigorem et quare data sit, adiecit: sed peccatum non cognoui, nisi per legem. Hic querendum est utrum de lege scripta loquatur, an de lege nature. Quod autem de lege nature loquatur, nullus dubitat. Potest etiam de lege  scripta intelligi, nam unum sunt; quod enim prohibet hec et illa, id est, quod tibi non uis alii ne feceris. Si autem idem sunt, quare lex  scripta data est? Scilicet, quia lex nature iam defecerat, et  liberum arbitrium pene fuerat annullatum  . Homines ergo, quandiu in parua etate sunt, et quid agendum quidue  non sit, ignorant, quasi deest illis lex; et ideo peccatum quasi deest illis. Hanc igitur legem nescit infantia, ignorat pueritia. Hinc est quod puer maledicit patri et matri; percutit parentes, nec tamen ei imputatur, quia deest lex. Sed quis hoc inuenit? Sapientia. Nunquid ergo mala est sapientia, que hoc inuenit? Absit. uerum ipsa sapientia sepe per cognitionem uitiorum atque uirtutum sibi inuenit malum, dum sequitur malum.

Nam concupiscentiam nesciebam, nisi lex diceret: Non concupisces. Nota quia non ait, concupiscebam, sed concupiscentiam nesciebam, tanquam diceret: Erat quidem concupiscentia, et ego concupiscebam,  sed naturale bonum esse putabam; mox autem ut lex mihi cepit dicere: Non concupisces, intellexi non esse naturale bonum, sed accidens malum. Magnum ergo bonum lex, que precepit non esse concupiscendum; sed hoc eius uiribus implere non possum.

Occasione autem accepta, peccatum per mandatum operatum est in me omnem concupiscentiam. De qua occasione dicit? Scilicet rationalis etatis. Homines enim quandiu in parua etate sunt, et quid agendum quidue non sit nesciunt; deest illis peccatum, cumque ueniunt ad rationabilis etatis annos, quo scientes peccant eo atrocius punientur. Ideoque ait Apostolus; occasione accepta, rationabilis scilicet etatis, quasi diceret: cumque ueni ad rationabilis etatis annos  cepi concupiscere, sed non omnia; ut autem lex mihi dixit: Non concupisces, peccatum concupiscentie quod prius in me erat, quamuis nescirem, per mandatum legis quod concupiscentiam  prohibebat, operatum est in me omnem concupiscentiam, quia fecit me preuaricatorem legis: unde inuentus fui in omnium rerum concupiscentia. Hinc beatus Augustinus dixit: »Minor erat concupiscentia, quando ante legem securus peccabas; nunc autem, oppositis tibi obicibus legis, fluuius concupiscentie frenatus est, non siccatus: que te ducebat obicibus nullis, obruit te obicibus ruptis. Concupiscentia tua minor erat quando tuam mouebat libidinem; omnis est, quando transcendit legem. uis nosse quam magna sit? uide quid rupit. Non concupisces; non homo dixit, Deus dixit, etc.«

 Sine lege enim peccatum mortuum erat. Quid est, mortuum erat? Latebat, non apparebat; quasi ignorantie tenebris sepultum iacebat.

Ego autem uiuebam sine lege aliquando. Quid est quod se aliquando sine lege uixisse dicit? cum alibi dicat: Quasi Isrelita eram, Hebreus ex Hebreis, ex semine Abrahe et tribu Beniamin, octaua die circumcisus  , non est contrarium; quandiu enim  in  parua etate fuit, et quid agendum quidue non esset ignorauit, quasi deerat ei lex nature; ideoque peccatum nesciebat. Potest intelligi et de lege scripta. Nam, quamuis octaua die circumcisus sit, et quedam alia legis sacramenta susceperit, quid tamen illa significarent ignorabat. Unde quasi sine lege uiuebat. Congruentius tamen ita intelligitur  : Ego autem uiuebam sine lege aliquando, id est, in uariis concupiscentiis constitutus; siue me uiuere putabam.

Sed cum  uenit mandatum, peccatum reuixit. Quid est, reuixit? Apparere, sentiri, rebellare cepit. Et, quia  non ait, uixit, sed reuixit; in primo enim homine per transgressionem legis nature uixit peccatum, et eumdem primum captiuauit, deinde in  cunctis preuaricatoribus reuixit.

Ego autem mortuus sum. Quare se mortuum dicit? An non in carne erat? Erat utique, quoniam in carnis fragilitate manebat; sed mortuum se dicit, quia manifestus preuaricator factus est. Mortuus sum, dicit, id est, mortuum me esse cognoui, quia sciens peccaui. Quanto enim quisque sciens peccat, tanto atrocius punietur.

Et inuentum est mihi mandatum quod erat ad uitam, hoc esse ad mortem. Notandum quia non ait, datum est, quia secundum mandatum, non ad mortem, sed ad uitam datum est. Ait itaque, inuentum, ac si dicat: Mandatum quod custoditum poterat esse ad uitam, non custoditum inuentum est mihi ad mortem: eius quippe transgressio gignit mortem. Unde consequenter  adiecit: Nam peccatum, occasione accepta per mandatum, seduxit me, et per illud occidit. Qua occasione? Rationabilis utique etatis. Et apte ait, seduxit tanquam diceret: peccatum, accepta occasione rationabilis etatis, suscipiens pretium carnalis delectationis fefellit me, et per illud occidit, dum mandatum legis me transgredi fecit. Et, quia poterat aliquis dicere: Ergo mala est lex que suo mandato hominem occidit, extemplo in laudem eius exsiliuit, dicens: Itaque lex quidem sancta, et mandatum sanctum, et iustum, et bonum. Lex sancta est, quia obseruatores suos sanctos efficit. Similiter et mandatum, quod sua sanctitate, iustitia et bonitate suos obseruatores sanctos, iustos et bonos reddit, et precipit non esse concupiscendum. Rursus aliquis dicere poterat:  bonum ergo legis mandatum tibi factum est malum? Hunc preueniens, subiungit: Quod ergo bonum, mihi factum est mors? Quasi diceret: Non ita est, ut asseris; non enim boni mandati, sed meo uitio morior, dum mandatum legis transgredior. Lex quippe non est mors, sed legis transgressio gignit mortem, et hoc est quod infert: absit.

Sequitur: Sed peccatum, ut appareat peccatum,  per bonum mihi operatum est mortem. Hic animaduertendum, quia non ait, ut sit, sed ut appareat tanquam, diceret. Erat peccatum, sed non apparebat, ut autem appareat peccatum, per bonum legis mandatum operatum est mihi mortem: dum enim mandatum transgredior, mortem incurro, et peccatum magis manifestatur. Ut fiat supra modum peccatum  peccans per mandatum. Quomodo fit peccatum supra modum peccans per mandatum? Quia, quo aliquid in lege prohibetur, eo ardentius amatur et mandatum minus custoditur. Beatus uero Augustinus dicit, peccatum fieri supra modum peccans per mandatum, quia non solum peccatum est, sed preuaricatio  ; minus enim est peccatum, dum sine mandato quis peccat; cum uero secundum   mandatum, modo excedit.  Scimus enim quia lex spiritalis est. Lex spiritalis est spiritalibus, carnalibus uero carnalis. Illis enim spiritalis est qui eam, spiritaliter tractant et custodiunt; carnalis uero illis qui eam carnaliter intelligunt et implent. Quod autem eis carnalis est, non eius, sed illorum est culpa qui ea carnaliter utuntur.

Ego autem carnalis sum. Quid est, quod se carnalem dicit, cum superius se suosque adiutores non esse in carne, sed in spiritu dixerit? Quapropter sciendum quia in carne non erat, quoniam in spe carnalium rerum non confidebat, sed, carnalis sum, dicit, id est, mortalis. Quod utique si diceret, recte omnino diceret. Siue, carnalem se dicit, quia in spe future resurrectionis carnalis absque ambiguitate  confidebat. uenundatus sub peccato. Quid est, quod dicit se uenundatum sub peccato cum iam redemptus esset? uenundatum se sub peccato dicit quia in carnis fragilitate manebat, quam primus homo incurrit Dei transgrediendo preceptum. Accepto enim pretio carnalium uoluptatum, se diabolo subdidit; et uenundatus sub peccato, omnes uenundatos genuit: in qua uenundatione omnes manent etiam post Christi baptisma. In baptismate enim, licet peccata laxentur, carnis tamen fragilitas manet usque ad diem resurrectionis. Christus igitur ab utraque uenundatione redemit, anime scilicet et corporis. Unde pulchre Redemptor dicitur; a uenundatione namque anime liberat, cum in baptismate peccata relaxat; a corporis uero redimet,  cum nos a mortuis resurgere faciet. De hac redemptione alibi dicit: Adoptionem filiorum Dei exspectantes, redemptionem corporis nostri .  Beatus uero Augustinus ita exponit: Ego autem  carnalis sum uenundatus sub peccato, id est, peccans pretio carnalium uoluptatum.

Quod enim operor, non intelligo. Quomodo non intelligit, si operatur? Aut, quis operari potest quod non intelligat? Ita ergo accipiendum est: quod enim  operor, non intelligo, id est, non approbo, non desidero, non laudo, non mihi placet; sic enim dictum est, sicut Dominus in Euangelio dicit: Nescio uos , id est, non approbo. Aliter. Quod operor, non intelligo: id est, legis precepto parere cupio, sed meis uiribus implere non possum.

Non  enim quod uolo, hoc ago. Id est, nolo concupiscere, sed concupisco. Et hoc est quod sequitur:  Sed quod odi, illud facio. Id est, nolens  concupisco. Aliter. Non quod uolo, hoc ago, sed quod odi, illud facio; id est, in malo, quod abesse cupio, uocatus  inuenior. Poterant itaque aliqui suspicari et dicere Apostolum usque ad peccatum uenisse et peccasse. Ideoque subiungit: Si autem quod nolo, illud facio, consentio legi, quoniam bona. Sed, quomodo legi consentiebat, si quod nolebat agebat? uidelicet, quia lex bona, et uoluntas eius bona. Et est sensus: cum lex precipit: Non concupisces, et ego nolo concupiscere; dum hoc uolo quod lex uult, mea, et legis una monstratur esse uoluntas. Aliter: Lex precipit non concupiscere, ego autem concupisco; sed quia rursum lex dicit: post concupiscentias tuas non eas, et a uoluptatibus tuis auertere; dum concupiscentiis resisto, et uoluptates meas non  sequor, mea et legis una probatur esse uoluntas.

Nunc autem iam non ego operor illud. Notandum quia non ait: Ego autem non operor illud, sed, nunc autem iam non ego operor illud, quo dicto ostendit quia, quandiu sub lege erat, libenter concupiscebat; postquam uero redemptus est, diuina gratia adiutus, etsi concupiscebat, tamen fortiter resistebat. Ait ergo; nunc autem, id est, diuina gratia liberatus, non ego operor illud; id est, nolens pecco. Poterat ad hec aliquis dicere: quis ergo operatur? Unde confestim adiecit: sed, quod habitat in me, peccatum. Peccatum dicit carnis fragilitatem, in quam primus homo incidit propter peccatum. Rursus obiici poterat: unde scis quod non tu opereris, sed peccatum quod in te habitat? Unde confestim subiunxit: Scio  enim, quia non habitat bonum in me; et, ne dubium esset quod ait, in me, exposuit: hoc est, in carne mea. Nam uelle adiacet mihi, perficere autem bonum  non inuenio. Notandum quia non ait, facere, sed perficere quasi diceret: adiacet uelle, id est, nolle concupiscere; adiacet facere, id est, concupiscentiis resistere, sed non adiacet perficere, id est, sine concupiscentiis esse. Cur ergo hoc mandatum est datum, si perfici non potest? Quia, etsi in hac uita sine concupiscentia uiuere non possumus: Quoniam corpus quod corrumpitur, aggrauat animam, et deprimit terrena inhabitatio sensum multa cogitantem , perficietur tamen in futuro, cum erimus Deo et angelis sociati. Ut autem ostenderet quomodo perficere non inueniret, adiecit: Non enim quod uolo bonum, hoc ago, sed quod nolo malum, hoc facio. Sed, quod est malum quod nolens agebat? Concupiscere. Sicut et bonum, quod uolens agere  non poterat, est sine concupiscentia esse. Unde beatus Augustinus: Quod nolo malum, hoc ago, id est, concupisco; sed non uincor, quia male concupiscentie non assentio. Idem uero B. Augustinus dicit, quia malum, quod agere nolebat et agebat, libido erat. Do quo malo alibi dicit: Datus est mihi stimulus carnis mee, angelus Satane, qui me colaphizet . Libidinem quippe suis uiribus uincere uolebat; sed quia non potuit, idcirco exclamauit: non enim quod uolo bonum, etc.

Si autem quod nolo, illud facio, id est, coactus  concupisco; iam non ego operor illud. Quod dicit iam, superius accipiendum est. Et quia poterat dici: quis ergo operatur? subiunxit: sed, quod habitat in me, peccatum, id est, carnis fragilitas; hanc enim  uoluit peccati nomine designari.

Quid uero est quod Apostolus nunc se non operari, nunc se operari dicit, nisi quia operabatur concupiscentiis resistendo? Operabatur fragilitate, non operabatur uoluntate; operabatur carne, non operabatur mente.

Inuenio igitur legem, uolenti mihi facere bonum, quoniam malum mihi adiacet. Et est sensus: mihi uolenti facere bonum, inuenio legem bonum. Lex enim bonum est, quia bona predicat. Sed hoc bonum meis uiribus implere non possum, quoniam malum mihi adiacet, id est, carnis fragilitas ad malam concupiscentiam cogit. Et quia obscura erant que dixerat, quasi exponens, subiunxit: Condelector enim legi Dei, etc. In quibus uerbis notandum  quia quatuor legum facit Apostolus mentionem: Dei, mentis, peccati et membrorum. He autem quatuor due sunt; nam lex Dei et mentis una est; membrorum et peccati similiter una.

Sed quando orte sunt he leges? Scilicet, cum primus homo in paradiso legem Dei transgressus est: Ut de omni ligno paradisi comederet; de ligno  autem scientie boni et mali non comederet ; tunc enim cepit esse iste conflictus. Cur autem illa mala, id est, membrorum et peccati lex dicitur? Quia legitime factum est ut, homini qui noluit obedire Deo suo, non obediret caro ipsius. Ex pena quippe peccati descendit. Et est sensus: Condelector enim legi Dei secundum interiorem hominem.  Condelector legi Dei secundum hominem, id est, nolo concupiscere. uideo autem aliam legem in membris meis, repugnantem legi mentis mee, et captiuantem me in lege peccati, que est in membris meis, id est, coactus  concupisco. Captiuantem dicit, captiuare uolentem, uel certe ad exteriorem hominem refertur, qui quotidie corrumpitur. In eo sane quod homo secundum interiorem hominem  legi Dei condelectatur, magna Dei miseratio ostenditur; exterior enim homo quotidie corrumpitur; interior uero diuina miseratione inspiratus proficit et innouatur de die in diem.

Infelix ego homo! Quia uiderat Apostolus hoc bellum sibi inesse, querens refugium, nullum in se reperire potuit; ideoque exclamauit: infelix ego homo! Infelicem se dicit, propter carnis fragilitatem, in qua manens, etiam nolens concupiscebat. Sed, cum omnes moriantur, tam boni quam et mali, pii et impii, quod manifestat extremus dies illorum; quid sibi uult quod Apostolus subdit: Quis me liberabit de corpore mortis huius? Et hoc pro magno  gratie Dei tribunt. Sed notandum quia non ait tantum, de corpore mortis, uerum addidit,  huius. Mali enim, etsi liberentur de corpore mortis huius, tamen reuertentur ad corpus mortis huius, quoniam mortui ad supplicium deducentur; cumque resurrexerint, etsi immortalia corpora recipient, tamen corruptibilia, cum quibus sine fine crucientur. Soli ergo electi de corpore mortis huius liberantur, quoniam, dum moriuntur, ab hoc conflictu liberati, ad gaudium transeunt, et resurgentes, corpora incorruptibilia et immortalia recipient, cum quibus sine fine letentur. Igitur unum solum gratie Dei  refugium inuenit, ideoque subiunxit: gratia Dei, ac si diceret: Non meis uiribus, non meo conatu, sed Dei miseratione liberabor. Et pulchre subiungit: per Iesum Christum Dominum nostrum, quoniam, sicut per unum mors, ita et per unum  resurrectio mortuorum; sicut enim in Adam omnes moriuntur, ita in Christo omnes uiuificabuntur. Igitur, quasi diceret aliquis: que est hec mors,   . Quod dicit, ego ipse, intelligendum est, ego et non alius; preuidit  enim per Spiritum sanctum, futuros hereticos, qui dicerent naturam anime esse a Deo, carnis uero a principe tenebrarum; ideoque ait, ego ipse, tanquam diceret: non est ut asseritis; non enim due et contrarie in me sunt nature, una a Deo, altera a tenebrarum principe, sed ego ipse, unus idemque homo carne seruio legi peccati, scilicet concupiscendo; mente uero, legi Dei, id est, concupiscentiis resistendo.

Poterat ad hec aliquis dicere: quia carne legi peccati seruis, propter hanc seruitutem aliquid damnationis acquiris, an non? Ideoque subiunxit:   Nihil ergo  nunc damnationis est iis, qui sunt in Christo Iesu, etc. Ac si diceret:  nichil mihi damnationis est: nec solum  mihi, sed et omnibus qui sunt in Christo Iesu, qui non secundum carnem ambulant. Illi secundum carnem non ambulant, qui, etsi concupiscunt, concupiscentiis tamen fortiter resistunt, et idcirco in Christo Iesu sunt; quique, etsi ante baptismum, concupiscentie prebuerunt consensum, aut aliquod flagitium commiserunt, per sacramentum tamen baptismi et lauacrum regenerationis totum in eis deletum est, ideoque nichil est eis damnationis Et tanquam quereret aliquis quomodo a damnatione liberatus sit, addidit: Lex enim spiritus uite in Christo Iesu liberauit me a lege peccati et mortis. Ecce Apostolus tertie legis mentionem facit. Sed que est hec lex spiritus et uite? Hec est lex fidei et misericordie; lex hec est gratie Euangelii, que  ideo lex uite dicitur, quia a morte liberat; lex spiritus, quia uiuificat. Quomodo autem hec lex a lege peccati et mortis liberat? Scilicet per baptismum remissionem omnium tribuendo peccatorum; liberat etiam a lege corporee mortis, quoniam sancti, etsi in corpore maneant, per spem a morte carnis iam liberati sunt, quia quandoque resurrecturi sunt. Et, quia lex Euangelice gratie neminem liberat, nisi per Christum Iesum, ideo ait: Spiritus uite in Christo Iesu.

Ut autem ostenderet quomodo id factum sit, adiecit: nam quod impossibile erat legi, etc. Ecce Apostolus iam quarte legis mentionem facit. Sed que est hec? Nunquid lex mentis aut membrorum atque peccati? Non utique, sed lex factorum et  operum; lex hec est que populo Dei per Moysen data est in monte Sina, de qua superius: lex quidem sancta. Quid ergo erat huic legi impossibile? ut suum auditorem obedientem et perfectum faceret, quoniam lex hec neminem ad perfectum adducit. Hinc beatus Augustinus dicit, quia huic legi impossibile erat liberare a lege peccati et mortis.

 Quare autem impossibile esset, ostendit cum subditur: in quo infirmabatur per carnem. Iubebat enim, sed non adiuuabat; infirma precepta dabat, sed non sanabat. Per carnem uero dicit, per carnis intelligentiam; nam lex spiritaliter intellecta eadem est et gratia Euangelii.

Deus Filium suum mittens in similitudine  carnis peccati. Dicendo suum, ostendit quia et priusquam mitteretur Filius erat. Et nota quia non ait: In carne peccati, sed in similitudine carnis peccati: Filius enim Dei ueniens, non carnem peccati de uirgine, sed similitudinem carnis peccati suscepit. In carne quippe peccati, mors simul est et peccatum; in similitudine uero carnis peccati, sola mors quam Dominus pro nobis pertulit, nullum  omnino habens peccatum; unde Petrus apostolus: Peccatum non fecit , etc.

Et de peccato damnauit peccatum in carne. Quid sibi uult quod ait, de peccato, cum Petrus dicat, quia peccatum non fecit? Sed sciendum quia mos fuit in ueteri Testamento ut omne sacrificium pro peccato peccatum diceretur. Tale sacrificium factus est Dominus, cum seipsum pro nobis in ara crucis obtulit. Unde idem Apostolus alibi dicit: Eum, qui [non]  nouerat peccatum, peccatum pro nobis fecit , id est hostiam pro peccato. De carne ergo, quam de uirgine sine peccato sumpsit, nunquam peccando, omne in nobis peccatum damnauit, cum eam  pro peccato Patri sacrificium fecit.

Ad quid peccatum damnauerit, aperitur cum subditur:  Ut iustificatio legis impleretur in nobis. Iustificationem legis dicit spiritalem in lege intelligentiam. Iustificatio ergo legis in nobis impleta est, cum legem spiritaliter intelligentes, per lauacrum baptismi et gratiam sancti Spiritus iustificati sumus. Et ne dicendo, in nobis omnes comprehendisse uideretur, addidit: Qui non secundum carnem ambulamus, sed secundum spiritum, de quibus paulo superius dictum est.

Qui enim secundum carnem sunt que carnis sunt sapiunt. Secundum carnem sunt qui inimico uicem reddunt, aliena rapiunt, et sua non largiuntur et alia his similia agunt; ideoque que carnis sunt sentiunt; e contrario, illi secundum spiritum sunt qui ista non agunt, sed, Spiritu sancto adiuuante,  terrena despiciunt, et celestia appetunt, de quibus subditur: Qui uero secundum spiritum que sunt spiritus sentiunt. Caro enim de terra facta est; spiritus de celo datus est, et idcirco singula sua loca requirunt. Unde si contingat ut caro a spiritu superetur, totus homo dicitur spiritalis; at si spiritus a carne, totus uocatur carnalis. Nam prudentia  carnis, mors est  . Prudentia carnis propria est terrena diligere et celestia despicere; et ideo mors esse dicitur, quoniam mortem ingerit. Prudentia uero spiritus, uita et pax. Prudentia spiritus est temporalia contemnere et eterna appetere. Hec prudentia uita dicitur, quia uitam confert; pax uero, quia in pace quiescere facit. Nam, quamuis multa temporalia damna sanctis ingerantur, tamen, dum temporalia cuncta despiciunt, in pace quiescunt. uel, pax dicitur, quia ad cognitionem uere pacis, que Christus est, perducit.

Quoniam sapientia carnis inimica est Deo. Sapientia carnis eadem est et prudentia eius que, quia Dei preceptis non obedit, sed eius mandatis contradicit, inimica Deo dicitur, quoniam, sicut ipse in  Euangelio dicit, si quis diligit me, mandata mea  seruabit ; ideoque legi Dei non subiicitur  . Charitas quidem legi Dei subiicitur, quia lex Dei esse probatur; cupiditas uero, que est sapientia carnis, non subiicitur, quoniam, si ex altera parte uideat iustitiam et equitatem, ex altera commodum terrenum; magis hoc adipisci desiderat quam iustitiam et equitatem seruare.

Sed quid est quod subditur: nec enim potest? Nunquid non potest homo subiici legi Dei? Potest utique; sed prudentia carnis, non potest: est enim mentis corruptio et uitium, non a Deo creatum, sed a diabolo inuentum; homo uero sanari uitio potest. uerum quid est quod subditur: qui autem in carne sunt, Deo placere non possunt? Annon et Apostolus  et Romani in carne erant? An non omnes sancti martyres in carne positi Deo placuerunt? Sed sciendum quia illi carnem portabant; non portabantur a carne. In carne uero illi sunt, qui opera carnis faciunt, qui carnalibus uoluptatibus oblectantur, et idcirco Deo placere non possunt. Ne ergo scandalizarentur Romani, putantes Apostolum dixisse illos solum Deo placere, qui iam occubuerant, idcirco subiecit, uolens eos ad meliora incitare: uos autem in carne non estis, sed in spiritu. In spiritu sunt qui opera bona, non suo, sed sancti Spiritus adiutorio implere posse confidunt. Ideoque subiunxit: Si tamen  Spiritus Dei habitat in uobis; id est, si Spiritu Dei agitamini, si Spiritu Dei docemini.

Igitur, ne Romani pro paruo ducerent Spiritum  Dei habere, subiunxit: Si quis autem Spiritum Christi non habet, hic non est eius; ac si diceret:  non contemnatis, neque pro paruo ducatis Spiritum Christi habere, quoniam aliter eius esse non potestis. Spiritus Christi idem est et Spiritus Dei, quoniam Patris, et Filii unus est Spiritus. Illi ergo Spiritum Christi habent, qui Christum diligunt, et eius precepta custodiunt; ideoque Christi sunt, quoniam Christus in eis manet. Ipse enim dicit: Qui diligit me  , mandata mea seruabit, et Pater meus diliget  eum, et ad eum ueniemus et mansionem apud eum faciemus . Ubi autem manet Pater, et Filius, ibi et amborum Spiritus sanctus. Qui uero male resistunt, maledicenti maledicunt et cuncta huiusmodi agunt, Spiritum Dei non habent, ideoque non sunt eius. Unde restat ut sint alterius, id est diaboli, quia cuius opera quis facit eius filius appellatur.

 Et ut ostenderet Apostolus quantum munus sit Christum habere, subiecit: Si autem Christus in uobis est, corpus quidem mortuum est propter peccatum, etc. Ubi notandum quia non ait, propter terrenam fragilitatem; primus enim homo non ideo mortuus est, quia de terre puluere factus est, sed quia peccauit. Talis namque a Deo plasmatus est ut, si non peccaret, ad angelorum dignitatem, etiam sine morte, transiret. Liberum quippe arbitrium illi concessum est ut, si uellet, non peccaret, imo peccare non posset. Quoniam, cum predestinatorum numerus esset impletus, ipse cum omnibus qui ex eo crearentur, ad angelorum soliditatem  transiret: sed, quia magis elegit peccare  ,  mortuus est, et omnes, quos genuit, mortuos genuit; ideoque ait Apostolus: Corpus mortuum est propter peccatum  . Notandum est etiam quia non ait moriturum, sed mortuum, quoniam, etsi corpus uniuscuiusque uiuere uideatur, iam tamen mortuum est, quoniam in eo necdum innouato per resurrectionem, peccati meritum, id est mortis necessitas manet.

Spiritus uero uita  propter iustificationem. Iustificationem illam dicit que in baptismo celebratur. Anima enim alicuius fidelis in baptismo, relaxatis peccatis, per gratiam sancti Spiritus uiuificatur, ideoque uita est. Sed poterant Romani ad hec dicere: Ecce Spiritum Christi habemus, quod manifestatur ex integra et catholica fide que in nobis  est, et ex dilectione iustitie, quid erit de  illa carne mortali, et de lege que est in membris nostris  repugnans legi mentis nostre? Ut ergo ostendat Apostolus magnum donum redempto homini esse collatum, respondit ad hec: Quod si Spiritus eius qui suscitauit Iesum a mortuis, habitat in uobis, qui suscitauit Iesum Christum a mortuis, uiuificabit et mortalia corpora uestra, propter inhabitantem Spiritum eius in uobis. Tanquam diceret: magnum utique munus redempto homini collatum  est, quoniam non solum anima relaxatis peccatis in presenti uiuit, sed etiam corpus uiuificabitur et ad immortalitatis gloriam transibit. In eo sane quod dicit qui suscitauit Iesum Christum a mortuis, Deum Patrem uult intelligi; non tamen ipse solus eum suscitauit, sed et Filius, et Spiritus sanctus, quia totius Trinitatis una est operatio. Et nota quia non  ait mortua corpora, sed mortalia. Adam enim in paradiso mortalis erat ante peccatum, quia mori poterat, si peccaret; sicut et mortuus est, cum peccauit. Sic enim mortalis dicebatur priusquam peccauerat, sicut corpus infirmitate carens egrotabile dicitur, non egrotum. Quod si contigerit ut absque infirmitate occumbat, egrotabile recte dici potest, et non egrotum. Sic itaque sancti, etsi mortalia agerent corpora, propter mortis necessitatem, in spe tamen immortalia habent, quale habuit Adam ante peccatum, quia spem acceperunt a Deo, et firmissime credunt quia resurrecturi quandoque ad angelorum dignitatem transibunt, ad quam primus homo, nisi peccaret, sine morte ueniret. Tunc iam, nec mortua, nec mortalia corpora habebunt, quia,  nec mortis necessitas illis inerit, nec posse peccare; quod tunc fiet, cum impletum fuerit illud quod propheta dicit: Absorpta est mors in uictoria ; id est, cum mortale hoc induerit immortalitatem, et corruptibile incorruptionem . Igitur, quia magnum munus homini collatum  ostendit: idcirco subdidit:  Ergo, fratres, debitores sumus, etc., quia absolute ait debitores, ne quis putaret carni, addidit non carni, ut secundum carnem uiuamus. Carni debitores sunt qui eius concupiscentias sequuntur; quod quantum sit malum ipse ostendit, subiungens: Si enim secundum carnem uixeritis, moriemini; id est, si secundum uos ipsos uixeritis. Primus enim angelus, quia secundum se uixit, ideo corruit. Quod dicit moriemini, non de  morte corporis, sed potius anime, uel eterne damnationis est accipiendum.

Poterat ad hec aliquis dicere: si non carni, cui ergo rei debitores sumus? Ad hec quasi respondet Apostolus: Spiritui, quoniam non illi rei debitores sumus, secundum quam morimur, sed secundum quam uiuimus. Hoc enim uult quod subiungit: Si autem spiritu facta carnis mortificaueritis, uiuetis. Facta carnis, dicit opera carnis, de quibus alibi: Mortificate membra uestra que sunt super terram, id  est fornicationem, etc. . Illi spiritu facta carnis mortificant, qui, Spiritu sancto operante, uitia et peccata in semetipsis exstinguunt, et corpora sua castigant, et in seruitutem redigunt , ideoque uiuent, non tam uita corporis quam uita anime et eterne beatitudinis. Et quasi dicerent: unde probabimus Spiritum Dei in nobis esse? Subiungit: Quicunque enim Spiritu Dei aguntur, ii filii sunt Dei. Et est sensus: hec est uera probatio filiorum Dei, si Spiritu Dei aguntur. Spiritu Dei illi aguntur, id est, ducuntur, qui Spiritus sancti gratia ad sue mentis compunctionem, ad lacrymas et cetera his similia excitantur, et ideo filii sunt Dei.

Magna autem dignitas hominibus collata est,  quoniam qui non erant digni ut uocarentur serui Dei, tantam potestatem acceperunt ut sint et uocentur filii Dei . Itaque qui Spiritu Dei aguntur, caritate aguntur: quoniam idem Apostolus ait: Charitas Dei diffusa est in cordibus nostris per Spiritum sanctum . Unde mox subiungit: non enim accepistis spiritum seruitutis iterum in timorem  . Nam, ut Ioannes dicit: Perfecta caritas foras mittit timorem .

Sed quid est quod ait iterum? id est, sicut in monte Sina, quo dicto ostendit eos fuisse sub lege. Dicit aliquis: alter fuit spiritus in ueteri Testamento datus populo Dei, et alter in Nouo: quod si esset, nequaquam Apostolus iterum diceret. Idem ergo est spiritus seruitutis et libertatis; sed spiritus timoris  et seruitutis in tabulis lapideis; spiritus amoris et libertatis in tabulis cordis.

Sed accepistis spiritum adoptionis filiorum; id est, Spiritum sanctum, per cuius gratiam fideles, dimissis in baptismate peccatis, adoptiui filii Dei efficiuntur. In quo clamamus: Abba . Quedam exemplaria clamantem habent, quod est, clamare facientem. Expositio est ergo quod in nostris exemplaribus inuenitur. Clamor autem iste, non oris aut faucium est, sed cordis. Abba Syrum est et Hebreum; pater, Grecum et Latinum. Clamamus ergo in spiritu: Abba, Pater, cum orantes dicimus: Pater noster, etc. Sed quare utrumque posuit, cum unum sint? Scilicet, quia preuidit multos ex utroque populo ad unam Christi fidem uenturos. Propter  lapidem ergo angularem utrumque posuit, ut unaqueque gens haberet quomodo in sua lingua Deum glorificaret.

Ipse enim Spiritus testimonium reddit spiritui nostro quod sumus filii Dei. Nota, quia non ait tantum Spiritus, sed premisit ipse, id est, in quo clamamus: Abba, Pater. Spiritus quippe sanctus arrha nostra est, quia pignus nobis sue gratie contulit pro re quam sumus accepturi. Ideo dicit: Ipse Spiritus testimonium reddit spiritui nostro; in eo enim testimonium  reddit spiritui nostro quod filii Dei simus, quia pignus nobis sue gratie contulit; quod utique non conferret, nisi filii Dei essemus.

Igitur, quia filiis debetur hereditas patris, addidit: Si autem filii, et heredes. Filiis quippe patris hereditas debetur. Sed non sicut filiis hominum, ita filiis Dei. Homo namque filiis suis hereditatem relinquit, quam cum illis possidere non potest; Deus autem filiis suis hereditatem donat, quam cum illis in eternum possidebit; imo ipse est eorum hereditas, sicut Psalmista dicit: Dominus pars hereditatis mee .

Sed, ne putaret quis paruum esse heredes Christi, subiunxit, quod magis gaudeamus: heredes quidem Dei, coheredes autem Christi. Coheredes Christi sumus,  quoniam corpora nostra configurabuntur corpori claritatis ipsius . Nam, cum resurrexerint, ad immortalitatis gloriam deducentur, ad quam Christi corpus peruenit post resurrectionem. Heredes Dei sumus. Coheredes autem Christi erimus, cum apparuerit quod sumus. Unde Ioannes: Charissimi, nunc filii Dei sumus, et nondum apparuit quid erimus. Cum autem apparuerit, similes ei erimus . Unde uero similes ei simus, ipse ostendit, subdens: uidebimus eum sicuti est . Igitur, ut ostenderet qualiter ad hanc dignitatem perueniendum sit, addidit: Si tamen  compatimur  , ut et conglorificemur. Compatimur dicit, sicut commorimur: unde alibi: Si compatimur, et conregnabimus; si commorimur, et conuiuemus  .  Oportet enim ut qualia Christus pertulit pro nostra salute, talia nos perferamus pro eius amore; quod facientes, ad hoc usque perueniemus ut et simul glorificemur, quoniam ad illam immortalitatis gloriam deducemur, ad quam Christus peruenit post resurrectionem.

Sed dicit aliquis: quomodo talia pro Christo pati possumus, qualia Christus pro nobis passus est cum desint corporales persecutores, et tormenta exterius? Attamen, licet corporales desint, adsunt spiritales et persecutores et persecutiones, aduersus que nos semper dimicare oportet, quandiu in carne sumus. Nemo enim incontinentiam continentia, et cetera  uitia uirtutibus oppositis, nisi cum magno labore, poterit superare.

 Et, ne cui  durum et asperum uideretur pati pro Christo, ideo leuigare curauit, subiungens: Existimo enim, quod non sunt condigne passiones huius temporis, etc. Quod dicit existimo  , non dubitatiue,  sed affirmatiue prolatum est. Sic alibi: Puto autem  , quod et ego Spiritum Dei habeo   . Et item: puto quod nouissimos apostolos nos Deus elegerit, tanquam morti destinatos . Dicendo autem huius temporis, ostendit leues et momentaneas presentis uite persecutiones, unde et premisit, non sunt condigne; nullo enim pacto terrena celestibus, temporalia eternis equiparari possunt. Hinc Origenes: Si omni, inquit, tempore uite mee talia passus fuero, qualia passus est Iob, non me dignum eterne uite beatitudine arbitror.

Ad futuram gloriam. Dicendo futuram, perpetuam ostendit; que quia uerbis explicari non potest, ideo ipse alibi dicit: Quod nec oculus uidit, nec auris audiuit  que preparauit Deus diligentibus se .

In eo uero quod subdit: que reuelabitur in nobis, ostendit nunc esse occultam. Unde Ioannes: nondum apparuit quod sumus. Cum autem dicit in nobis, ostendit quia multum distabit apostolorum dignitas a reliquorum filiorum dignitate; quippe multo maior in illis hec gloria reuelabitur. Sed, quid est quod subditur: Exspectatio  creature reuelationem filiorum Dei exspectat? Que est enim hec creatura? Aut qui filii Dei? Creatura sunt angeli, sublimes potestates et uirtutes celestes, celum, terra et omnia que Deus Pater per Filium condidit. Unde constat quia ipse solus, non creatura, sed Creator est, a quo et perfecta sunt omnia. Non igitur aliud  creaturam, et aliud filios Dei intelligere debemus, quoniam unum sunt. Exspectatio uero exspectat sic dictum est, sicut in Ioanne: Amicus sponsi gaudio gaudet . Exspectat itaque exspectatio creature, non alterius nature que non sit creatura, sed suam ipsius reuelationem. Sic enim dixit: exspectatio creature reuelationem filiorum Dei exspectat; quasi diceret: exspectatio nostra exspectat reuelationem, que erit in nobis qui sumus filii Dei; exspectat ut appareat quod promissum est, quoniam, iuxta Ioannis uocem, adhuc latet: exspectat, ut in nobis qui iam sumus, manifestetur quod erimus ; exspectat qualis nunc est creatura, quando sit talis qualis futura est. Sic nimirum hoc dictum est, ac si pictori  preparato, et multos  colores habenti dicatur: exspectatio colorum tuorum manifestationem imaginis exspectat: non quod non erunt colores, uel alii erunt, sed quia maiorem habebunt dignitatem; id  est pulchritudinem imaginis. Sequitur: uanitati enim creatura subiecta est non uolens, sed propter eum qui subiecit in spe  . Hec sententia uarie a doctoribus exposita est: unde solerter inuestigandum est, que sit hec uanitas; aut que creatura uanitati subiecta. Ut quidam uolunt, per uanitatem homo intelligitur; unde Salomon: uanitas uanitatum, dixit Ecclesiastes: omnia uanitas . Item: Uniuersa sub sole, uanitas . Item Psalmista: Uniuersa uanitas, omnis homo uiuens ; si ergo uniuersa uanitas omnis homo, et uniuersa sub sole uanitas, nichilominus uanitas uanitatum est homo. Et reuera nichil plus homine uanum, in receptione ciborum, in digestionis fetore, in rubore et sordibus procreande sobolis, et reliquis  huiusmodi. Creaturam uero intellexerunt solem, lunam et cetera, que in eo uanitati subiecta dicuntur quoniam propter homines facta sunt. Propter homines quippe sol oritur et occidit, similiter et cetera astra. Cur ergo sequitur non uolens, cum hec omnia inanimata sint? Nisi forte secundum philosophorum opinionem accipiamus, qui hec omnia animata asserunt, et idcirco dictum intelligamus, propter eum qui subiecit in spe, quod spem habeant ut ab hac seruitute liberentur. Sed iste sensus, quia errori uicinus est, funditus est repudiandus. Alii autem, ut Origenes  , creatura  Angelos accipiunt, quos bellis legimus prefuisse. Et reuera nichil uanius bello  , in quo homo ad hoc laborat, ut non sit. Si autem Angeli bellis prefuisse leguntur  ut Origenes multis Prophetarum et maxime Danielis testimoniis nititur approbare; hominibus subiecti sunt; unde et subdi non  uolunt: Non uolens sed propter eum qui subiecit in spe; quoniam coacti, a sui Creatoris contemplatione discedunt, ut hominibus famulentur et spem habeant, ut ab hominum seruitute liberentur. Restat ergo, ut homines beatiores Angelis intelligamus; presertim eos, qui iam requiescunt, ut Lazarus in sinu Abrahe, ut ille uenerabilis latro, qui, eo die, quo credidit, cum Deo constitutus est in Paradiso. Sed, et hic refutandus est sensus. Longe ergo aliter hec sententia intelligenda est. Unusquisque enim doctorum, quod habuit, hoc in donaria Dei contulit: Alius aurum, alius argentum, alius ferrum, etc. Non solum  autem hoc, sed etiam in omni sacre Scripture loco, ille sensus est requirendus, qui catholice fidei non obsit, et unitatem Ecclesie non scindat. Quapropter sciendum quia beatus Augustinus hanc questionem profundissime inuestigauit et enodauit. Dicit enim per creaturam hominem significari; nec solum per creaturam, sed etiam per omnem creaturam; unde Dominus in Euangelio: Euntes in mundum uniuersum, predicate Euangelium omni creature . Et idem Apostolus: Cum, cui credidistis in uniuersa creatura, que sub celo est  ; id est in homine, qui omnis creatura dicitur, non quod omnem creaturam in se contineat, sed quia partim est corporalis, partim animalis, partim spiritalis corporalis quippe per loca tenditur, animalis corporalem uiuificat; spiritalis animalem regit, et tunc bene, cum se Deo regendum subiicit. Homo igitur spiritu sentit, anima uiuificatur, localiter corpore mouetur. Beatus uero Gregorius dicit quod ideo homo omnis creatura dicitur, quia habet aliquid omnis creature; habet enim essentiam cum lapidibus, uiuere cum arboribus, et herbis, sentire cum brutis animalibus, discernere cum Angelis. Hec igitur creatura uanitati subiecta est, id est morti, et infirmitati uel alicui miserie, cui homo propter peccatum subditus est; unde  pulchre subiungit, non uolens. Homo etenim, quia sponte peccauit, non sponte uanitati subditus est. uel ideo nolens dicit, quia sancti uiri cupiunt dissolui et esse cum Christo , sed coacti et nolentes his miseriis subditi sunt. Sed propter eum qui subiecit in spe. Propter eum dicit, id est, propter iustitiam et clementiam illius qui, nec peccatum impunitum reliquit, nec insanabile fore permisit. uel propter eum qui subiecit in spe dixit, quia in spe habent electi ut a seruitute corruptionis liberentur.

Igitur quia spem dixerat, ut que esset ostenderet, subiunxit: Quia et ipsa creatura liberabitur a seruitute corruptionis. Ubi notandum quia non ait tantum ipsa, sed et ipsa, propter eos qui credituri erant, et  liberandi. Ipsa creatura dicit, id est ipse homo. Ipsa creatura, que necdum est perfecta forma filiorum Dei, sed uocatur tantum creatura. Nam, cum ait et ipsa, subaudiri uoluit, quemadmodum nos, ut sit sensus: nec de his desperandum qui necdum crediderunt, necdum filii Dei uocantur, quoniam et ipsi credent, et ab hac seruitute liberabuntur, sicut nos, qui iam filii Dei sumus, quamuis nondum apparuerit quid erimus.

Quo autem liberati transibunt? In libertatem, inquit, glorie filiorum Dei. Et est sensus: ipsi etiam ex seruis liberi, ex mortuis erunt gloriosi in uita eterna, quam habebunt filii Dei.

Scimus enim quod omnis creatura, etc. Superius ait estimo; nunc autem scimus. Sicut ergo hoc et illud  confirmatiue dictum intelligi debet. Omnis autem creatura, ut dictum est, in homine numeratur. Ingemiscit, et parturit usque adhuc; quedam exemplaria habent ingemiscit, et dolet. Sic ergo dictum est, quasi diceretur: ingemiscit, et quasi parturiens dolet. Ingemiscit autem creatura in illis qui nondum sunt liberati. Ingemiscunt autem pro uariis difficultatibus, et erumnis, quas patiuntur in uita presenti. Et recte ait usque adhuc, quoniam etsi sunt qui iam requiescunt, multi tamen adhuc sunt qui has miserias patiuntur.

 Non solum autem illa, id est omnis creatura, sed  nos ipsi, ac si aperte diceret: illi corpore ingemiscunt, quoniam spiritus in eis, anima simul  et corpus dolet. Nos autem, qui corporis molestias superauimus, carnis concupiscentias uicimus, solo spiritu dolemus, exceptis molestiis corporum. Et, ut ostenderet qui sint, adiecit: primitias spiritus habentes, id est, qui sacrificium spiritus nostros Deo obtulimus, et in quibus spiritus igne caritatis accensi et comprehensi sunt, nos anime, que mentes nostras primitias Deo obtulimus: iam enim sacrificium sui spiritus Deo obtulerat, qui dicebat: Mente seruio legi Dei; carne autem legi peccati ; item: Cui seruio in spiritu meo . Siue ideo dicit: Primitias spiritus habentes;  quia ipsis primo manifeste datus est Spiritus sanctus.

Et ipsi intra nos ingemiscimus; id est, illi quidem exterius in corpore, nos autem exterius preter corpus. Unde autem sit iste gemitus, ostendit, subiungens: Adoptionem filiorum  exspectantes, redemptionem corporis nostri. Sed nunquid non iam erat redemptus? Nunquid non Dei filius? Erat plane: quoniam iam Christus pro eo sanguinem suum fuderat, iam laxatis in baptismate peccatis, per gratiam sancti Spiritus in adoptionem filiorum transierat. Quomodo ergo exspectabat? Scilicet, quia redemptio hec, et adoptio necdum perfecta est; perficietur autem, cum mortale hoc absorbebitur in uitam. Ait itaque: Adoptionem filiorum exspectantes, redemptionem  corporis nostri; ac si patenter diceret: Exspectantes, ut corpus beneficium adoptionis accipiat, qua uocati sumus filii Dei, ut nos totos liberatos ostendat, et ex omni parte Dei filios manifestet.

uerumtamen poterat aliquis dicere: O Apostole, quid gemis? Quid doles? Quid tibi profuit Christus? Quomodo te saluauit Saluator tuus, si adhuc gemis? Qui enim gemit, infirmatur.  Ad hec quasi respondet: Spe enim salui facti sumus. Ubi notandum, quia non ait, spe salui sumus, sed salui facti. Saluos namque nos fecit Christus per lauacrum regenerationis, et renouationis; sed nondum perfecta est hec salus, quoniam nondum habemus in re: quippe nondum apparuit quid erimus. Nunc ergo tempus est fidei, quoniam per fidem credentes in  Christum saluamur. Nam, sicut idem Apostolus dicit: Per fidem ambulamus, et non per speciem . Fidei autem merces est salus animarum nostrarum, sed hec animarum salus, et corporum redemptio necdum perfecta est; quia in spe tantum habemus, et non in re. Corpus enim quod corrumpitur , aggrauat animam. Precessit autem hec salus et redemptio in capite nostro, Domino scilicet Iesu Christo, quoniam caro, quam ex  nobis sumpsit, resurrexit, et celos conscendit; unde et salua facta est. Hinc ergo et nos in spe salui facti sumus, quoniam spe certissime tenemus, ut quandoque ad ipsam immortalitatis gloriam perueniamus.

uolens denique Apostolus ostendere spem in illis rebus esse, que non uidentur, adiecit: Spes autem, que uidetur, non est spes. Rursus, ut ostenderet differentiam inter spem et rem, subiunxit: Quid enim uidet quis, quid sperat  ? Nemo, quod uidet, sperat; quia, aut oculis, aut manibus tenet. Si autem, quod non uidemus, speramus, per patientiam exspectamus. Et est sensus: Si, quod non uidemus, speramus ergo, desideramus; si autem desideramus, patienter exspectamus, ut quandoque obtinere possimus.  Euidenter itaque Apostolus hoc dicto ostendere uoluit, quia uirtus spei in nobis patientiam generat. Patientia autem non est in prosperis rebus, quibus fruimur, sed in aduersis, quibus afficimur.

Igitur, quia dixerat superius: Ipse Spiritus testimonium reddit spiritui nostro; idcirco nunc subiunxit: Similiter autem, et spiritus adiuuat infirmitatem nostram, id est, sicut testimonium reddit, ita et infirmitatem nostram adiuuat. Ac per hoc Spiritus, non noster, sed Spiritus sanctus intelligendus est. Infirmitatem, non corporum, sed mentium dicit. Infirmitatem plane uocat insipientiam: mens etenim nostra grauatur insipientia, sed Spiritus sanctus adiuuat infirmitatem nostram; quia, dum caritatem  et pium spiritalis gratie affectum infundit, ea, que ignoramus, reuelat. Unde Apostolus, ut ostenderet quam infirmitatem dixerit, adiecit: Nam quid oremus, sicut oportet nescimus. Oratio, que impetrat quod petit, donum Dei se esse euidenter ostendit. Apostolus itaque ut ostenderet etiam orationem inter munera Dei computari, ait: Nam quid oremus, sicut oportet, nescimus: quia enim non uidemus que promittuntur  , nescimus orare, sicut oportet; id est, ea petere que nobis prosunt, et respuere que obsunt. Nemo quippe recte sapit; nemo recte intelligit; nemo recto consilio et fortitudine aliquid operatur; nemo scienter est pius, neque pie sciens; nemo casto timore Deum diligit, nisi accipiat spiritum sapientie, et intellectus, spiritum  consilii et fortitudinis, spiritum scientie, et pietatis, et timoris Domini. Similiter nemo habet uirtutem ueram, caritatem sinceram, continentiam religiosam, nisi acceperit spiritum uirtutis, et caritatis, et continentie. Simili modo nemo recte credit, nisi habeat spiritum fidei. Sic etiam nemo recte orat, nisi accipiat spiritum orationis: non quod tot sint spiritus, Spiritus enim sanctus unus est, sed quia hec omnia operatur unus atque idem Spiritus, diuidens  singulis prout uult . Ideoque Apostolus ait: Nam quid oremus, sicut oportet, nescimus, nisi Spiritus sancti gratia hoc tribuat. In temporalibus ergo rebus, ut dicit beatus Augustinus, nichil fixum petendum est  : quoniam quid expediat, uel quid non, ignoramus: unde frequenter ea petimus, que nobis prodesse putamus, et tamen obsunt; econtrario ea petere nolumus, que nobis obesse credimus, et tamen prosunt. Et quid mirum: cum ipse Apostolus ter Dominum rogauerit, ut discederet ab eo angelus Satane, qui eum colaphizabat? Nec tamen exauditus est, sed responsum est illi: Sufficit tibi gratia mea: nam uirtus in infirmitate perficitur . Nihil itaque, ut iam dictum est, in temporalibus rebus fixum petere debemus,  sed Deo dicere: Domine, iube quod uis, et tu ipse, quod iubes, da, quia sine te nichil possumus  .

Sed ipse Spiritus interpellat  pro nobis gemitibus. Quod dicit, interpellat, non ita intelligendum est, quasi Spiritus sanctus aliquo  indigeat, aut aliquas molestias, uel augustias patiatur; nam equalis Patri et Filio  , quippe cum una sit in Trinitate persona. Sed sic accipiendum est, sicut illud: Tentat uos Dominus Deus uester, ut sciat, si diligitis eum ; id est, ut scire uos faciat; et sicut de eodem Spiritu alibi idem Apostolus loquitur, dicens: Misit Deus Spiritum Filii sui in corda nostra clamantem, Abba, Pater . Similiter hoc loco, interpellat, dicit, interpellare facit sanctos: dum enim nos mouet, dum ad cordis compunctionem,  ad lacrymas, ad orationem excitat, ut cum gemitibus petamus; quod, ipso mouente, agimus, ipse agere dicitur: eo uidelicet tropo, quo solemus dicere letum diem, qui nos letos facit. Et quia Spiritus sanctus idem inuisibiliter ait, nec uerbis explicari potest: ideo Apostolus subiunxit, inenarrabilibus. Poterat autem aliquis dicere: Unde hoc nostri? Quis hoc comprehendere potest? Ad hec Apostolus: Qui autem scrutatur corda, scit quid desideret Spiritus; ac si diceret: Qui omnium secreta intuetur, ille scit quid desideret Spiritus eius; id est, salutem et redemptionem humani generis. Dum enim caritas spiritalis gratie pium infundit affectum, postulat pro sanctis; id est, postulare eos facit suam salutem et redemptionem. Et hoc est,  quod sequitur: Quia secundum Deum postulat pro sanctis; id est, secundum id, quod Deo placet, postulare eos facit. Poterat ad hec aliquis fidelium dicere: Si Spiritus sanctus postulat pro sanctis,  cur ergo tot aduersa patiuntur? Aut quid de illis dicendum, qui ad tempus deuiant? His respondet Apostolus: Scimus autem quoniam diligentibus Deum omnia cooperantur in bonum. Ubi notandum quia non ait, diligentibus mundum, sed Deum. Omnia autem dicit, tam aduersa, quam prospera. Et est sensus: His, qui Deum diligunt, omnia in bonum cooperantur, quoniam, etsi ad tempus deuient, omnia tamen Deus in illorum bonum conuertit.

Et, quia sunt aliqui, qui ad tempus Deum diligunt nec in bono, quod ceperunt, perseuerant, ut ostenderet de quibus diceret subdit: His qui secundum propositum uocati sunt sancti: ubi propositum, non hominis dicit, sed Dei; id est, diuinam predestinationem. His ergo, qui secundum propositum uocati  sunt sancti, omnia cooperantur in bonum; quia, etsi ad tempus exorbitent, humiles reuertuntur, et doctiores: discunt namque in ipsis suis ruinis cum timore et tremore suam potius operari salutem.

Quod dicit, uocati sunt sancti, non intelligendum est, quod sancti essent, cum uocati sunt: sed uocati facti sunt sancti  .

Et quia dixit, secundum propositum: ut hoc apertius ostenderet, adiecit: Nam quos presciuit, et predestinauit conformes, etc. Sicut Fulgentius dicit: Prescientia hoc distat a predestinatione: quod prescientia tam in bonis est quam in malis; predestinatio autem tantum in bonis. Presciuntur enim, tam boni, quam mali; predestinantur autem tantummodo boni, quoniam Deus neminem predestinat  ad malum. Predestinatio itaque sine prescientia esse non potest quoniam Deus ea tantum predestinatione presciuit, que ipse erat facturus; prescientia uero potest esse sine predestinatione, quoniam ea etiam Deus presciuit que facturus non erat, ut peccata.

Est autem predestinatio, preparatio gratie Dei  . Gratia uero, predestinationis effectus  . Quos ergo presciuit se facturum bonos, et in bono perseueraturos, illos predestinauit, id est, preparauit conformes fieri imaginis Filii sui. Conformes dicit, uniformes: sic enim dicuntur conformes imaginis Filii Dei, sicut conformes seculi: unde Apostolus alibi: Nolite conformari huic seculo, sed reformamini in nouitate sensus uestri .  Quod ergo nos dicit conformes fieri imaginis Filii eius, secundum interiorem hominem intelligendum est: dum enim in nouitate mentis nostre reformamur, exuentes nos ueterem hominem, cum actibus  suis, et induentes nouum , tunc conformamur imagini Filii Dei. Potest et sic intelligi: Quoniam, sicut ipse nobis factus est particeps mortalitate, ita nos conformes imagini eius efficimur immortalitate, dum ad illam immortalitatis gloriam transimus, ad quam ipse post resurrectionem transiuit. Fideles itaque conformes illi efficiuntur actione simul et imitatione, quia precepta eius seruant, et uestigia imitantur. Unde ipse in Euangelio: Si quis mihi ministrat, me sequatur; et ubi sum ego, illic et minister meus .

Ut sit ipse primogenitus in multis fratribus. In quibus uerbis notandum, quia caute Apostolus de Filio Dei locutus est: nam de humanitate eius loquens, ut sit ipse primogenitus in multis fratribus  . uoluit  quippe ostendere  , quia natura unigenitus erat Dei Filius; humanitate autem factus est primogenitus. Nam, cum unicus esset, noluit solus manere, sed descendit, et factus est primogenitus, ut multos sibi acquireret fratres, quibus Patris sui diuideret regnum. Primogenitus ergo in multis fratribus dicitur, quia ipse primus uuluam matris Ecclesie aperuit, ad procreandos Deo filios. Primogenitus dicitur; quoniam, sicut Ioannes dicit: Quotquot receperunt eum, dedit eis potestatem filios Dei fieri . Et notandum, quia, sicut secundum carnem primogenitus dicitur in multis fratribus; ita et primogenitus mortuorum , quoniam ipse primus sua uirtute surrexit a mortuis.

 Igitur, quia premisit quos presciuit, et predestinauit, ideo subiungit: quos autem predestinauit, hos et uocauit: ubi subaudiendum est, secundum propositum; quoniam est et altera uocatio, de quo Dominus in Euangelio: Multi sunt uocati, pauci uero electi .

Quos autem uocauit  hos et iustificauit, per lauacrum baptismi et gratiam sancti Spiritus.

Quos autem iustificauit, illos et glorificabit  . Sciendum itaque quia  predestinatio non in nobis facta est, sed in occulto apud Deum in eius prescientia; que uero sequuntur: id est, uocatio, et iustificatio, et glorificatio in nobis fiunt. uocamur enim predicatione penitentie, iuxta illud:  Penitentiam agite, etc. . Iustificamur in nouitate misericordie, et timore iudicii: unde Psalmista orat: Deus in nomine tuo saluum me fac, et in uirtute tua libera  me: non enim timet  iudicium, qui prius impetrauerit, ut liberetur. Glorificabimur, cum ad uitam eternam transibimus. Hec igitur apostolica uerba summo studio distinguenda sunt, et solerter animaduertendum est quid accepimus, aut quid accepturi simus; ut, dum intelligimus quid acceperimus, ipsi, a quo accepimus, gratias referamus. Rursum, dum quid accepturi simus agnoscimus, Deum nobis debitorem intelligamus; non autem sicut hominem: homo enim illi debitor est, a quo beneficium accepit; at Deus gratuita bonitate sua nobis dona contulit, et collaturus est: unde ipse ad Iob: Quis mihi ante dedit, ut et ego ei reddam ?

Quapropter sciendum, quia quatuor, que premisit Apostolus, iam impleta sunt; omnes enim sancti  iam presciti, et predestinati sunt: et multi eorum iam uocati, et iustificati sunt; unum autem adhuc non est impletum, quod in fine posuit, dicens: Illos, glorificabit; ubi gloria nulla, nisi ea, intelligenda est, de qua idem Apostolus alibi ait: Cum Christus apparuerit uita uestra, tunc et uos apparebitis cum ipso in gloria . Attamen illa duo, id est, uocatio, et iustificatio, nondum in omnibus impleta sunt, de quibus dicta sunt: Quoniam usque ad finem seculi non deerunt, qui uocandi et iustificandi sint. Apostolus ergo uerba preteriti temporis posuit de rebus etiam futuris; ut ostenderet, quia apud Deum omnia facta sunt, que ipse ab eterno se facturum disposuit: unde Isaias de eo  : Fecit que futura sunt. Quicunque igitur in  illa prouidentissima Dei dispositione presciti, et predestinati sunt, uocati et iustificati, hi sunt filii Dei; non solum illi  , qui nondum sunt renati  , et perire omnino non possunt.

Denique presciuit, et predestinauit nos Deus non natos, uocauit aduersos, et inimicos; iustificauit peccatores; glorificabit resuscitatos: per que omnipotentissimus esse demonstratur. Unde continuo subiunxit  : Quid ergo dicemus ad hec ? Unde statim addidit: Si Deus pro nobis, quis contra nos? Id est, si sua nos omnipotentia tuetur, quis ledere poterit? Quicunque enim nos ledere nititur, contra eum rebellare conatur; sed quis Omnipotentem uincere  potest? Quicunque enim contra stimulum calces mittit, in semetipsum seuit. Hec ergo uox omnium bonorum est, maxime martyrum. Quomodo uerum est gloriosi martyres, quod dicitis: Si Deus pro nobis,  quis contra nos? Ecce mundus totus contra uos fremit; excogitantur pene; diuersis cruciatibus corpore uestra afficiuntur. Ut ergo uera esse, que dixerat, euidentissimo documento probaret, adiecit in ipsorum martyrum uoce: Qui etiam proprio Filio non pepercit, sed pro nobis omnibus tradidit illum: quomodo non etiam cum illo nobis omnia donauit? Ac si dicant: Hinc uera esse probamus, que dicimus, quoniam Deus adeo nos dilexit, ut proprio Filio non parceret, sed pro nobis illum traderet: unde, licet corpora nostra in presenti crucientur, Dominus liberator et susceptor noster, et animas ad requiem introducit, et quandoque corpora resuscitata glorificabit.

Igitur, quia omnes fideles adoptiui sunt filii Dei, premisit, ad eorum differentiam, proprio: quo  dicto ostendit, quoniam aliter est ille Filius, aliter illi. Ecce autem dicit Apostolus, quia Deus Pater Filium tradidit; non autem ipse solus, sed et Filius et Spiritus sanctus; quoniam totius Trinitatis una est operatio. Tradidit eum etiam Iudas: quid ergo peccauit, si hoc egit, quod Pater, et Filius, et Spiritus sanctus? Peccauit: quoniam bonum, quod nobis per eius passionem collatum est, non hoc Iudas uoluit, non desiderauit; imo auaritie causa tradidit. Ac per hoc Pater, et Filius, et Spiritus sanctus sue gratie laudem merentur; Iudas uero sue auaritie mercedem recepit.

Sequitur: Quomodo non etiam cum illo nobis omnia donauit? Et est sensus: Si, quod maius est, fecit, quomodo non etiam quod minus est? Maius  quippe fuit, quod pro nobis Filium suum tradidit; omnia autem donauit, quod minus est, cum ipsum nobis dedit, in quo sunt omnia. Sed que sunt hec omnia? Nunquid donauit nobis angelos, ut eis dominemur? Non, quoniam sicut ipse in Euangelio dicit: Erunt homines angelis equales ; sed omnia donauit iam, et donabit quoniam remissionem peccatorum tribuit, et uires resistendi aduersis; et beatitudinem dabit regni celestis; quam cum perceperimus, omnia in ipso possidebimus. Siquidem nostra erunt superiora, ad intuendum; equalia, ad conuiuendum; inferiora, ad dominandum: hec autem singula erunt omnium, et omnia singulorum.

 Sequitur: Quis accusabit  electos Dei? Ac si diceret: Cum Deus electos predestinauerit, uocauerit, et iustificauerit, quis eos poterit accusare?  Et, quia poterat responderi: Homo, angelus, Deus, adiecit: Deus, qui iustificat  ; tanquam diceret: Liquet, quia angelus, aut homo non potest. Sed nunquid Deus, qui iustificat? Non: nam, qui uenit iustificare, nullo modo accusabit. Unde et subdit: Quis est qui condemnet? Rursus, quia responderi potuit: Angelus, homo, Christus, addidit: Christus iehsu, etc. Ac si diceret: Homo et angelus, non; sed nec Christus: nam quos adeo dilexit, ut pro eis talia pateretur, non condemnat, nec accusat. Quippe non condemnat qui uenit saluum facere quod perierat . Sane ueteres inter percontationem et interrogationem hoc esse uoluerunt, quod ad percontationem multa possunt responderi, ad interrogationem uero, unum: aut est, aut non. Sub  percontatione ergo dictum est: Accusabit electos: Quis accusabit aduersus electos Dei  ; sub interrogatione uero, Deus qui iustificat, . Item percontando: Quis est qui condemnet? Interrogando autem: Christus iehsu, qui mortuus est? Imo qui et resurrexit? Qui est ad dexteram Dei Patris? Qui etiam interpellat pro nobis  ? Ubi per omnia subaudiendum est non. Christus igitur sedens ad dexteram Patris, id est in equalitate eius manens, duobus modis pro electis interpellat: uel quia fragilitatem nostre carnis assumpsit in sue persone unitatem, uel quia genus sue passionis Patri ostendit. Dum enim cicatrices uulnerum, que in cruce suscepit, Deo Patri ostendit, quantum nos dilexerit, pro quibus hec pertulit, manifestat. Beatus  uero Augustinus dicit, quoniam caput nostrum pro nobis interpellat, dum alia membra sua recipit, alia flagellat, alia mundat, alia uocat, alia reuocat, alia creat, alia corrigit, alia redintegrat.

Quis ergo nos separabit a caritate Dei  ? id est, cum Deus adeo nos dilexerit, ut etiam proprio Filio non parceret, sed pro nobis omnibus traderet illum, et in ipso nobis omnia donaret; in tantum, ut nec accusari, aut condemnari possimus: quare  nos ab eius caritate poterit separare? Quod utique percontando dictum est. Quod uero sequitur: Tribulatio? An angustia, etc.? Interrogantis sono legenda sunt. Tribulatio itaque electos a caritate Christi separare non potest; quia sapientie  in  eis uirtutem operantur. Unde superius: Tribulatio patientiam operatur: quanto magis enim tribulantur, tanto magis dilatantur: unde Psalmista: In  tribulatione dilatasti me ; item: In tribulatione inuocaui Dominum, et exaudiuit me in latitudine . Angustia non potest; quia, quanto magis angustiantur, tanto amplius gaudent. Unde in Actibus apostolorum legitur, quia: Ibant a conspectu concilii gaudentes, quoniam digni habiti sunt pro nomine Iesu contumelias pati . Hinc Iacobus: Omne gaudium existimate, fratres, cum in tentationes uarias incideritis . Persecutio non potest; quia dum persecutiones patiuntur, beatiores efficiuntur. Unde ipse Dominus in Euangelio: Beati eritis, cum persecuti uos fuerint homines, et maledixerint uobis , etc. Fames corporea non potest; quia, etsi corpus inediam sentiat exterius, intus tamen illo  celesti pane reficitur, qui de se ipso ait: Ego sum panis uiuus, qui de celo descendi . Nuditas non ualet; quia, licet frigoris torporem sentiant, igne caritatis incalescunt, de quo Dominus dicit: Ignem ueni mittere in terram , et spe iam stola immortalitatis uestiti sunt. Periculum non potest; quia firmati super solidissimam fidei petram, quidquid periculi patiuntur, contemplatione illius boni, quod accepturi sunt. Unde Psalmista: Statuit supra petram pedes meos . Gladius materialis non potest; quoniam habent gladium uerbi Dei, quo superant omnia tela nequissimi ignea. Unde Apostolus alibi: Gladium spiritus, quod est uerbum Dei  .

 Ut autem hoc prophete testimonio comprobaret, subiunxit: Sicut scriptum est: Quia propter te mortificamur tota die, estimati sumus ut oues occisionis. Cum Apostolus in gentium persecutione laboraret, martyrum omnium uocem sumens, ait: Quia propter te, etc. Ubi notandum, quia non ait tantum, mortificamur, sed addidit, tota die: quoniam, sicut Origenes dicit, non sufficit, ut momento, hora, mense, uel anno mortificemur, nisi etiam tota die, id est, omni tempore uite presentis.

Ut oues occisionis estimati sunt sancti, quoniam uelut oues mactabantur. Et pulchre oui assimilantur  , propter innocentiam, et simplicitatem, siue, quia illi coniuncti sunt, de quo Isaias ait: Sicut ouis ad occisionem ducetur .

 Quid autem in his agant  , non deiicimur, non perimus, sed superamus in omnibus. Ubi notandum, quia non ait tantum, in his, sed addidit, omnibus. Potest enim aliquis tribulationem et angustiam superare: uerum, nisi etiam famem, nuditatem et cetera uincat, non sufficit ad perfectionem.

Et pulchre dicit, superamus: qui enim uincit, superior  est. Superauerunt ergo sancti, quoniam, non uiuendo uicti sunt, sed moriendo gloriose uicerunt. Quod, non eorum meritis, non uiribus, sed Dei gratie tribuendum est  . Unde Apostolus addidit: Propter eum qui dilexit nos. Igitur, quia superius dixit: Quis nos separabit a caritate Dei? Ut hoc potius affirmaret, adiecit: Certus sum enim quod neque mors, neque uita, etc. Ac si diceret: In nullo dubito, quia nec mors, nec uita, nec aliud aliquid nos separare poterit a caritate Dei. Mors enim ab hac sanctos separare non potest, quoniam nullus mortem minando; quippe cum mori non possit, quem diligunt, nullus etiam uitam promittendo, quoniam ipse est uera uita, quem diligunt, qui de se ipso ait: Ego sum uia, ueritas et uita . Angeli hoc loco, boni intelligendi sunt. Similiter hic  enim dictum est, quod alibi ait: Quod si angelus de celo euangelizauerit uobis, preter quam euangelizatum est, anathema sit . Angelus itaque separare non potest  ; quia nec mente nostra potentior est, dum Deo inheremus. Principatus malos angelos uocat, de quibus alibi: Exspolians principatus et potestates, transduxit uehementer  , palam triumphans eos in semetipso. Hi separare non ualent, quoniam nichil tale promittere uel dare possunt, quale promittit et dat Deus.

Neque instantia, neque futura; hoc est, presentium donatio, nec futurorum promissio; quoniam, et caduca sunt que sub certitudine dantur, et incerta, que promittuntur. Nihil autem magis eternum, et  certius eo, quod dat Deus.

Neque fortitudo: hoc loco malorum spirituum accipiendum est, de qua Dominus in Euangelio: Cum fortis armatus custodit atrium suum , etc. Horum fortitudo separare non potest, quoniam incomparabiliter illis fortior est Deus.

Altitudinem celi, et profundum terre dicit: unde Isaias loquitur ad Achaz: Pete tibi signum a Domino Deo, siue in excelso supra, siue in terra deorsum  . Et est sensus: Pete tibi celi reserationem, et terre apertionem, ut, dum uideris que nunc uidisti, credas Domino Deo Isrel.

Hec itaque separare non possunt, quoniam, etsi celi occultum, et terre secretum appareat, nichil tamen in iis melius ipso Deo  , qui se nobis daturum  promisit.

Sequitur: Neque creatura alia nos poterit separare a caritate Dei, que est in Christo Iesu. Hoc per exaggerationem adiecit; ac si diceret: etsi est aliqua alia creatura, non nos poterit separare a caritate Dei. Que est in Christo Iesu dicit, quoniam in ipso ex natura est; quia ipse est caritas, et operatio est, quoniam exinaniuit semetipsum, et pro nostra  salute tradidit, in sanctis uero sola operatione per gratiam Dei  .

Quam ut sibi etiam inesse ostenderet, intulit: Optabam enim ego ipse anathema esse a Christo pro fratribus meis, etc. Ut autem sibi arctius crederetur, premisit iusiurandum, dicens: ueritatem dico : et, ut magis etiam sibi fides accommodaretur, addidit: In Christo non mentior. Et pulchre ait, in Christo: quicunque enim ueritatem loquuntur, in Christo loquuntur, quoniam ipse est ueritas.

Cur autem hec premiserit, ostendit: Quoniam tristitia est mihi magna, et continuus dolor cordi meo. Ubi querendum est, quare sibi inesse tristitiam asserit, cum Salomon dicat: Quidquid acciderit iusto, non contristabit eum . An is iustus non  erat? Quia ergo de eius iustitia nullus dubitat, ipse hanc questionem soluat. Dicit autem alibi: Tristitia seculi eius mortem operatur; tristitia uero, que secundum Deum est, penitentiam in salutem stabilem . Tristabatur ergo, sed illa tristitia, que secundum Deum est, quippe pro suorum fratrum salute. Unde sibi dolorem etiam inesse dicit, et non quemcunque, sed continuum: Optabam enim ego ipse anathema esse a Christo pro fratribus meis. Incredibilis est hec caritas. Sed notandum, quia ait, optabam, non, opto: potest enim subaudiri: Optabam tunc, cum essem paternarum mearum traditionum emulator, supra multos cetaneos in genere meo . Et est sensus: Optabam tunc separari a Christo pro fratrum meorum salute:  Aliter: Qua intentione Moyses orabat, dicens: Domine, aut dimitte hanc noxam populo, aut dele me de libro, quem scripsit manus tua ; et Micheas: Utinam non essem uir habens spiritum, et mendacium potius loquerer ; et Apostolus optabat a Christo fieri anathema, ut fratres sui ad fidem confluerent: Moyses enim, caritatis igne accensus, ut facilius ueniam pro populo obtinere posset, hoc orabat; similiter et Micheas, ut excidia, et plage, quas preuiderat uenturas, populo Dei non euenirent. Sed sciendum quia anathema Grece, Latine alienatio dicitur: aliquando autem mortem significat sicut in ueteri Testamento: Si quis hoc, aut illud fecerit, anathema sit; id est, condemnetur ad mortem. Similiter ergo hoc loco,  pro morte potest accipi. Optabat enim corpore mori, ut fratres sui anima saluarentur; ac si diceret: optabam sanguineum meum pro eis fundere, ut ipsi spiritu uiuerent.

Fratres suos Iudeos dicit; unde mox addidit: Qui sunt cognati mei secundum carnem; quo dicto ostendit eos spiritu non sibi esse cognatos, de quibus adhuc subdit: Qui sunt Isrelite. His uerbis se Isrelitam ostendit ex semine Abrahe: Quorum adoptio  est  filiorum. Iudeorum est filiorum adoptio, quoniam ipsi primo uocati sunt, ut essent adoptiui filii Dei, iuxta illud: Primogenitus meus Isrel . Et Dominus per Isaiam: Filios genui, et enutriui; ipsi autem contemnentes spreuerunt me . Siue adoptiui filii Dei dicuntur: quoniam, ueniente Domino, multi eorum crediderunt, et facti sunt adoptiui filii Dei. Unde alibi dicit: Misit Deus Filium suum in hunc mundum, factum ex muliere, factum sub lege, ut eos, qui sub lege erant, redimeret, ut adoptionem filiorum Dei reciperemus .

Et gloria. Gloria illa hic intelligenda est, qua Iudei specialiter assumpti sunt ex omnibus gentibus in peculiarem populum Dei: unde superius ait: Quid  amplius est Iudeo? Et mox: Multum per omnem modum, etc.

Et testamenta  . uetus et Nouum accipere debemus; dum enim illis uetus datum est, in eo prefigurabatur Nouum.

Et legislatio. Legislatio, id est legis constitutio, illorum est; quoniam illis constituta est lex, quemadmodum uiuerent, et eius mandatis obedirent.

Et obsequium. Obsequium dicit illius ueteris Testamenti cultum, quo Iudei obsequebantur Deo, in offerendis sacrificiis et seruandis eius preceptis.

Et promissa. Promissa uocat promissiones, que facte sunt per prophetas et patriarchas de Deo, ut illud: Sic erit semen tuum : item: Multiplicans multiplicabo semen tuum , etc.  Et item: In semine tuo benedicentur omnes tribus terre . Unde etiam dolet Apostolus quod promissa que facta sunt patribus, non secuti sunt filii.

Quorum patres, patriarche scilicet et prophete, ex quibus Christus secundum carnem. Bene addidit, secundum carnem, quoniam secundum diuinitatem ante omnia secula genitus est a Deo Patre; secundum carnem uero ex Iudeis est, quoniam beata uirgo Maria, de qua carnem sumpsit, ex Iudeorum stirpe descendit. Et, ut ostenderet quia in diuinitatis natura non ex uirgine sumpsit initium, adiecit: Qui est super omnia Deus benedictus in secula. Amen. Christus igitur super omnia Deus benedictus; non tamen ex eo quod carnem sumpsit ex uirgine, sed  quia ante omnia secula fuit genitus a Patre.

Preterea, quia sibi continuum dolorem inesse dixerat pro fratrum suorum perditione, ne quis putaret euacuatam promissionem, que facta est Abrahe, uolens ostendere Apostolus quia Deus potens est facere que promisit, ad commendandam eius gratiam, addidit: Non autem  quod exciderit uerbum Dei  ; id est, quod promissio Abrahe facta, euacuata sit,  quoniam etsi uerbum Dei in incredulis excidit, impletum tamen est in credentibus. Quod ut aperiat, quasi exponens, subiunxit: Non enim omnes, qui sunt ex Isrel, hi sunt Isrelite; id est, non omnes qui secundum carnem ex Iacob stirpe descendunt sunt uiri uidentes Deum, quoniam non omnes credunt in Christo. Quicunque ergo ex omni gente credent in eum, hi sunt uiri Isrelite. Nec, quia  semen sunt Abrahe, omnes filii; id est, non omnes illi qui per carnem ab eo descendunt, sed quicunque ex omni gente eius uestigia imitantur, hi filii sunt Abrahe.

Et hoc uult, quod sequitur: Sed in Isaac uocabitur tibi semen . Quibus uerbis illius loci meminit, ubi legitur quia precepit Dominus  Abrahe ut obediret uoci Sare uxoris sue, et eiiceret ancillam, et filium eius , quoniam non esset heres filius ancille cum filio libere, sed in Isaac uocabitur ei semen.

Abraham ergo, sicut alibi idem Apostolus dicit: Duos filios habuit, unum de ancilla, et unum de libera. Sed qui de ancilla, secundum carnem natus est ; id est, secundum carnalem consuetudinem; qui uero de libera, secundum promissionem  ; quoniam, priusquam conciperetur aut nasceretur, ei promissus est. Per hos ergo duos homines designantur tam credentes quam increduli: per Isaac scilicet fideles, per Ismelem uero infideles.

Itaque, ut ostenderet quid esset in Isaac uocabitur  tibi semen, exponens, subiecit: Id est, non qui filii carnis, hi sunt filii Dei; sed qui filii promissionis, estimantur  in semine. Quod est aperte dicere: hi solummodo in semine estimantur, qui in Isaac promissionis filio significantur. Aestimantur autem in semine, quia, diuina gratia uocante, in Christum congregant.

Ut autem ostenderet que esset hec promissio, subdidit: Promissionis enim uerbum hoc est: secundum hoc tempus ueniam, et erit Sare filius. Quo dicto illius loci meminit, ubi legitur quia meridie sedenti Abrahe sub quercu Mambre  apparuerunt tres angeli, in figura Trinitatis, quos ille hospitio suscepit, eorum pedes lauit; post comestionem autem uocata Sara, dixit Dominus: Secundum  hoc tempus ueniam, et erit Sare filius  .

Sed ne crederet aliquis omnes, qui ex Isaac orti sunt estimari in semine, quia dixerat: In Isaac uocabitur tibi semen, ideo subiungit: Non solum autem  sed et Rebecca ex uno concubitu habens Isaac patris nostri; ac si diceret: non solum in filiis duobus Abrahec hec distinctio facta est, sed etiam Rebecca hanc distinctionem fecit, habens geminos  ex uno concubitu patris nostri Isaac. Quibus uerbis illius meminit loci quo legitur quia cum colliderentur gemini in utero Rebecce , abiit consulere Dominum, cui Dominus respondit: Due gentes et duo populi in utero tuo sunt et populus populum superabit, et maior seruiet minori . Per quos etiam duos Rebecce filios credentes et increduli designantur, per maiorem Esau, increduli, per minorem uero Iacob credentes.

Sed quare addidit Apostolus ex uno concubitu? Scilicet, ne diceretur quod Iacob suis uel parentum aut aliquorum propinquorum meritis electus sit, et quod excellentioris meriti et melioribus moribus fuerit pater eius cum hunc quam cum fratrem seminauit, et mater alterius uoluntatis cum eum quam  cum fratrem concepit. Ostendit enim hoc dicto quia unum fuit patris meritum ad seminandum, et unum matris ad concipiendum utrosque. Nam etsi postea uoluntatem uariare potuit, utrosque inclusos utero habens, non uni  tantum, sed eque ambobus uariauit.

Ad commendandam igitur gratiam Dei hoc dixit, uolens ostendere quia ex uno patre et ex una matre, et uno concubitu, ambo nati sunt: sed alter indebita miseratione electus est, alter uero iusto Dei iudicio reprobatus. Ut nullus in se gloriari presumat, sed qui gloriatur, in Domino glorietur .

Igitur, ne forte aliquis diceret: preuidebat Deus bona opera in Iacob, ideoque elegit eum, similiter  mala in Esau, propterea reprobauit eum; subiunxit: Cum enim nondum nati fuissent, aut aliquid egissent boni, aut mali  non ex operibus, sed ex uocante dictum est ei: Quia maior seruiet minori. In nondum natis nulla fides aut opera precedere potuerunt, quibus alter eorum eligeretur, alter eorum reprobaretur. His autem uerbis aperte ostenditur quia non electio pendet ex proposito, sed propositum ex electione. Non enim propositum electionem, sed electio precedit propositum; sicut nec iustificatio gratiam, sed gratia iustificationem; ita non uocatio precedit electionem, sed electio uocationem  . Non tamen omnes qui uocantur eliguntur, quoniam, sicut Dominus in Euangelio dicit: Multi sunt uocati, pauci  uero electi . Manifeste itaque ostendit Apostolus quia sicut nullis suis meritis precedentibus reprobatus est Esau, ita nullis meritis precedentibus electus est Iacob. Si enim precederent aliqua merita quibus Iacob eligeretur, precederent utique quibus reprobaretur Esau. Sed mansit propositum Dei secundum electionem, quoniam sicut electio nullis precedentibus meritis celebratur, eodem  Apostolo testante, qui alibi dicit: Sic  et in hoc tempore reliquie secundum electionem gratie salue facte sunt, ita et predestinatio, quam propositum uocat.

Non ergo ex operibus, que nulla precesserunt, sed ex uocante gratia Dei dictum est ei quia maior seruiet minori. Quo dicto illius loci meminit ubi legitur quia, cum colliderentur gemini in utero Rebecce, et illa isset consulere Dominum, respondit ei Dominus: Due gentes  et duo populi in utero sunt, et populus populum superabit, et maior seruiet minori. Maiorem Esau dicit, qui alio nomine dictus est Edom, a quo orta est gens Idumeorum; minorem uero Iacob.

Hec ergo prophetia iuxta historiam tunc impleta  est, quando populus Iudeorum, qui de minore fratre, id est Iacob, ortus est, per Dauid regem superauit  populum Idumeorum, et eum sibi tributarium fecit, usque ad regem sub quo rebellauerunt, et eiecerunt iugum seruitutis de collo suo. Aliter: Per maiorem fratrem populus Iudaicus designatur, qui prius uenit ad Christi cognitionem; per minorem uero, ecclesiasticus. Hec ergo prophetia impleta est, quoniam populus Iudeorum toto orbe terrarum dispersus seruit ecclesiastico. Aliter: Per maiorem carnalis populus, per minorem spiritalis designatur. Sicut enim illi duo in utero, ita et hi uno matris Ecclesie sinu clauduntur, et inter se inuicem dimicant; uerum carnalis seruit spiritali, quoniam spiritalis omnia diiudicat, ipse uero a nemine  diiudicatur 

Ut autem suam narrationem prophetico testimonio comprobaret, subiunxit testimonium prophete longe posterioris, dicens: Sicut scriptum est: Iacob dilexi, Esau autem odio habui . Ostendit enim quia quod in presentia Dei ex antiquo consilio manebat per gratiam, apertum est per prophetam.

Sed querendum est quid Dominus in Iacob dilexerit, aut quid in Esau odio habuerit. In Iacob, qui nondum natus nichil agere potuit, nichil aliud dilexit, nisi gratuitum sue misericordie donum; similiter in Esau nichil aliud odio habuit, nisi originale peccatum, cuius merito uniuersa humani generis massa  damnata est.

 Genus namque humanum adeo in ipsa radice damnatum est, ut, si nullus hominum saluaretur, nemo iustam apud Deum posset inuenire querelam, sed potius aliis pereuntibus disceret quia et ipse periret, nisi diuina gratia erueretur.

Poterat aliquis ad hec dicere: si uerum est quod dicis; ergo iniquus Deus, qui ex perdita humani generis massa alterum elegit; alterum, nullis suis precedentibus meritis, reprobauit. Ideoque Apostolus  questionem sibi opposuit, subiungens: quid ergo dicemus?  Nunquid iniquitas apud Deum? Ac si diceret: Nulla hoc iniquitate Dei factum est, sed iustitia et miseratione; alterum enim per indebitam gratiam elegit: alterum iustissimo iudicio reprobauit.

Et hoc uult quod ait: absit. uolens autem ratione probare quod dixerat, adiecit: Moysi enim dicit: Miserebor cuius misertus fuero  , et misericordiam prestabo cuius miserebor. Sed nunquid soluit his uerbis hanc questionem? Utique magis eam ligare uidetur. Quod tamen ita potest intelligi: cuius misertus fuero, eligendo et predestinando, eius miserebor, per gratiam uocando; et cuius miserebor, per gratiam uocando, et misericordiam prestabo,  ad fidem perducendo et iustificando.

Et quia dixerat Iacob per indebitam gratiam Dei electum, mox generalem sententiam, ad eamdem gratiam commendandam, intulit, dicens: Igitur non uolentis, neque currentis, sed miserentis est Dei.

Sane sciendum quia sicut nullus credit, nisi diuina uocante gratia, ita nullus credit, nisi uolens. Cur ergo dicit Apostolus: Non uolentis, neque currentis est? Scilicet, quia utrumque, id est, uoluntatem et cursum ad diuinam gratiam referre uoluit. Non est enim uolentis hominis, quia bonum uelle a se ipso habere non potest; non est currentis, quia per se currere, id est bonis operibus proficere non potest; sed miserentis Dei, cuius gratia preuentus  bonum uelle accipit, et cuius misericordia  adiutus bene currere sufficit.

uerumtamen sicut uoluntas nostra et cursus nichil boni operari potest, nisi diuina gratia preueniat, ita et gratia Dei nichil in nobis boni operatur, nisi uoluntatem nostram diuine uoluntati iungamus.

Sicut ergo dicimus: Non uolentis, neque currentis, sed miserentis est Dei, itane dicere possumus: Non miserentis Dei, sed uolentis, et currentis est hominis? Sed quis hoc dicere audeat? Nunquid hoc sensit Apostolus? Absit. Imo totum ad illum referri uoluit, de quo scriptum est: uoluntas autem a Domino preparatur; ipse quippe preparat, et preparatam iuuat.

Sequitur: Dicit enim Scriptura Pharaoni, etc. Dixerat superius: Iacob dilexi; propterea testimonium  posuit Scripture dicentis: Miserebor cuius misertus fuero, et misericordiam prestabo, cuius miserebor; unde et generalem intulit sententiam, dicens: Igitur non uolentis, etc., quod utique propter eos ait qui diuina gratia liberati iustificantur.

Rursum, quia dixerat: Esau odio habui, propterea hoc testimonium intulit: Dicit enim Scriptura Pharaoni: Quia in hoc ipsum excitaui te, etc., quod utique propter eos dictum est, super quos ira manet,  et qui iustissimo eius iudicio condemnantur.

Sciendum itaque quia consummatio peccatorum finem et modum peccantibus imponit: quod non solum mortuis, sed etiam uiuentibus accidit, quemadmodum Sodomitis, Iebuseis, et Pherezeis, cunctisque gentibus Chananeorum. Huius igitur Pharaonis peccatum iam consummatum erat, et tempus instabat ut puniretur; ideoque excitauit illum Deus; patratis namque miraculis in Aegypto, filios Isrel liberauit, ut crederent in Deum Isrel, et discerent non timere suos aduersarios, eosque redderet cautiores. Hic autem, quamuis occultum  , malus erat; sed ut qualis esset manifestaretur et puniretur, idcirco excitauit illum Deus. Et nota quia non ait: creaui te, aut feci te, sed excitaui te. Omnis  enim creatura Dei bona; sed hic sua malitia factus est malus.

Non autem quod originale peccatum destruamus, sed originali peccato simul et sua malitia factus est malus.

Sic ergo a Domino dictum est excitaui te, ac si  teneat quis duo uascula in manibus, alterum balsamo, alterum fetore plenum; que si concusserit, nemo ei recte dicere potest: fecisti odorem, aut fetorem, sed: excitasti hoc fetoribus plenum. Dominus ergo, factis miraculis, excitauit Pharaonem, ut, dum non crederet, puniretur; nam filios Isrel siccis pedibus mare transire fecit, illum cum exercitu suo in mare demersit. Unde subditur: Ut ostendam in te uirtutem meam. Quo facto nomen illius in  uniuersa terra annuntiatum est. Et ob hoc sequitur: Ut annuntietur nomen meum in uniuersa terra.

Denique, quia ostendit quoniam Iacob Deus per indebitam gratiam elegit, Esau et Pharaonem iustissimo iudicio reprobauit, mox generalem intulit sententiam, dicens: Ergo cuius uult miseretur, et quem uult obdurat  . Cuius uult miseretur, secundum gratiam, que gratis tribuitur; quem uult obdurat, secundum iustissimum iudicium, quod meritis redditur. Obdurat autem, non quia molle cor durum faciat, sed quia durum non mollificat, dicitur obdurare. Obdurare enim dicitur, non quia peccatores cogit aut impellit ut peccent, ipse quippe neminem cogit peccare, sed quia iustificationem sue gratie peccatoribus non largitur, eos dicitur  obdurare, quorum non uult misereri. Obdurat, non irrogando unde fiat homo deterior, sed non irrogando unde fiat melior. Obdurat, non impertiendo malitiam, sed non impertiendo iustitiam. Obdurare ergo Dei nichil est aliud, nisi nolle misereri.

Sed poterat aliquis dicere: si Deus quos uult obdurat, quid ergo peccamus, si  bonum non agimus, aut malum aliquod operamur, presertim cum humana fragilitas diuine uoluntati resistere nequaquam possit?

uidens ergo hanc questionem oriri posse ex uerbis  suis, ipse eam sibi opposuit, dicens: Dicis itaque mihi: Quid adhuc queritur? Id est, si Deus quos uult obdurat, quam homo querelam deponere potest aduersus Deum, dum malum operatur? Et quasi causam infert: uoluntati enim eius quis resistet?

Sed huius questionis imprudentiam uehementer repressit, subiungens: O homo, tu quis es, qui respondeas Deo?  Quod non de inopia, sed copia sue scientie protulit; nec cum leuitate, sed magna grauitate legendum est, ut sit sensus: O homo, cum sis fragilis, puluis et cinis, quis es, ut querelam Deo obiicias, cur aliorum misereatur, alios obduret?

Unde et congruentissimam intulit similitudinem, dicens: Nunquid dicit figmentum ei qui se finxit: Quid me fecisti sic? An non habet potestatem figulus luti ex  eadem massa facere aliud uas in honorem, aliud in contumeliam? Et est sensus: Cum scias te esse figmentum, et ex massa perdita ortum, et intelligas quia figmentum non dicit fictori suo: Quid me fecisti sic? et figulus potestatem habet ex eadem massa facere aliud uas in honorem, aliud in contumeliam; quam querelam Deo obiicere iustam poteris, si alios saluat, alios obdurat? Omnipotens quippe est, et quod uult facit; sed uas in honorem facere manifesta est clementia, in contumeliam uero, iustissimum eius iudicium. Oportet ergo ut perpetuo silentio quiescas.

Sed poterat aliquis dicere: Quare Deus ex massa perdita alia uasa in honorem facit, alia in contumeliam? Cur non omnia in honorem facit?

 Ad hec quasi respondet Apostolus, quia omnipotens est, et quod uult facit; et hoc est quod infert  : Quod si uolens Deus ostendere iram, et notam facere potentiam suam, sustinuit in multa patientia uasa ire apta in interitum. Subintelligitur: O homo, tu quis es, qui respondeas Deo?

Iram non animi perturbationem dicit que solet esse in hominibus, sed iustam et fixam Dei uindictam, quam exercet in peccatores: Potentiam uero qua etiam malis bene utitur. uasa ire reprobos, in quos Deus iusto iudicio uindicat: uas enim illius rei uas esse dicitur, cuius plenum est. Apta autem dicit preparata, non a Deo, sed originalis peccati suisque meritis.

Pulchre itaque dicit: Sustinuit in multa patientia  uasa ire apta in interitum; quoniam Deus multa patientia exspectat reprobos, ut conuertantur: quibus non conuersis, omnipotentia sua facit aliud uas in honorem, aliud in contumeliam.

Quare hoc? uolens scilicet ostendere iram, id est, qua peccatores non conuersos iuste condemnat, et potentiam suam, qua malis bene utitur, dum eis multa bona temporalia tribuit, dans tempora serena et fructifera, implens corda eorum cibo et letitia.

Cur autem totum hoc faciat, ostendit sanctus  Apostolus, subiungens: Ut ostenderet diuitias glorie sue in uasa misericordie, que preparauit in gloriam. Idcirco enim diu peccatores exspectat, ut, dum non conuertuntur, iuste puniantur; ac per hoc sancti intelligant quoniam nullis suis meritis, sed sola gratia Dei iustificantur; nec de bonis operibus, quasi propriis, se extollant, sed illis pereuntibus agnoscant quia et ipsi cum eis perirent, nisi diuina gratia liberarentur.

uasa misericordie uocat electos, quos Deus sola misericordia fecit uasa in honorem, que et preparauit in gloriam: quoniam ex massa perdita illos elegit, et iustificauit, quibus et ipse glorificetur, et quos introducat ad gloriam.

Unde et premisit: Ut ostenderet diuitias glorie  sue: diuitias quippe glorie sue ostendit, ex massa perdita, uasa in honorem; bonitas namque eius adeo omnipotens est, ut uasa ire et dissensionis commutare ualeat in uasa misericordie et pacis.

Et ut ostenderet que dixerit uasa misericordie, subiunxit: Quos et uocauit nos; id est nos, quos et uocauit; ac si diceret: in nos, quos preparauit, id est predestinauit in gloriam, et uocauit per gratiam.

Sed ne putaretur Iudeos solum intelligere uoluisse, quoniam ex Iudeis ortus erat, addidit: Non solum ex Iudeis, sed etiam ex gentibus. Quibus uerbis ostendit quia non illi tantum filii sunt Abrahe, qui ex eius stirpe descendunt, sed quicunque ex omnibus gentibus uestigia fidei Abrahe imitantur,  computantur in filiis Abrahe. Ostendit etiam quia per duos filios Rebecce, non Iudaicum et gentilem populum, sed credentem et incredulum intelligere uoluit; per Rebeccam namque sancta designatur Ecclesia. Quod autem de ea legitur, quia abiit consulere Dominum, non intelligendum est quod uxor tanti patriarche Deum localem crediderit, et eum incessu pedum abierit consulere; sed abiit, dicit Scriptura, hoc est, in uirtutibus profecit. Moraliter per Rebeccam fidelis queque anima designatur; per duos eius filios, exercitus uitiorum atque uirtutum. Unde apte dicitur: Maior seruiet minori, quoniam etsi maior sit uitiorum exercitus, sepe tamen illum superat exercitus uirtutum. Sicut in Osee dicit: uocabo non plebem meam, plebem meam, et non dilectam, dilectam,  et non misericordiam consecutam, misericordiam consecutam . Hoc testimonium sancti apostoli de uocatione gentium intellexerunt. Gentilis enim populus non erat plebs Dei, quoniam idolis seruiebat; sed factus est plebs Dei dilecta, et misericordiam consecuta, quoniam per Christi fidem iustificari meruit, et tantam accepit potestatem, ut filius Dei fieret, iuxta Ioannis uocem dicentis: Quotquot autem receperunt eum , etc. Unde et mox subditur a propheta: Et erit, in loco ubi dictum est eis: Non plebs mea uos, ibi uocabuntur filii Dei uiui . In loco dicit in  toto mundo, ubi gentiles habitabant, quibus dictum est: Non plebs mea uos, quia idola colebant; sed ipsi postea filii Dei uocati sunt, quia ex omnibus gentibus credentes, filii Dei facti sunt. uiui autem Dei dicit, ad distinctionem mortuorum.

Huius loci sensum Dominus exponit secundum alterum prophetam dicens: Ponam Ierusalem in toto orbe terrarum; Ierusalem namque in toto orbe posita est sancta Ecclesia per totum mundum diffusa.

Et quia dixerat: Non solum ex Iudeis, sed etiam ex gentibus, uolens ostendere quia pauci credituri erant ex Iudeis, addidit: Isaias autem clamabat  pro Isrel: Si fuerit numerus filiorum Isrel sicut arena maris, reliquie salue fient. Preuidit quippe propheta paucos ex Iudeis credituros, idcirco reliquias  tantum dixit saluandas.

Unde Apostolus, ut prophetici cordis dolorem ostenderet, premisit: Isaias clamabat.

Per arenam ergo increduli, per reliquias credentes designantur. Utrumque enim Abrahe promissum est, dicente Domino: Multiplicans multiplicabo semen tuum sicut stellas celi, et sicut arenam que est in littore maris . Qui enim illic per stellas, hic per reliquias ostenduntur

Sed quomodo reliquie salue facte sunt, aperitur, cum subditur: uerbum enim consummans et breuians in equitate . uerbum Dominus consummauit, quia omnia legis precepta perfecit. Unde idem Apostolus: Finis legis est Christus . uerbum breuiauit  in equitate, quia que longe lateque in lege diffusa sunt, Dominus paucis uerbis comprehendit, dicens: Iugum enim meum suaue est, et onus meum leue est .

Quia uerbum breuiatum faciet Dominus super terram. Per uerbum breuiatum Euangelii doctrina aptissime intelligitur, quoniam que per innumerabiles obseruationes populo Dei precepta sunt, Dominus in duobus preceptis contineri ostendit, dicens: Diliges Dominum Deum tuum ex toto corde tuo, et in omni mente tua, et ex omnibus uiribus tuis et proximum tuum sicut te ipsum . Unde et continuo subdit: In his duobus mandatis tota lex pendet, et prophete . Siue breuiatum uerbum dicit dominice fidei symbolum, in quo consistit  totius Ecclesie salus atque perfectio. Est enim quasi signum Ecclesie; nam sicut exercitus aliquo signo ab inuicem discernuntur, ita hoc signo discernuntur fideles ab infidelibus. Aliter, uerbum breuiatum dicit dominicam orationem, quam Dominus ideo tam breuem docuit, quia nouit Deus quoniam humana fragilitas diu in eadem intentione manere non potest, quatenus unusquisque orationis tempore colligat mentem suam, et repulsis omnium terrenorum negotiorum curis, id solum cogitet quod orat.

Igitur, quia ostenderat prophete testimonio paucos  ex Iudeis credituros, ut arctius hoc approbaret, eiusdem prophete testimonium subdidit, dicens: Et sicut predixit Isaias: Nisi Dominus Sabaoth reliquisset nobis semen, sicut Sodoma facti essemus, et sicut Gomorrha similes fuissemus .

Sabaoth Hebrea lingua, Latine dicitur omnipotens, uel exercituum. Et est sensus: nisi Dominus Omnipotens, aut exercituum, reliquisset nobis semen, hoc est, sua gratia non paucos saluasset, sicut Sodomite et Gomorrhite ita et nos omnes periremus. Et nota quia pulchre dicit semen, hoc enim seminatum est in toto orbe terrarum.

Poterat ad hec fortasse aliquis dicere: Qua iustitia Dei factum est ut pauci ex Iudeis et plures eligerentur ex gentibus, cum illi Dei cognitionem habuerint,  legemque a Deo acceperint, isti uero semper idola coluerint? Ob hoc se Apostolus interrogat, inferens:  Quid ergo dicemus? Quia gentes, que non sectabantur iustitiam, apprehenderunt iustitiam, iustitiam autem que ex fide est. Isrel uero sectans legem iustitie, in legem iustitie non peruenit; ac si diceret: Nunquid iniquitate Dei hoc factum est? Absit. Quid ergo dicemus? Nisi: O homo, tu quis es, qui respondeas Deo? Clamemus igitur cum Psalmista: Iustitia Domini abyssus multa . Item: Quam terribilis in consiliis super filios hominum . Terribilis enim est in consiliis super filios hominum, quoniam quid in Dei consilio de se dispositum sit nullus sufficit intelligere.

 Gentes igitur, que non sectabantur iustitiam, quoniam idola colebant, propter quod iustificari non merebantur, apprehenderunt iustitiam, quoniam dum non suis meritis aut uiribus se saluari posse cognouerunt, per fidem Christi iustificate sunt; ideoque dicit Apostolus: Iustitiam autem que ex fide est.

Isrel uero sectans legem iustitie, id est legem ueteris Testamenti, in qua preceptum est quemadmodum populus Dei hostiarum oblationibus purificaretur, dum eius operibus se saluari posse credidit, in legem iustitie non peruenit. Sciendum quia per legem iustitie gratiam Euangelii dicit, per quam homo iustificatur.

Et quia poterat aliquis interrogare quare hoc  factum sit, idcirco ipse interrogat, dicens: Quare? Et respondet: Quia non ex fide, sed ex operibus  legis . Nam quia suis meritis legem se accepisse, et suis uiribus implere posse, eiusque operibus saluari crediderunt, idcirco iustificari non meruerunt.

Offenderunt enim in lapidem offensionis. Lapis offensionis est Christus, qui lapis dicitur propter humane fragilitatis humilitatem. Dum enim humilis  homo inter homines apparuit, quasi lapis iacuit; sed Christus tantum lapis est uidentibus, lapis offensionis cecis, id est incredulis, nam ceci offendunt ad lapidem. Lapis iste prius paruus, iuxta Danielis prophetiam, creuit, et factus est mons magnus, quoniam Christus factus humilis homo agnitus est Deus, et adoratur a cunctis gentibus. Hunc lapidem offenderunt Iudei, quoniam purum hominem putantes, in eum credere noluerunt. Sicut scriptum est: Ecce ponam  in Sion lapidem offensionis, et petram scandali. Hec uerba Dei Patris sunt ad prophetam. Sion mons est Ierusalem. Dominus ergo in Sion lapidem offensionis posuit, quoniam Filium suum ex Iudeis carnem sumere fecit. Petra autem Christus dicitur, propter fidei soliditatem. Ipse enim  est fidei fundamentum, siue quia inexpugnabile et singulare presidium est omnibus ad se confugientibus. Sed petra scandali factus est Iudeis, quoniam mortuum hominem uidentes, scandalizati sunt, et in eum credere despexerunt. Unde idem Apostolus alibi: Nos predicamus Christum crucifixum, Iudeis quidem scandalum, gentibus autem stultitiam .

Et omnis qui crediderit in eum non confundetur. Credulitas illa accipienda est hoc loco, que operibus adimpletur; confusio uero quam soli mali habebunt in die iudicii, cum eorum peccata omnibus manifesta erunt. Unde alibi idem Apostolus: Nolite ante tempus iudicare, quoadusque ueniat Dominus, et illuminet abscondita tenebrarum , etc.  Et Dominus in Euangelio: Nihil est opertum quod non reueletur . Quicunque igitur crediderit, et fidem suam operibus adimpleuerit, non confundetur quia in peccatis, unde ei confusio sit, non inuenietur, que solis erit reprobis, quibus dicetur: Ite, maledicti, in ignem eternum , etc.

Quia gentiles laudibus pretulit,  dicens eos apprehendisse iustitiam, Iudeos uero offendisse in lapidem offensionis, ne ob hoc gentiles extollerentur, adiecit  :  Fratres, uoluntas quidem cordis mei, et obsecratio ad Deum fit pro illis in salutem. Ac si diceret: Nequaquam propter hoc extollamini, quoniam non uestris meritis, sed sola  gratia Dei salui facti estis; et quamuis Iudei in Christum offenderint, tamen uoluntas cordis mei, et obsecratio ad Deum pro illis fit, ut conuertantur, et credant, aliter enim saluari non possunt.

Oratio ergo Apostoli, et fides credentium, qui pro Iudeis incredulis orabant, etsi gratiam Dei precesserit, nunquid fides eorum qui nondum credebant gratiam Dei precessit? Minime. Quoniam Apostolus pro illis orabat qui nondum credebant, ut eis fides daretur a Deo. Parum quippe putabat quod eis instanter  Euangelium predicabat, nisi pro eorum fide etiam Deum rogaret.

Fratres autem dicit gentiles, quoniam credendo facti sunt filii Dei, ac per hoc fratres erant Apostoli.

Igitur uolens ostendere quoniam Iudei ignoranter peccabant, dum precones gratie persequerentur, adiecit: Testimonium enim perhibeo illis quod emulationem Dei habent, sed non secundum scientiam; acsi diceret: Noui, et scio; apud illos talis et ipse fui, cum persequebar Ecclesiam Dei. Huius autem loci sensum Dominus secundum Ioannis Euangelium exponit, dicens: uenit hora, ut omnis qui interficit uos arbitretur se obsequium prestare Deo; item: Hoc faciunt, quia non nouerunt Patrem, neque me  .

Sed querendum de qua scientia hic dicat Apostolus. Nunquid de illa que sine caritate inflat ? Non. Imo de illa que caritatis comes et magistra humilitatis est. uere namque, et tota scientia homini est scire; quia nichil per se potest, et quia quidquid est, ex Deo et per Deum est. Hanc scientiam Iudei non habebant, quoniam in lege gloriabantur; ideo persequebantur precones gratie.

Et tanquam diceret aliquis: Ostende, Apostole, que sit hec scientia, quam tanquam utilem commendas, et quam in Iudeis doles non esse: idcirco, exponendo, subiunxit: Ignorantes enim Dei iustitiam, et suam querentes statuere, iustitie Dei  non sunt subiecti.

Iustitia Dei est, non qua ipse, sed qua homo iustificatur, et que homini a Deo datur.

Iustitia ergo Dei est Christus, siue fides Christi, per quam iustificatur qui credit in eum, qui iustificat impium. Hanc iustitiam Dei ignorabant, quoniam egroti medicum non querebant, et de legis operibus gloriantes, peccatores se confiteri dedignabantur. Gloriantes autem in legis operibus, gratiam Dei a se repellebant.

Iustitiam illorum dicit, qui ea se iustificari posse putabant, estimantes se legem suis meritis accepisse, et suis uiribus implere posse. Hanc iustitiam statuere uolebant; id est, gratie Dei preferre, ideoque iustitie Dei non sunt subiecti.

 Hinc alibi idem Apostolus dicit: Quod si ex lege est iustitia, ergo Christus gratis mortuus est . Si autem Christus non gratis mortuus est,  in illo solo impius iustificatur.

 uolens autem Apostolus ostendere, que esset hec iustitia Dei, addidit: Finis enim legis Christus est, ad iustitiam omni credenti. Finis legis Christus, non consumptionis, sed consummationis, quoniam non legem consumit, sed perficit, iuxta quod in Euangelio loquitur: Non ueni soluere legem, sed implere  .

Finis est Christus. Qui in ipso credimus, quando bonam uiam ingredi incipimus, et ipsum solum uidebimus, cum ad illum perueniemus. Finis Christus dicitur, quoniam ad illum referimus quidquid agimus; et, cum ad ipsum perueniemus, nichil ultra quod queramus, habebimus.

Finis itaque noster, perfectio nostra esse debet. Perfectio autem nostra Christus est, quoniam in  ipso perficimur  , cuius capitis membra sumus. Recte igitur finis Christus dicitur, quoniam nemo sine ipso perficit legem.

Finis autem legis Christus est omni credenti ad iustitiam; quoniam quicunque per fidem Christi iustificatur, in ipso perficitur.

Igitur, ut aperiret, quam dixerit iustitiam Iudeorum. subiunxit: Moyses enim scripsit, quoniam iustitiam, que ex lege est, qui fecerit homo, uiuet in eis  . Ubi notandum, quia non ait in ea, sed in eis, id est legis preceptis, siue operibus. Unde apparet, quoniam Moyses iustitiam, que ex lege est, pro operibus legis posuit. Qui ergo fecerit, que ex lege est, iustitiam, id est opera  legis, uiuet in eis, quoniam premium accipiet uite presentis. Timet enim ne, si  opera legis non faciat, crucifigatur, aut lapidetur, uel aliquid huiusmodi patiatur. uiuit itaque, quia premium accipit, ne corporis morte puniatur. Impletores autem gratie, non presentis uite premium accipiunt, sed eterne, iuxta illud: Cum dederit dilectis suis somnum, ecce hereditas Domini : Cum enim somnum mortis electi capiunt, tunc ad hereditatem eterne uite perueniunt.

Sed poterat aliquis dicere: Si Moyses dicit: Iustitiam, que ex lege est, qui fecerit homo: uiuet in ea  :  que ex fide est iustitia, quid dicit? Idcirco subiunxit Apostolus: Que autem  ex fide est iustitia sic, dicit: Ne dixeris in corde tuo quis ascendit in celum  ? Id est Christum deducere, etc. Precedens testimonium Apostolus de Leuitico sumpsit; hoc autem, Deuteronomio, quod  interpretatur recapitulatio legis  . Unde et apte gratiam Euangelii designat.

Querendum est autem qua intentione Moyses hoc dixerit, uel qua Apostolus in testimonium sumpserit. Moyses hoc dixit, docere uolens filios Isrel, quia non eis necesse erat, extra, id est a celo, uel abysso, diuinum petere preceptum, quippe cum legem Domini pre oculis haberent, dummodo uellent implere

Ait ergo: Ne dixeris, etc., ac si diceret: Tu, quicunque es, Isrelita, ne dixeris in corde tuo: Quis ascendit in celum, ut inde nobis afferat diuinum preceptum, ut audiamus, et intelligamus, et impleamus? Aut quis descendit in abyssum, ut nobis referat quid in inferno agatur, et sciamus  quid nos agere oporteat? Quoniam pre oculis habes Dei precepta; esto tantum impletor. Unde et mox subditur: Prope est uerbum in ore tuo et in corde tuo.

uerbum preceptum Dei uocat; ac si diceret: Prope est uerbum in ore tuo, quia legis, et in corde tuo, quia meditaris.

Apostolus autem hoc testimonium sumpsit, uolens ostendere Christum uerum Deum, et uerum hominem, et non localem; nec in celo tantum, sed ubique eum regnare cum Patre; non tamen corpore diffusum, sed potestate dilatatum, ut sit sensus:  Tu, quicunque es, fidelis, ne dixeris in corde tuo: Quis ascendet in celum? id est, ne credas Christum solum Deum esse, et non hominem  factum, et eum tantum in celo habitare, et abyssum eius presentia uacare. Unde et exponendo, de suo addidit: Hoc est Christum deducere: nam in libro Deuteronomii non habetur.

Sequitur: Aut quis descendet in abyssum? Id est, ne credas purum hominem fuisse passum, mortuumque ad inferna descendisse, et ibi eum detineri, celumque eius presentia uacare. Unde et exponendo subiunxit: Id est Christum a mortuis reuocare. Ipse enim uerus Deus, et homo est, ubique totus. Igitur, quasi dicere uellet aliquis: Si lex fidei dicere prohibet, quis ascendet in celum, etc.? Quid ergo dicendum, subiungit Apostolus, uolens ostendere, quomodo ubique sit totus? sed quid dicit Scriptura? Prope est uerbum in ore tuo  et in corde tuo ; tanquam diceret: Quia Christus uerbum Dei Patris ubique totus est; idcirco et in ore tuo, et in corde tuo: ipse enim et bene cogitandi, et bene loquendi gratiam tribuit. Christus namque non solum uerbum est Dei Patris, sed etiam caritas, et ueritas, et sapientia. Igitur sicut hec omnia, ita et Christus, non loco, sed meritis continetur  .

Ut autem ostenderet de quo dixerit uerbo, subiecit: Hoc est uerbum fidei, quod predicamus. uerbum  fidei dicit, quia per eius fidem impius iustificatur.

Rursus, ut aperiret que esset eius predicatio, adiunxit: Quia si confitearis in ore tuo Dominum Iesum, et in corde tuo credideris, quia Deus illum suscitauit a mortuis, saluus eris.

Preuidit Apostolus, quoniam futuri erant qui Christum ore confiterentur, sed credere nollent; item, qui eum corde crederent, sed propter tormenta, et supplicia confiteri uererentur; ideoque utrumque simul posuit, id est, credulitatem, cordis et oris confessionem, uolens ostendere quia neutrum sine altero sufficit ad perfectionem. Hinc Dominus in Euangelio dicit: Si quis confessus fuerit me coram hominibus, confitebor et ego eum coram Patre  meo, qui est in celis . Et nota, quia non ait: Credideris, quia natus est, passus et mortuus, sed quia Deus illum suscitauit a mortuis.

Nam, et pagani illum mortuum credunt, et nobis hoc pro crimine obiiciunt: non ergo nostra laus in hoc est, si eum tantum mortuum credimus, nisi credamus, et resurrexisse, et nos ad eius exemplum resurrecturos esse.

Mortuum autem, et nos credimus, quoniam aliter eum resurrexisse credere non ualemus.

Ut autem arctius commendaret, quia, nec cordis credulitas sine oris confessione, nec hec sine illa, ad salutem satis est, addidit: Corde enim creditur ad iustitiam, ore autem confessio fit in salutem. Quibus uerbis ostendit, quoniam qui Christum uerum  Deum, et uerum hominem corde credit, iustificari meretur, quia, suorum peccatorum remissionem consequitur. Sed ad perfectam salutem non sufficit, nisi et ore confiteatur: quoniam Dominus in Euangelio dicit: Qui me negauerit coram hominibus, negabo et ego eum coram Patre meo .

Scriptura enim dicit: Omnis, qui credit in eum, non confundetur . Que sententia paulo superius est exposita. Que ne forte de solis Iudeis dicta uideretur, propterea subditur: Non enim distinctio Iudei et Greci. Cuius loci sensum coapostolus eius Petrus exponit, dicens: Quoniam in omni gente, qui timet Deum et operatur iustitiam, acceptus est illi .

 Quare autem distinctio non sit Iudei et Greci, superius Apostolus ostendit, cum premissa hac sententiola intulit: Omnes enim peccauerunt, et egent gloria Dei . Unde hic quoque subiungitur: Nam idem Dominus omnium, Christus scilicet, qui omnium dominatur, quoniam per ipsum facta sunt omnia. Diues in omnes qui inuocant illum, quoniam omnibus se inuocantibus sue gratie donum largitur. Nam etsi a primo homine, usque ad eum qui ultimus nasciturus est, omnes crederent,  omnibus haberet quod tribueret: nam quo amplius tribuit, tanto magis abundat.

uolens autem prophetico testimonio  comprobare quod dixerat, addidit: Omnis enim quicunque inuocauerit nomen Domini, saluus erit. Omnis, dicit, id est, tam Iudeus, quam gentilis. Inuocatio autem, non illa accipienda est, que uerbis tantum, et non operibus tenetur, quoniam Dominus in Euangelio dicit: Non omnis, qui dicit mihi, Domine, Domine, intrabit in regnum celorum, sed qui facit uoluntatem Patris mei, qui in celis est, ipse intrabit in regnum celorum . Omnis ergo quicunque inuocauerit uerbis simul, et operibus nomen Domini, saluus erit.

Genus quippe humanum originalis peccati magna  miseria premebatur, et diuina misericordia indigebat, ac per hoc propheta tempus gratie preuidens, dicebat: Omnis quicunque inuocauerit nomen Domini, saluus erit .

Apostolus autem hoc testimonium ad commendationem gratie Dei posuit, uolens ostendere hoc non solum de Iudeis, sed etiam de gentibus dictum. Propter hoc igitur oratio Dominica facta est, ut homines inuocando, et orando saluentur.

Illud autem sciendum, quia multi erant, qui dicebant Euangelium solis Iudeis esse predicandum, quorum errorem ut destrueret Apostolus subiunxit: Quomodo ergo inuocabunt, in quem non crediderunt?  Quibus uerbis euidenter ostendit predicatores etiam ad gentes directos; aliter enim non crederent,  et inuocando non saluarentur  . Propter hoc itaque factum est symbolum, ut homines, credendo, et inuocando saluarentur. In his enim duobus illa tria continentur, fides, spes, et caritas: fides credit, spes, et caritas orant uerum, quia ille sine fide esse non possunt, et hec cum illis orat.

Ut autem arctius probaret etiam ad gentes destinatos apostolos, postquam intulit: Quomodo autem credent ei, quem non audierunt? Adiecit: Quomodo autem audient sine predicante? Quomodo uero predicabunt, nisi mittantur? Si enim ad gentes missi non essent predicatores, non eis predicarent; illis non predicantibus, gentes non audirent; non audientes, nequaquam crederent, non credentes autem, nullatenus inuocarent, et saluarentur. Non ergo  gentium, sed eius esset culpa, qui non, destinauerit predicatores.

Sed, uolens ostendere quia et directi sunt, et gentes credendo inuocauerunt, et salue facte sunt addidit testimonium Isaie dicentis: Quam speciosi pedes euangelizantium pacem! 

Quam particula plerumque pro admiratione ponitur, ut est illud. Quam amabilia sunt tabernacula tua, Domine!  Item: O Isrel, quam magna est domus Domini!   Sic et hoc loco: preuidit enim sanctus Isaias spiritalibus oculis predicatores in gentibus discurrentes, et admirando dicebat: Quam speciosi pedes euangelizantium pacem! Pedes autem non corporales, sed spiritales intelligere debemus: habet enim interior homo suos pedes, sicut et nares et oculos. Pedes ergo iusti, sunt spiritales affectus, et sancta desideria, quibus predicatores gentium salutem desiderabant. Sed hi pedes, quam uiam ambulant? Illam scilicet, que de se dicit: Ego sum uia, ueritas, et uita . Pacem illam dicit, de qua scriptum est: Christus est pax nostra, qui fecit utraque unum .

Igitur, ut ostenderet quid sit Euangelium, subiunxit: Euangelizantium bona. Euangelium   quippe Latino sermone bonum nuntium dicitur: nam bona nuntiat; uitam scilicet post mortem, requiem post laborem, patriam post exsilium.

uerum, quia non omnium est fides, propterea subditur: Sed non omnes obediunt Euangelio. uidelicet, quia non omnes credunt. Isaias enim dicit: Domine, quis credidit auditui nostro? 

Quis aliquando pro difficultate ponitur, ut illud: Quis in nubibus equabitur Domino?  Item: Quis similis Deo inter filios Dei?   Aliquando uero pro raritate, ut hoc loco; item, Quis ascendet in montem Domini?  etc.

Preuiderat nempe sanctus propheta paucos ad  predicationem apostolorum credituros; ideoque in uoce ipsorum dicebat: Domine, quis credidit auditui nostro? 

Et, quia dixerat: Auditui credidit, propterea subiungit: Ergo fides ex auditu. Nullus enim credit, nisi audiat. Igitur, quia auditus non est ex nichilo, sed alicuius rei est sonus, propterea subditur: Auditus autem, per uerbum Dei  , id est, per doctrinam et predicationem Dei.

Diceret forte ad hec aliquis: Qui non credunt, quia non audierunt, propterea non credunt. Ob id subiungit Apostolus: Sed dico: Nunquid non audierunt? Et quidem in omnem terram exiuit sonus eorum, et in fines orbis terre uerba eorum . Ac si aperte diceretur: Si in omnem terram exiuit  sonus eorum, et uerba illorum usque in fines orbis deuenerunt, illi, qui in medio fuerunt, utique audierunt.

Et nota quia sicut hic, et in sequentibus inuenimus, prophete uerbis preteriti temporis utuntur in rebus futuris, quoniam fixum immutabile esse preuidebant, quod futurum esse predicabant.

Igitur, ne quis diceret propter hoc Iudeos non credidisse, quoniam, licet audierint, non cognouerunt, propterea subiungit Apostolus: Sed dico: Nunquid Isrel non cognouit? uolens autem ostendere,  quia et audierunt, et cognouerunt; sed propter gentilium inuidentiam credere noluerunt, addidit: Primus Moyses dicit: Ego ad emulationem uos adducam in non gentem; in gentem insipientem, in iram uos mittam .

Aemulatio aliquando pro imitatione ponitur, sicut est: Aemulamini carismata meliora . Aliquando pro zelo inuidie, ut hoc loco, non gentem, populum uocat gentilem, qui recedens a Deo colendo, nomen gentis amisit, et insipiens factus est.

Moyses ergo preuidens gentiles ad fidem uenturos; Iudeos autem inuidentes in infidelitate permansuros, ait in uoce Domini: Ego ad emulationem uos adducam, etc. Et est sensus: Cum uideritis populum illum, qui recedens a Deo, idolisque immolans,  factus est insipiens, ut nomen gentis amiserit  , in me credere, irascemini, et indignabimini  ; et inuidia tabescetis, ac per hoc in infidelitate manebitis. Aliter: Populus gentium prius populus erat Dei, sed recedens a Deo, et demonibus seruiens, miserum nomen gentis accepit: non gentem ergo, populum gentilem dicit, eo quod idola deserendo, et credendo in Christum, factus sit populus Dei, et miserum nomen gentis amiserit.

Preterea uolens ostendere gentiles gratia Dei preuentos, ut crederent, subiunxit testimonium Isaie dicentis in persona Domini: Inuentus sum non querentibus me, palam apparui his, qui me non interrogabant. Isaias enim omnes minas, et persecutiones Iudeorum contemnens, et pretiosius habens  Euangelium Christi quam se, audacter eis predicebat gentes Dei gratia preueniendas, ut crederent ideoque premisit Apostolus: Isaias audet, et dicit.

Sed quod ait: Inuentus sum, non intelligendum est, quod eum prius gentes inuenerint: sed quia quesite, et inuente sunt, ideo querere, et inuenire meruerunt. Nam, quomodo inuentus sit, ipse manifestat, cum dicit: Palam apparui his, qui me non interrogabant  . Palam namque his, qui se non interrogabant, apparuit; quia, sua gratia illos preueniens, multa signa, et prodigia ostendit, quibus crederent  .

Sed, ne diceret aliquis Iudeos propterea non credidisse, quia signa, et miracula non uiderint, subdidit: Ad Isrel autem dicit :  Tota die expandi manus meas, etc.  Ubi notandum, quia non ait, mense, uel anno, sed, tota die, id est, omni tempore. Manus autem, uocat opera. Omni tempore manus suas extendit Iudeis, non solum predicando, sed etiam multa signa, et prodigia faciendo: primo per patriarchas, dehinc per legislatorem, deinde per prophetas, ad extremum  per semetipsum, deinde per apostolos: sed illi nunquam crediderunt. Unde continuo subditur: Ad populum non credentem. Et quia non solum non crediderunt, sed etiam precones gratie persecuti sunt, mox additur: Et contradicentem mihi. Magnum quippe malum, est non credere, sed incomparabiliter maius, precones gratie persequi, quibus quicunque resistunt, ipsi Domino contradicunt.

. Sed, ne forte gentiles extollerentur, et crederent totum illum populum crimine infidelitatis, et contradictionis damnatum, adiecit Apostolus: Dico ergo: nunquid repulit Deus populum suum? Ac si aperte dicat: nolite gentes extolli, neque putetis omnem illam plebem repulsam, quoniam, etsi non omnes, multi tamen ex eis crediderunt. Et hoc est,  quod ait: Absit. Unde uolens hoc arctius comprobare, semetipsum exemplum posuit, dicens: Nam et ego Isrelita sum ex semine Abrahe, tribu Beniamin. Et est sensus: In hoc comprobatur, quoniam non repulit Dominus populum suum  ; quia et ego ex ipsa plebe sum doctor gentium in fide, et ueritate: ubi subaudiendum est: Nec ego solus, sed et ceteri ministri, et coapostoli mei ex illo populo, Ioseph iustus, et Maria uirgo, que peperit Christum, ex illo Ioannes Domini precursor, et parentes eius Simeon, et Anna, alter Ioseph, et Nathanel ille, in quo dolus non erat , turba etiam, que precedebat, et sequebatur eius iumentum: ex illo nichilominus fuerunt tria millia, et quinque millia, que post eius resurrectionem crediderunt.

 Ut autem euidentius probaretur quod dixerat, addidit: Non repulit Deus plebem suam, quam presciuit. Ubi notandum quia non ait tantum plebem; sed addidit suam. Et est sensus: Plebem, quam se suam facturum presciuit, non repulit.

Sed querendum est, quare dixerit, presciuit: cum prescientia tam in bono, quam in malo poni soleat. Sed sciendum, quia prescientia aliquando pro predestinatione ponitur. Sic ergo hoc loco, presciuit, inquit, id est predestinauit. Hinc superius Apostolus ait: Quos presciuit, et predestinauit  . Hanc prescientiam, siue predestinationem alibi uocat electionem, dicens: Sicut elegit nos in ipso .

Denique uolens ostendere gratia Dei reliquias  saluatas, adiunxit: An nescitis in Elia quid dicit Scriptura? Quasi diceret: Scitis utique, quoniam legistis. Aut, quasi diceret aliquis: Quid dicit? Subiecit: Quomodo  interpellat Deum aduersus Isrel? Domine, prophetas tuos occiderunt, altaria tua suffoderunt, et ego relictus sum solus, et querunt animam meam. Et, quasi in alterius persona, interrogat  se ipsum, subiungens: Sed quid dicit illi responsum diuinum? Reliqui mihi septem millia  , qui non curuauerunt genua ante Baal.

Hoc exemplum manifeste patet in libro Regum . Legitur enim, quia, cum occidisset propria manu Elias propheta quadringentos prophetas Baal, facta est uehemens persecutio aduersus prophetas Domini, adeo ut Elias fugiens, in iugis montium, et cauernis petrarum latitaret, seque solum ex seruis Domini crederet remansisse. Ubi factus est sermo Domini ad eum dicens: Quid hic agis, Elia? Cui ille respondit: Zelo zelatus sum pro Domino Deo Isrel, quoniam filii Isrel prophetas tuos occiderunt, et altaria tua suffoderunt, et relictus sum ego solus, et querunt animam meam.  Cui Dominus: Reliqui  mihi septem millia uirorum, qui non curuauerunt genua ante Baal: ac si diceret: Ne putes te solum esse seruum fidelem, et bene laborantem, quoniam sunt mihi et alii, nec pauci: ibi enim, ubi te solum putas, ibi habeo septem millia, que non curuauerunt genua ante Baal. Ubi notandum, quia non ait: Relicta sunt, aut reliquerunt se mihi, sed, ego reliqui. Tanquam aperte diceret: Ego eos saluaui; ego custodiui; ego feci ut non curuarent genua ante Baal; ideoque ne glorieris te solum esse in seruitio, quia habeo et alios conseruos tuos, quorum mentes inueni  , non de se, non de Baal, sed de me presumentes. Et tu, qui dicis: Relictus sum solus, nisi gratia mea plenus esses, ubi esses? Et tu quidem genua ante  Baal flecteres. Per curuationem genuum, quedam mentis subiectio designatur, de qua alibi idem Apostolus: In nomine Iesu omne genu flectatur : ubi per genuum flexionem humiliatio mentis ostenditur, qua omnes creature Deo subduntur  . Illi ergo ante Baal genua curuant, qui quadam mentis subiectione, id est consensu, diabolo se subdunt.

Baal, ipse est et Beel, idem et Beelphegor, et Belbrit; sed Baal dictus est, quia in excelso colebatur; Beelphegor uero, quia in monte Phegor.

Cur autem sumpserit hoc testimonium, aperitur, cum subditur: Sic ergo et in hoc tempore reliquie secundum electionem gratie salue facte sunt. Ac si diceret: Idem Dominus Christus est modo, qui et  tunc, et qua gratia illos saluauit, eadem saluauit reliquias.

Et hoc est, quod dicit  : Secundum electionem gratie, id est predestinationem. Predestinatio namque, et electio, gratia Dei est. Gratia autem, est ipsum donum, quo quisque iustificatur, nullis precedentibus meritis. Unde mox subditur: Si autem  gratia, iam non ex operibus, quo dicto contra Iudeos  , qui legis operibus se saluari posse credebant.

Gratia autem dicta est, eo quod gratis detur; ideoque subiungit: Alioquin gratia iam non est gratia. Id est: Si ulla merita precesserunt, non ergo gratia Dei saluati estis, quoniam merces, non gratis, sed secundum meritum impenditur.

Igitur, quasi quereret aliquis, cur Deus, non omnes, sed reliquias tantum saluas fecerit gratia sua, questionem sibi opposuit Apostolus, et querendo subiecit: quid ergo?  Nihil utique, nisi quia, quod querebat Isrel, non est consecutus. Isrel dicit populum illum Iudeorum, qui suis meritis legem accepisse, et eam suis  uiribus implere, eiusque operibus iustificari posse credebat, ideoque salutem, quam querebat, consequi non promeruit. Spiritalis uero Isrel de sola gratia Dei presumens, salutem consecutus est.

Unde mox sequitur: Electio autem consecuta est. Electionem namque, reliquias uocat per electionem saluatas. De carnali autem Isrel subditur: Ceteri uero excecati  sunt, sicut scriptum est: Dedit illis Deus spiritum compunctionis  . Compunctio, tam in bona sanctificatione, quam in mala ponitur: compunguntur enim homines ad bonum, cum Spiritu Dei compuncti aliquid bonum operantur; compunguntur et ad malum, cum diaboli instinctu aliquod malum peragunt.

 Sed, si Deus illis spiritum compunctionis dedit, ut non crederent, que illorum culpa fuit, quia non crediderunt? Imo eius, qui dedit, esse uidetur. Sed absit. Nam quod iusto Deus iudicio fieri permittit, consueto more Scripturarum, ipse facere dicitur. Dedit ergo: quia dari permisit, oculos, ut non uideant, et aures, ut non audiant. Oculos hoc loco, uel aures non corporales debemus accipere, sed spiritales, mentis scilicet. Dedit ergo Deus illis oculos, ut non uideant, id est non intelligant spiritalia. Dedit aures, ut non audiant, id est diuinis preceptis non obediant. Et nota, quia non ait, usque in eternum, sed, usque in hodiernum diem, ne spem salutis eorum adimere uideretur. Firmiter enim credit Ecclesia, quia reliquie salue fient, iuxta testimonium  quod superius posuit Apostolus Isaie dicentis: Si fuerit numerus filiorum Isrel tanquam arena maris, reliquie salue fient .

Sequitur: Et Dauid dicit: Fiat mensa eorum coram ipsis in laqueum, et in captionem . Hoc propheta, non optantis uoto, sed futura predicentis locutus est. Nec ideo factum est, quia  propheta dixit; sed, quia futurum erat ut neret, ideo hoc propheta predixit.

Cur ergo maledicitur mensa? Scilicet, quia multa mala patrantur ad mensam. Ad mensam innocentes uocantur, ut decipiantur; ad mensam Absalon occidit Amnon; Holophernes Iudith ad mensam uocauit, ut deciperet; ad mensam Herodis, conuiue eius caput obtinuere Ioannis. Spiritaliter autem per mensam Scriptura sancta designatur, que spiritalibus cibis, et potibus onerata est, quibus anime reficiuntur, et bene mensa hec Iudeorum esse dicitur, quoniam suis meritis eam accepisse putabant. De hac mensa in psalmo Ecclesia loquitur: Parasti in conspectu meo mensam, aduersus eos, qui tribulant me ; scilicet aduersus hereticos. Hec  itaque mensa Iudeis facta est in laqueum, et captionem, quoniam solam litteram sequentes illaqueati sunt, et decepti carnali intellectu, ut non crederent, et in laqueum, quem gentibus parabant, ipsi inciderunt. Et bene ait, coram ipsis, quoniam iniquitatem suam uident, et declinare nolunt.

Quod autem sequitur: Et in retributionem, et in scandalum, unum est ac si diceret: In retributionem scandali: nam quia credere noluerunt, hoc illis a Deo retributum est, ut sacra Scriptura esset illis in scandalum: quotiescunque enim spiritaliter aliquid in ea interpretari uident, scandalizantur, ac per hoc ipsi sibi sunt scandalum.

Obscurentur oculi eorum ne uideant, et dorsum ipsorum semper incurua. Hoc etiam, non optando,  sed prophetando Psalmista dixit: Obscurati itaque sunt oculi eorum nube carnalis intelligentie, ut spiritalia non uiderent, et prophetias de Christo premissas, impletas esse non crederent  . Dorsum uero Iudei in faciem Christo dederunt, quia in eum credere dedignati sunt. Sic ergo dictum est: Dorsum ipsorum semper incurua, ac si diceretur: Ut nunquam in melius, sed semper in peius conuertantur. Incuruatur itaque dorsum illorum, quia non celestia, sed terrena semper acquirunt. Dorsum quippe incuruare, est semper inferiora respicere. uolens igitur ostendere casum infidelium Iudeorum nequaquam uacare, adiecit  : Dico ergo: Nunquid sic offenderunt, ut caderent? Ubi subaudiendum est, solummodo. Et est sensus: Nolite gentiles aduersus  Iudeos  quoniam, etsi offenderunt, ut caderent, casus tamen illorum non uacat: illis cadentibus, uobis data est occasio resurgendi. Unde et subditur: Sed illorum delicto salus gentibus, ut illos emulentur. Delicto namque infidelitatis Iudeorum, salus facta est gentibus, quoniam illorum infidelitate, gentibus occasio credendi data est, et saluate sunt.

Quod autem dicit: ut illos emulentur, non accipiendum est, quod Iudeos in infidelitate permanentes  gentiles imitati sunt, sed quia exemplum acceperunt ab eis; quod si non crederent, sicut illi perierunt, et ipsi perirent.

Propter quod subditur: Quod si delictum illorum diuitie sunt mundi, et diminutio eorum diuitie gentium, quanto magis plenitudo eorum? Delictum illorum mundi diuitie sunt, quoniam in infidelitate permanentes, uastati sunt a Romanis, et captiui ducti per singulas longe lateque prouincias, ferentes secum libros legis, et prophetarum, quibus mundus, id est, mundi habitatores ditati sunt. Ubique enim sancta Ecclesia ab illis accepit libros legis, et prophetarum, per quos ostendit prophetias de Christo premissas iam esse impletas.

Diminutio quoque eorum diuitie sunt mundi,  quoniam, cum pauci ex Iudeis crediderint, et ab infidelibus expulsi sint, ad ipsorum predicationem gentes fide, cunctisque uirtutibus ditate sunt. Est ergo sensus: Si ad paucorum credentium Iudeorum predicationem gentes crediderunt, et saluate sunt, quanto magis saluarentur, si aut omnes, aut multi ex Iudeis crederent?

Sed poterant gentiles dicere: cum gentium sis Apostolus, quid ad te Iudeis Euangelium predicare? Propterea subditur: uobis enim dico gentibus   quandiu quidem ego sum gentium Apostolus, ministerium meum honorificabo.

Ministerium suum, predicationis officium dicit, quod specialiter suscepit in gentibus, iuxta quod in  Actibus apostolorum Spiritus sanctus loquitur: Segregate mihi Barnabam, et Paulum  in opus, quod elegi eos. Et Dominus Ananie: uade, quia uas electionis est mihi, ut portet nomen meum in gentibus .

Quomodo ergo hoc suum ministerium honorificabat? Scilicet, quia non illorum tantum curam gerebat, in quibus specialiter predicationis officum acceperat, sed et Iudeis instanter Euangelium predicabat.

Cur autem hoc faceret ipse manifestat, cum subiungit: Si quomodo ad emulandum prouocem carnem meam. Carnem suam, id est, plebem Iudaicam, ex qua carnis originem sumpsit, ad emulandum se, id est, imitandum prouocare uolebat: ut, sicut ipse,  ita et illa crederet, et saluaretur. Et hoc est, quod sequitur: Ut saluos faciam aliquos ex illis.

Et, ut tamen probaret non uacare casum illorum, adiecit: Si enim amissio eorum, reconciliatio est mundi, que assumptio, nisi uita ex mortuis? Amissionem Iudeorum perditionem uocat, que facta est per infidelitatem, que reconciliatio mundi fuit, quoniam illis in infidelitate permanentibus, mundus, id est, habitatores mundi, ad predicationem apostolorum, qui expulsi sunt, credendo reconciliati sunt,  et reuocati ad pacem Dei, et facti filii promissionis, et gratie. Assumptionem illam dicit, qua Iudei ad fidem assumentur, quod iuxta hec Apostoli uerba tunc fiet, cum iam instabit ut resurrectio celebretur, id est, cum mortuis dabitur uita, et caducis perpetuitas.

Potest et assumptio ad gentiles referri, ut uitam Christum accipiamus, qui de se ipso dicit: Ego sum uita . Assumptio ergo gentilium uita fuit ex mortuis, quia cum Christus a mortuis resurrexit, tunc gentes assumpte ad fidem, et uiuificate sunt.

uel certe uitam apostolos uocat. Ipsi enim ex mortuis, id est, infidelibus parentibus orti, uitam gentibus predicando ministrauerunt: Ac per hoc  causa fuerunt assumptionis illorum in fidem.

Poterat autem aliquis dicere: Cum ex patriarchis Iudei orti sint, quare in fidelitate pertimuerunt? Idcirco subiungit Apostolus: Quod si delibatio sancta est, et massa. Delibatio illud proprie dicitur, unde massa conficitur, et adunatur. Delibationem ergo patriarchas uocat, ex quibus massa, id est, multitudo Iudeorum processit. Si ergo delibatio sancta est, et massa; quia, sicut patriarche per fidem sanctificati sunt, ita et multi Iudeorum.

Ut autem ostenderet quid dixerit delibationem, quidue massam, adiecit: Et si radix sancta est, et rami. Delibatio enim ad radicem, massa refertur ad ramos. Radix autem sancta, non in Adam intelligenda est, quoniam ex Adam, non sanctitas, sed  peccatum mortem omnibus inferens profluxit, iuxta quod superius ait Apostolus: Sicut per unum hominem in hunc mundum peccatum introiuit, et per peccatum mors , etc.

Sanctam ergo radicem patriarchas uocat Abraham, Isaac et Iacob, ex quibus sanctitas fidei in ramos processit. Sed notandum, quia non ait: Omnes rami, sed absolute. Illos enim tantum Iudeos uult intelligi, qui crediderunt. Et, ne quis totam gentem periisse putaret, adiunxit: Quod si aliqui ex ramis fracti sunt, tu autem, cum oleaster esses, insertus es in illis, et socius radicis, et pinguedinis olee factus es. Aliquos ramos fractos Iudeos uocat incredulos. Et sciendum, quia tota silua humani generis amaris oleastris plena erat, quoniam bonorum operum  fructus non ferebat, sed ex hac silua oleaster excisus est, et insertus in bonam oliuam. Oleastrum ergo Ecclesiam uocat de gentibus congregatam, que quasi in bona olea inserta est, id est, per fidem primitiue Ecclesie sociata. Populus namque gentilis, imitando uestigia fidei Abrahe, factus est filius promissionis, et gratie Dei, et socius radicis, et pinguedinis olee, quoniam fidem, et deuotionem, que in patriarchis fuit, accipere meruit, et bonorum operum fructus reddere.

 Sed quare hanc similitudinem Apostolus ponere uoluit, que est contra naturam? Nullus quippe oleastri surculum trunco olee inserit: nam si fit, absque utilitate: non enim truncus iam, sed surculus fructum reddet. uoluit ergo Apostolus ostendere quia que apud homines impossibilia sunt, possibilia sunt Deo. Omnipotentia quippe sua quod uult facit, que etiam oleastrum amarum, id est gentilem populum ex silua humani generis abscidit, et bone oliue, id est primitiue Ecclesie sociauit, ut non iam amaras, sed dulces baccas, id est, bonorum operum fructus ferat.

Sequitur: Noli gloriari aduersus ramos . Cur autem non esset gloriandum, aperitur, cum subditur: Quod si gloriaris, non tu radicem  portas, sed radix te. Per radicem quidam Abraham, quidam Christum intellexerunt. Et apte Abraham radix uocatur, quoniam ab ipso est initium fidei. Christus autem radix dicitur, quoniam ipse est initium et fundamentum omnium bonorum. Unde et primogenitus omnis creature dicitur. Hinc alibi idem Apostolus: Fundamentum aliud nemo potest pone repreter id quod positum est, qui est Christus iehsu . Et apte Christus radix dicitur, quoniam modo radicis arboree sibi inherentibus ramis succum sue dulcedinis, id est, bonorum operum suauitatem tribuit, et ut perficiant ipse quidem adiuuat. Si ergo ad Abraham referatur, talis est sensus: Non tu radicem portas, sed radix te, quia non tibi initium fidei es, sed Abraham sumpsisti  exemplum; si uero ad Christum, ita accipiendum est: Non tu radicem portas, sed radix te  ; id est, non tuis meritis, sed gratia Dei saluatus es. Dicis ergo: fracti sunt rami, ut ego bene inserar  . Gentibus Apostolus loquebatur; et quia preuidit quod extollerentur putantes se suis meritis saluatas, Iudeosque corruisse: idcirco quod sibi obiiciendum preuidit, ipse obiecit, dicens: Dicis, etc. Et est sensus: Noli putare, o popule gentilis, quod tuis meritis, aut tu saluatus sis, aut Iudei corruerint; non enim tuum meritum, sed Dei fuit beneficium: nam illi per infidelitatem corruerunt, tu uero sola gratia Dei saluatus es. Et hoc est, quod sequitur: Propter incredulitatem fracti sunt; tu uero fide stas; id est, diuina gratia adiutus in fide perseueras.

 Denique, ne superbiendo caderet, quemadmodum Iudei superbia simul et infidelitate ceciderunt, idcirco et precepto monuit, et exemplo terruit, subiungens: Noli altum sapere, sed time. Altum sapere est superbire: unde alibi idem Apostolus: Non alta sapientes, sed humilibus consentientes .

Sed querendum est quare Romanis preceperit timere, cum superius dicat: Non accipistis spiritum seruitutis iterum in timorem . Quapropter  sciendum, quia sanctum, et castum timorem illos habere admonet; scilicet, ut, timendo declinare a Christo, magis in fide solidentur. Propter quod et terruit, subdens: Si enim Deus naturalibus, ramis non pepercit, ne forte nec tibi parcat. Naturales ramos Iudeos uocat, qui carnis originem a patriarchis sumpsere. Est ergo sensus: Si Deus Iudeis, qui carnis natura ex Abraham orti sunt, in infidelitate permanentibus non pepercit, multo minus tibi parcet, qui, cum oleaster amarus esses natura, excisus es, et in dulci oliua insertus. Sed, quia incerta, et incomprehensibilia sunt iudicia Dei, idcirco premisit: Ne forte. Sequitur: uide ergo bonitatem Dei, et seueritatem.

Beatus Paulus, doctor gentium, in fide, et ueritate  cohortans Iudeos firmos, et stabiles in fide manere, et precepto eos monuit, et exemplo terruit, dicens: Noli, etc. Propter quod et subdit: uide ergo bonitatem, et seueritatem Dei. Bonitatem Dei dicit gratuitam misericordiam, qua iustificat credentes in se; seueritatem uero, iustitiam recti iudicii, qua condemnat reprobos.

In quibus autem seueritatem considerare debeant, aperit, subiungens: In eos quidem, qui ceciderunt, seueritatem. Hoc utique de Iudeis dictum est, qui uelut rami ex illa olea, que in radice patriarcharum fructificat, fracti, et amputati sunt, In te autem bonitatem Dei; id est, quia, nullis exigentibus meritis, sola Dei bonitate saluatus es.

At, ne forte aut superbia, aut otio perirent, adiecit:  Si permanseris in bonitate. Aliter enim saluari non poterant. Ideoque subiungitur: Alioquin et tu excideris. Hinc Dominus in Euangelio dicit: Qui permanserit usque in finem, hic saluus erit .

Preterea sciendum, quia his uerbis Apostolus liberum arbitrium hominibus concessum ostendit: nam, sicut nichil boni homines, nisi preueniente gratia Dei operari possunt, ita et hec, nisi ipsi suum uelle adiungant  , nichil in eis poterit operari. Et quia credituri erant aliqui ex Iudeis, adiecit: Sed et illi, qui non  permanserint in infidelitate, inserentur. uerum, ne eorum meritis hoc fieri putaretur, uolens ostendere, quia omnipotentia sua facit quod uult, adiunxit: Potens est enim  Deus iterum inserere illos. Et est sensus: Qua potentia uos conuertit, et saluauit, ea et illos conuertere ad fidem, et saluare potest. Dicendo autem: iterum, ostendit quia iam inserti sunt; uidelicet, quia, permittente Deo, ex semine patriarcharum orti, et uestigia fidei illorum sunt imitati. Et nota, quia magna in his uerbis miseratio demonstratur. Ostendit quippe Apostolus, quia Deus tam magne miserationis est, ut etiam hi, qui post baptismum in criminali aliquo labuntur, per penitentiam conuerti  ualeant. Sic enim dicit: Potens est Deus iterum inserere illos; id est, ad pristinum gradum restituere. Nam, si tu ex naturali excisus es oleastro, et contra naturam insertus es in bonam oliuam, quanto magis hi secundum naturam inserentur sue oliue? Sensus hic est: Si tu, o popule gentilis, ex agresti, et amaro oleastro generis humani, excisus es, id est, gratia Dei separatus, et bone olee, id est, primitiue Ecclesie, contra naturam insertus; multo magis hi, ex olea, id est, patriarchis, secundum carnis naturam orti, si conuersi ad fidem fuerint, inserentur sue oliue; id est, patriarchis, et primitiue Ecclesie sociabuntur. Sed quid est quod dicit: Contra naturam? Nunquid Deus totius creator nature aliquid agit contra naturam? Absit. Contra  naturam ergo dicit, contra usum et consuetudinem nature. Nemo quippe oleastrum inserit in oliuam. Deus ergo nichil agit contra naturam, sed quidquid ipse agit, id naturale est omnibus, quoniam ab ipso est omnis modus, numerus, et ordo nature. Denique quia poterant gentiles dicere: cui nobis hanc similitudinem scribis? Adiunxit:  Nolo enim uos ignorare mysterium hoc, ut non sitis uobis ipsi sapientes. Ac si diceret: Ne superbiatis, ne extollamini, idcirco uolo uos scire hoc mysterium. Mysterium est aliqua diuina et sacrata, tamen occulta. Sapientes autem sibi sunt, qui suam stultitiam sapientiam putant, et qui se sapientes iactant, quique de aliorum abiectione, uel contemptu gloriantur. Quod autem dixerit mysterium ostendit, subiungens:  Quia cecitas ex parte in Isrel contigit, donec plenitudo, etc. Et hoc dicit, quamuis cecitas in Isrel contigerit, non tamen ex toto, sed ex parte. Nec ita cecidit, ut semper maneat, sed donec plenitudo gentium intreat. Et sic omnis Isrel saluus fiet. Quibus uerbis euidenter ostendit Apostolus, quoniam qui iudicaturus mundum adueniet, iam in iudicium uenit in mundum, sicut in Euangelio dicit: Iudicium in hunc mundum uenit, ut qui non uidem uideant, et qui uident, ceci fiant . In iudicium quippe discretionis uenit, ut qui non uiderent, id est peccatis cecatos se confiterentur, illuminarentur, et qui uiderent, hoc est, uidere se putantes, peccatores confiteri dedignarentur, crudelius obdurarentur,  et ceciores fierent. Hec ergo cecitas contigit in Isrel. Plenitudinem gentium, non omnes gentes dicit, quippe cum non omnes crediderint, sed quotquot ex gentibus crediderunt, aut credituri sunt: hic est enim uerus Isrel. Similiter omnem Isrel Iudeos dicit, qui ad predicationem apostolorum crediderunt, et deinceps uel credituri sunt, maxime circa diem iudicii. Beatus uero Augustinus in libro supra Genesim ad litteram ita exponit: Omnis Isrel, id est, ex reliquiis Isrel, secundum carnem, et plenitudinem gentium, quoniam in fide Christi secundum  Spiritum sanctum, Isrel  . Sicut scriptum est: ueniet ex Sion qui eripiat, et auertat impietatem ab Iacob . Sion mons est Ierusalem, qui aliquando pro ipsa ciuitate ponitur. De hac Sion Micheas, uel Isaias propheta dicit: De Sion exiuit lex, et uerbum Domini de Ierusalem . Cuius egressionis modum ostendit Isaias, dicens: Ecce uirgo in utero concipiet, et pariet filium . Exiuit ergo uerbum Domini ex Ierusalem, et uenit lex de Sion; quia Christus uerbum Dei Patris ex populo Iudeorum carnem assumpsit, et doctrinam euangelicam predicando, ac miracula faciendo, Iacob eripuit, et impietatem ab eo auertit, id est, infidelitatem. Et licet multos sua doctrina conuerterit ad fidem, plures tamen apostolorum  suorum predicatione. Sed huius impietatis auersio tunc perficietur, cum iam plenitudo gentium introiret  , id est, circa seculi finem. In Iacob ergo, licet iuxta Apostoli intentionem credentes Iudei intelligantur, generaliter tamen omnes fideles accipi possunt.

Et hoc illis a me testamentum , cum abstulero peccata eorum; id est cum moriendo eos a peccatis iustificauero: hoc illis a me dabitur testamentum, quo saluari possunt. Testamentum uocat pactum illud, de quo propheta ait: Feriam domui Iacob, et domui Iuda pactum nouum, non secundum pactum, quod pepigi cum patribus eorum; sed hoc est testamentum, quod statuam ad illos, dicit Dominus: post dies illos dabo legem meam in uisceribus  eorum, etc. . Nouum scilicet Testamentum, id est, gratiam Euangelii: quod Nouum dicitur ad ueteris distinctionem, et quia innouat homines.

Igitur, quia poterant Iudei dicere: Si auersa est ab eis impietas, cur ergo tibi inimici sunt? Idcirco subiungit Apostolus: Secundum Euangelium quidem, inimici propter uos. Et apte dicit Euangelium, nobis sunt inimici, quoniam, dum Iudei ex Euangelio predicari audiunt, quia ipsi Christum occiderunt, et mortuus resurrexit, celosque conscendit, scandalizantur, et inimici predicatoribus efficiuntur; maxime propter gentiles, quibus inuident, quoniam credunt. Et hoc est, quod dicit Apostolus: Propter uos.

 Sed quid est quod sequitur: Secundum electionem autem karissimi propter patres: nunquid idem sunt inimici, et karissimi? Absit. Sed in utroque populo sunt pertinentes ad claudicationem Iacob, sunt ad benedictionem. Cum enim audimus: Quod querebat Isrel, hoc non est consecutus; electio autem consecuta est; ceteri  uero excecati sunt: intelligimus profecto, quia sunt inimici, obcecati scilicet; sunt et karissimi, id est, electi, qui uocati  sunt non illa uocatione de qua in Euangelio dicitur: Multi sunt uocati, pauci uero electi : sed illa, que est secundum propositum Dei, quod Apostolus electionem uocat. Propter patres dicit, propter patriarchas, quibus facte sunt promissiones; maxime autem Abraham. Charissimi ergo sunt propter patres, id est, quia secuti sunt uestigia fidei patriarcharum

Sine penitentia, ut super omnes Dei misericordia declaretur, et sunt dona  , et uocatio Dei. Sine penitentia sunt, quoniam immutabilia; unde Psalmista: Iurauit Dominus, et non penitebit eum: tu es sacerdos in eternum secundum ordinem Melchisedech . Iurauit, et non penitebit eum; id est, hoc Noui Testamenti sacerdotium, quod in  Filio eius sanctificatum est, nequaquam mutabitur. Ubicunque enim legitur Deus penituisse, intelligendum est illum mutasse sententiam, sicut illud: Penitet me fecisse hominem . Item: Penitet me Saulem constituisse regem super Isrel . Non tamen quod mutabilitas in Deo sit, cum Iacobus dicat: Apud quem non est transmutatio , sed iuxta merita hominum mutatur sententia Dei. Aliter: In penitentia duo esse solent: labor, et afflictio. Sine penitentia ergo sunt dona, et uocatio Dei, quoniam gratia Dei preueniente, absque ullo corporis labore, et molestia, homines ad fidem uocantur, et per baptismi lauacrum remissionem peccatorum consequuntur. uocationem uero dicit, que est secundum propositum.

 Sequitur: Sicut et uos aliquando non credidistis Deo, nunc autem misericordiam consecuti estis propter illorum incredulitatem, etc., et est sensus: Et uos aliquando infideles eratis, sed conuersi ad fidem, misericordiam consecuti estis, id est, peccatorum uestrorum remissionem: et, propter illorum incredulitatem, a qua exemplum salutis sumpsistis, ne sicut illi periretis. Ita et isti, scilicet, qui quondam crediderunt, nunc non crediderunt in uestram misericordiam, id est, Christum, cuius misericordia saluati estis; ut  misericordiam consequantur, id est, peccatorum suorum remissionem: quod si crederent, utique consequerentur.

uolens itaque ostendere, quia nec Iudeus, neque  gentilis de suis meritis gloriari potest, subiecit: Conclusit enim Deus omnia in incredulitate. Deus quidem ab eterno disposuit per Filii sui passionem genus humanum redimere: uerumtamen elegit tempus, quo eumdem dirigeret; illud uidelicet, quo et gentilis, et Iudaicus populus unus esset. Gentilis enim ab ipso mundi exordio, colendo idola a Deo recesserat; Iudaicus autem paulatim a cognitione Dei, et mandatis legis discedens, pene gentilis factus  erat. Adeoque Apostolus dicit:  Conclusit Deus in incredulitate. Sed quod dicit, conclusit, non accipiendum est quod Deus aliquem ad peccandum cegerit, aut impulerit; sed, quod iusto iudicio fieri permittit, consueto more Scripturarum, ipse facere dicitur. Conclusit ergo, quia concludi permisit. Sed que omnia? Omnia scilicet hominum genera: illos enim uult intelligi, quibus loquebatur; ac si diceret: uos, et Iudeos. Cur autem omnia concluserit in incredulitatem, ostendit, subiungens: Ut omnium misereatur; id est, nullus iam de suis meritis, sed omnes in Domino glorientur.

Sed quid est, quod dicit: Omnium? Si enim omnium miserebitur, ergo neminem, ueniens ad iudicium condemnabit. Igitur omnium dicitur uasorum  misericordie, id est, omnium, quos tam ex Iudeis, quam ex gentibus elegit. Itaque non omnium hominum, sed horum omnium neminem est damnaturus.

Igitur, quia magne profunditatis sententiam protulit, eius horrore perfusus, quia occultam dispensationem Dei comprehendere non potuit; cur alios indebita gratia saluet, alios autem iusto iudicio reprobet, maximeque de abiectione Iudeorum, et gentium electione pauefactus, in admiratione prorupit, subiungens: O altitudo diuitiarum sapientie, et scientie Dei? Altitudo non solum ad diuitias, sed etiam ad sapientiam, et scientiam pertinet. Altitudo quippe diuitiarum Dei est, quia mente comprehendi non possunt: ex quibus diuitiis sunt ille, quas ostendit in uasa misericordie. Est et altitudo sapientie,  et scientie Dei, quia tanta est eius sapientia, et scientia, ut nec humana, nec angelica natura ualeat penetrare. Unde et subditur: Quam incomprehensibilia sunt iudicia eius, et inuestigabiles  uie eius! Iudicia hec sunt, de quibus Psalmista dicit: Iudicia Domini abyssus multa . Huius namque abyssi altitudinem expauescens, clamabat: Quam, etc. uie autem Domini sunt, ut dicit idem Psalmista, ueritas, et misericordia . Inuestigabiles uero, quia quorum uult miseretur, non in iustitia, sed sue misericordie gratia, et quos uult obdurat, non iniquitate, sed ueritate uindicte. Et quia non solum uerbis explicari, sed nec mente comprehendi possunt, addidit: Quis enim cognouit sensum Domini, aut quis consiliarius  eius fuit? Subauditur, nullus. Rursus, quia nemo potest preuenire gratiam Dei, ut Deo dicere possit: Debitor mihi es, adiunxit: Aut quis prior dedit illi, et retribuetur ei? Hinc ipse ad Iob dicit: Quis mihi ante dedit, et ego ei reddam?  uolens autem aperte ostendere, quia omnia a Deo sunt, subiecit: Quoniam ex ipso, et per ipsum, et in ipso. Unum est, quoniam unus est Deus, ex quo, et per quem, et in quo sunt omnia. Et sciendum, quia que ex ipso sunt, omnia per ipsum sunt, et quod de ipso est, ex ipso est: non tamen omnia, que  sunt ex ipso, sunt et de ipso: ex ipso quippe sunt celum, et terra, etc., sed non de ipso; quia non de substantia eius: solus quippe Filius de ipso est, qui est per omnia equalis Deo Patri genitus. Omnia igitur, que sunt ex Deo, per ipsum sunt, quia ipse condidit, et in ipso reguntur, et gubernantur. Omnia uero illa dicit, que subsistunt, ac per hoc creature sunt, et bone  , quia a bono Deo create; peccatum uero non subsistit, quoniam non est creatura, sed uitium creature. Alii uero differentiam personarum, que sunt in Trinitate, intelligunt, ut, cum dicimus ex ipso, subaudiatur, Patre; per ipsum, subaudiatur, Filium; in ipso, subaudiatur, Spiritu sancto, quoniam omnia, que sunt ex Deo, per Filium facta sunt, et in Spiritu sancto reguntur.  Sed melius est, ut unitatem diuine substantie exprimere uoluisse accipiamus, iuxta beati Augustini auctoritatem. Unde et singulari numero subdidit: Ipsi gloria in secula seculorum. Amen. Ipsi uidelicet Deo, ex quo, et per quem, et in quo sunt omnia. Preterea his uerbis monet Apostolus, ut debitum Deo honorem ad nullum alium transferamus.

Sequitur:   Obsecro itaque uos, fratres, per misericordiam Dei. Hactenus Apostolus pene per totius textum Epistole suos adiutores monuit a carnalibus recedere sacrificiis: nunc autem aggreditur immortalitatis eos docere precepta, et quibus sacrificiis instandum: nam, quia a carnalibus eos prohibuit, consequens erat, ut quibus instare deberent, apertissime doceret. uerum igitur  sacrificium est bonum aliquod, si propter hoc agitur, ut Deo sancta intentione inhereamus. Sacrificium quippe est res diuina: unde et ipse homo, qui in nomine Dei consecratus est, et Deo deuotus, in quantum mundo, et uitiis moritur, sacrificium est; et, dum corpora nostra per continentiam, et abstinentiam afficimus  , si propter Deum id agitur, sacrificium est. Ad hoc nimirum sacrificium suos auditores Apostolus cohortans, dicebat: obsecro uos, etc. Ubi notandum, quia non ait: Precipio, iubeo sicut lex, sed obsecro. Legis enim est iubere; gratie uero iuuare, uel obsecrare. Et nota, quia non ait tantum uos, sed adiecit: Per misericordiam Dei; ac si diceret: Per illam misericordiam uos obsecro,  qua nullis meritis exigentibus salui facti estis, ut exhibeatis corpora uestra. uestra ait ad ueteris Testamenti distinctionem: illic enim animalium corpora Deo offerebantur: Hostiam uiuentem. Hostia, sacrificium dicitur, quod fit ad deuincendos hostes. Monet ergo Apostolus, ut corpora nostra Deo hostiam offeramus; quatenus hostes nostros demones superare possimus. uiuentem dicit, ad distinctionem ueteris Testamenti, in quo animalium corpora mactabantur, deinde Deo offerebantur. Sanctam, id est, a peccatis separatam. Deo placentem: subauditur, per inhabitantem Spiritum eius. Unde alibi:  uos estis templum Dei uiui . Item: An nescitis, quia templum Dei estis, et Spiritus Dei habitat in uobis ?

Rationabile obsequium uestrum. Hoc similiter ad distinctionem illius Testamenti dixit, in quo irrationabilium animalium corpora Deo offerebantur. Rationabile obsequium dicit, cultum Noui Testamenti. Consequens enim non erat, ut sapienti, et rationabili Deo irrationabilium animalium corpora, et non nosmetipsos potius offerremus. Igitur, quia non corporis solum; sed etiam mentis est sacrificium, adiecit: Et nolite huic seculo conformari. Conformes sunt uniformes. Seculum autem dicit, homines in seculo commorantes, et seculum diligentes. Monet ergo ne hominibus seculum diligentibus  conformemur, id est consociemur, et similes illis efficiamur, eorum imitando uestigia.

Cui autem conformari  debeamus, ostendit, subiungens: Sed reformamini in nouitate sensus uestri. Illi in nouitate sensus reformantur, qui in sapientia Dei proficiunt. Unde Origenes ait: Quot passibus in sapientia Dei proficimus, toties in nouitate sensus reformamur. Anima igitur, que igne caritatis accensa omnes seculares concupiscentias, et mundi desideria a se repellit, utique sacrificium est. Huiusmodi nos Apostolus monet offerre. Nam sciendum, quia non totum in homine periit: si enim aut totum, aut nichil periisset, non esset quod reformaretur. Quia ergo imago Dei corrupta est uitiis, monet nos Apostolus, ut in nouitate sensus nostri  reformemur: quod tunc facimus, cum, repulsis uitiis, imaginem Dei in nobis renouamus, exspoliantes nos ueterem hominem cum actibus suis, et induentes nouum .

Ut probetis que sit uoluntas Dei bona, et beneptacens, et perfecta. Illi nimirum, que sit uoluntas Dei, probare possunt, qui in diuina sapientia proficiunt; et quanto quisque proficit, tanto magis, que sit uoluntas, agnoscit. uoluntas igitur Dei bona fuit in Saule; beneplacens, et perfecta in Dauid. Distinguendi enim sunt hi tres gradus. Est igitur uoluntas Dei bona in fructu tricesimo; beneplacens in sexagesimo; perfecta in centesimo ; id est, bona est in coniugatis, beneplacens in continentibus, perfecta in uirginibus, siue in martyribus.  Aliter: Bona est in sancta cogitatione, beneplacens in sancta locutione, perfecta in operatione.

Sequitur.  Dico enim per gratiam, que data est mihi. Superius se dixit obsecrare per misericordiam, uolens ostendere, quia nullis suis meritis, sed sola gratia Dei saluati sunt: nunc autem se asserit dicere per gratiam, ut ostendat, quia non suum donum erat, quod dicebat, sed gratie Dei. Data autem illi est gratia, quoniam Spiritus sancti gratia electus est, ut Euangelium gentibus predicaret. Quibus autem dicat ostendit: Omnibus, qui sunt  inter uos. Ubi notandum, quia non ait, omnibus uobis, sed, omnibus, qui sunt inter uos. Sic enim uerba sonare uidentur, ac si non illis diceret, quibus loquebatur, aut scribebat, sed qui inter eos erant. Quod ideo fecit, ut illos tantum notaret, qui reprehensibiles erant, id est, qui de suis meritis, et Iudeorum abiectione gloriabantur. Quid autem diceret eis, aperitur, cum subditur: Non plus sapere. Illi plus sapiunt, quam sapere oportet, qui non recte sapiunt; qui de suis operibus presumunt, et aliorum contemptu gloriantur. Fuerunt itaque nonnulli, qui plus in coniugio sapuerunt, quam sapere oportuerit; qui adeo dilexerunt coniugium, ut continentiam condemnarent; item, qui adeo continentiam dilexerunt, ut damnarent coniugium. Sic et in reliquis.  Sed quomodo sapiendum sit, Apostolus ostendit, subiungens: Sed sapere ad sobrietatem, id est, secundum sobrietatem, secundum temperantiam. Hec enim est una ex quatuor uirtutibus, de quibus in libro Sapientie legitur: Illa docet  prudentiam, iustitiam, fortitudinem, temperantiam, quibus nichil est utilius in uita hominibus . Temperantia est, que et modestia dicitur, eo quod in omnibus modum teneat. Quicunque ergo in singulis quibuscunque rebus modum seruat, ille reuera est sobrius, et modestus, et temperans; ac per hoc, prudens, iustus, et fortis, quoniam he quatuor uirtutes ita sibi connexe sunt, ut una sine aliis esse non possit.

Et unicuique, sicut Deus diuisit mensuram fidei.  Hic ordo est; unicuique dico: Non plus sapere, quam oportet sapere, sed sapere, sicut Deus diuisit mensuram fidei. Quibus uerbis ostendit, quoniam fides est omnium donorum mensura, quoniam iuxta merita fidei tribuuntur dona Spiritus sancti. Unde alibi: Unicuique datur manifestatio Spiritus ad utilitatem; alii sermo sapientie, alii sermo scientie , etc. Quod autem dicit, sicut Deus diuisit, non accipiendum est quod Spiritus sanctus diuisibilis sit, quippe cum Deus sit, sed quia diuersa sunt dona illius, ideo hoc dictum est. Neque enim Spiritus sanctus diuiditur, sed dona eius. Propter quod et subditur :  Sicut enim in uno corpore multa membra habemus, omnia autem membra non eumdem actum habent , etc.  Ubi notandum, quia pulchre dicit, in uno corpore, quoniam unum corpus est, et diuersa habet membra. Non enim totum corpus oculus , aut totum auris. Omnia autem membra non habent eumdem actum, quoniam oculus uidet, auris audit, pes ambulat.

Unum actum dicit idem officium. Ita ergo multi unum corpus sumus in Christo. Unum corpus uocat Ecclesie; unde et apte subiecit, in Christo; quoniam huius corporis caput Christus est. Si ergo caput Christus, et corpus Ecclesia, huius corporis membra  sunt omnes fideles. Unde et subditur: Singuli autem alter alterius membra. In hoc enim corpore sunt oculi, recte scilicet discernentes; sunt aures, uidelicet recte audientes; sunt nares bonorum operum odorem accipientes, et aliis in exemplum reddentes; sunt pedes qui in uia mandatorum Dei ambulant, et aliis ambulandi iter ostendunt; sunt manus, que aliis sua distribuendo recte ministrant, et bene tractant de uerbo uite. Igitur, sicut nullum corporis membrorum, alterius sibi usurpat officium, uerbi gratia, oculo clauso auris non uidet, obturatis auribus oculus non audit  ; ita unusquisque in Ecclesia alterius donum sibi usurpare non debet. Et sciendum, quia unumquodque membrorum, officium, quod accipit, non sibi tantum, sed omnibus accipit;  oculus enim non sibi tantum uidet, sed omnibus membris; ita ergo unusquisque fidelium sibi concessum donum omnibus impertire debet. Nam sciendum, quia unusquisque in Ecclesia alterius donum per caritatem suum efficit. Igitur, ut ostenderet differentiam donorum Dei, subiunxit: Habentes autem donationes, secundum gratiam, que data est nobis, differentes. Donationes dicit dona Spiritus sancti. uolens autem ostendere, quia nullis exigentibus meritis, sed sola Dei gratia, fideles sancti Spiritus dona accipiunt, adiecit: Secundum gratiam. Gratiam fidem dicit: hec enim gratia nobis data est, quoniam nullis exigentibus meritis uocati credidimus. Differentes dicit distantes: differunt enim a se dona Spiritus sancti. Non tamen credendum est,  quod Spiritus sanctus diuisibilis sit, quippe cum Deus diuidi non possit; sed quia uaria sunt eius dona, que fidelibus diuiduntur. Quam differentiam uolens ostendere subiecit: Siue prophetiam. Secundum rationem fidei dicit; quia, prout ratio fidei est, ita et dona sancti Spiritus tribuuntur. Pulchre autem prophetiam primam posuit, quoniam, sicut oculus in corpore, ita hoc donum precellentius omnibus est in Ecclesia. Et pulchre oculo attribuitur, quoniam, sicut oculus longe posita cernit, ita et prophetia longe post futura prospicit. Quod uero dicit: Secundum rationem fidei, in omnibus, que dicuntur inferius, subaudiendum est. Siue ministerium . In ministrando . Ministerium autem dicit eleemosynarum largitionem, quod officium manuum est, siue ministerium uocat predicationis officium. Ut aperiret quod ministerium diceret, adiecit: Siue qui docet in doctrina . Quod officium ori attribuitur. Sed querendum est quare subiunxit Apostolus: Qui exhortatur in exhortando, cum premiserit: Qui docet in doctrina: uidetur enim unum esse. Attamen sciendum, quia sunt nonnulli, qui docent, et polite multa  in unum conferre possunt, sed uim exhortationis non habent. Sunt e contrario qui minus loqui possunt, sed uim exhortationis habent: qui collatis. Scripturarum testimoniis, merentibus, et damna temporalia, uel propinquorum mortes dolentibus magnam possunt adhibere consolationem. Qui exhortatur ergo in exhortando, subauditur, non plus sapiat, quam oportet sapere.

Qui tribuit in simplicitate . Sunt igitur nonnulli, qui in simplicitate non tribuunt, id est, qui sua distribuendo, laudem humanam, et lucrum terrenum querunt. In simplicitate uero illi tribuunt qui pro terrenis celestia, pro caducis mansura, pro temporalibus eterna desiderant. Qui preest in sollicitudine  . Sed quam sollicitudinem prelatos Apostolus admonet  ? Nunquid carnalem, a qua quisque esse debet alienus? Non, sed spiritalem illam, scilicet qua omnis prelatus debet esse sollicitus, ne aliquam ex ouibus sibi commissis per negligentiam perdat. Rursus quid est quod subdit: Qui miseretur in hilaritate? cum paulo superius dixerit: Qui tribuit in simplicitate; uidetur enim idem esse. Sed sciendum, quia sunt qui sua tribuunt, nec tamen miserentur: illi scilicet qui fenerantur, eadem aut paria accepturi. Unde in Euangelio Dominus: uolenti mutuari a te ne auertaris . Illi autem miserentur, qui sua indigentibus distribuunt, nec eadem, nec equalia ab eis recepturi.  Quod Apostolus, non cum tedio mentis, aut angustia, sed in sinceritate cordis admonet faciendum. Unde alibi: Hilarem enim datorem diligit Deus . Dilectio sine simulatione . Illi ergo sine simulatione diligunt, qui Deum ex toto corde, tota mente, tota uirtute, et proximos suos sicut se ipsos diligunt.

Odientes malum, adherentes bono. Cur Apostolus tantopere odium commendat? Scilicet quia est malum odium, quo fratres aliquis odit; est et bonum, quo odimus malum. Idcirco ergo commendat hoc odium, ut mala odientes bono inherere possimus. Ille autem bono adheret, qui bonum opus propter id solummodo agit, ut uite eterne mercedem recipiat.

 Charitate fraterna inuicem benigni  . Charitas est dilectio Dei, et proximi. Ad distinctionem ergo diuine caritatis adiecit Apostolus: Fraternitatis. Et sciendum, quia sicut in generalitate caritas excellentior est omni uirtute, ita et hec specialis caritas omnibus, que ad fraternitatem pertinent, prefertur: et sicut ex illa omnes uirtutes procedunt, ita ex hac omnia, que ad fraternam pertinent honestatem. Benignos autem dicit, humanos, largos. Ut uero ostenderet quid ex hac oriatur, adiunxit: Honore inuicem  preuenientes . Monet ergo nos Apostolus inuicem preuenire dilectionis honore, ut fraternitatis caritas in nobis magis confirmetur.

Sed quid sibi uult, quod subditur: Sollicitudine non pigri, cum superius dixerit: Qui preest, in sollicitudine presit? uidetur enim bis id esse dictum. uerumtamen sciendum, quia superius specialem precepit sollicitudinem, quam soli debent habere prelati; hic uero generalem, quam omnes fideles oportet habere, scilicet, ut solliciti diaboli insidias uitent  . Fidelis enim quisque, animal Dei est: animal autem Dei oculatum esse decet, ut circumquaque prospiciat, ne diabolo capiatur. Hanc sollicitudinem beatus Petrus apostolus docet, inquiens:  Solliciti estote, et uigilate  , etc.

Spiritu feruentes, Domino seruientes . Spiritu feruentes esse monemur, ut igne caritatis accensi, ea agere studeamus, que Deo placeant, ne forte dicatur nobis, quod Dominus in Apocalypsi Laodicie  Ecclesie angelo dicit: Utinam esses calidus, aut frigidus! sed quia tepidus est, incipiam te euomere ex ore meo .

Sed quid sibi uult, quod nos hic specialiter admonet esse Deo seruientes? Sic enim uerba sonare uidentur, quasi qui ea facit, que superius dixerat, non seruiat Deo. Attamen sciendum quia, licet qui precedentia faciunt Deo seruiant, hoc specialiter Apostolus commendare uoluit, hoc admonere, quidquid  agimus, propter nullum terrenum commodum, sed propter Dei tantum seruitutem faciendum, id est, ut illi placere possimus.

Spe gaudentes. Illi spe gaudent, qui gaudium eterne beatitudinis ita habent in spe, quasi iam habeant in re. Et ideo quidquid aduersi patiuntur in hoc seculo, patienter ferunt. Et ob hoc subiunxit Apostolus: In tribulatione patientes. Hinc Iacobus: Omne gaudium existimate, fratres, cum in tentationes uarias incideritis .

Igitur, quia hec nemo consequi potest, nisi continua oratione, subiunxit: Orationi instantes . Et nota, quia non ait tantum, orantes  , sed, orationi instantes. Non enim sufficit ad tempus solum orare, nisi et continue oremus. Unde  in Euangelio Dominus dicit: Orantes omni tempore, ut digni habeamini , etc. Hinc alibi idem Apostolus: Sine intermissione orate .

Necessitatibus sanctorum communicantes. Querendum est cur hoc Apostolus preceperit, cum superius dixerit: Qui tribuit, in simplicitate tribuat; uidetur enim unum esse. At sciendum, quia superius generale opus misericordie commendauit: hic  uero speciale commendat, quod precipuis Christi membris est exhibendum

Animaduertendum uero est, quo uerbo utatur Apostolus; ait enim: Necessitatibus sanctorum communicantes, id est, participantes; ac si aperte diceret: Ea, que uestra sunt, non tanquam uestra et propria, sed tanquam aliena et communia Conditoris dona membris Christi precipuis impertire  .

Hospitalitatem sectantes. Nota quia non precepit hospitales esse, sed hospitalitatem sectari. Hospitalis quippe est, qui uenientes ad se hospites suscipit; hospitalitatem sectatur, qui uillas, et plateas ciuitatis circuit, ne forte aliquis pauperum sine tecto maneat, uel ullam molestiam patiatur.

 Benedicite persequentibus uos. Et est sensus: Iam innouati estis, iam noui hominis gustum percepistis, ideoque maledici esse non debetis: nam ex ore, quo procedit benedictio, maledictio procedere non debet, sicut enim Iacobus dicit : Ex uno fonte dulcis, et amara aqua procedere non potest.

Benedicite, et nolite maledicere. Sed querendum quare subiungat Apostolus: Gaudere cum gaudentibus? Nunquid gaudendum est cum his, qui de bonis temporalibus, et de morte suorum inimicorum letantur? Absit. Sed sciendum, quia est gaudium carnale, de quo Dominus dicit: ue uobis, qui ridetis : est et spiritale, de quo alibi idem Apostolus: Gaudete in Domino semper . Cum  illis ergo gaudendum est, qui de bonis spiritalibus gaudent, et ad hoc laborant, ut nomina ipsorum scribantur in celo, quibus et Dominus dicit: Gaudete, et exsultate, quia nomina uestra scripta sunt in celo .

Flere cum flentibus . Sed nunquid cum his flendum est, qui damna temporalia, aut mortem propinquorum deflent? Non; sed cum his qui, uel sua, uel aliorum deflent peccata, et moras sui incolatus, id est, quod diutius a conspectu sui Conditoris differuntur: qualis erat ille, qui dicebat: Lauabo per singulas noctes lectum meum, lacrymis stratum meum rigabo .

Id ipsum inuicem sentientes . Ac si aperte diceret: Nolite dissidentes esse, sed  que de uobis, eadem sentite de fratribus. Non alta sapientes . Altum sapere est superbire: hec enim sententia illos spiritaliter respicit, qui de suis meritis, et Iudeorum abiectione gloriabantur.

Sed humilibus consentientes. Humiles illos uocat, de quibus Dominus in Euangelio dicit: Beati pauperes spiritu , id est, humiles corde. His nos Apostolus consentientes esse admonet, id  est, ut in colloquio, affabilitate, et consensu, et in omnibus, quibus indigent, subueniendo consentiamus.

Igitur, ut ostenderet quid esset alta sapere, et quomodo humilibus consentire debeamus, subiunxit: Nolite esse prudentes apud uosmetipsos: quo dicto ostendit esse prudentes apud semetipsos, qui alta sapiunt. Et nota, quia non ait tantum: Nolite esse prudentes, ne contrarium uideretur Domini sententie, qui ait: Estote prudentes; sed adiecit: Apud uosmetipsos . Apud seipsos prudentes sunt, qui se pro sua prudentia iactant, qui suam imprudentiam, quasi summam prudentiam deputant; qui de meritis presumunt, aliorumque abiectione gloriantur: illi uidelicet, qui carnis sequuntur prudentiam,  de qua superius ait Apostolus: Prudentia carnis mors est , id est, qui inimico uicem reddunt, maledicenti se maledicunt; ideoque subiunxit: Nulli malum pro malo reddentes. Si enim malum est malum alicui inferre, incomparabiliter maius est malum pro malo reddere: illud enim frequenter ignorantia fit, hoc uero semper studio. His ergo uerbis hoc docet Apostolus, quod Dominus in Euangelio: Si quis te percusserit in una maxilla, prebe ei et alteram . Quo in genere, ut beatus Augustinus dicit, sex sunt differentie: bona pro malis reddere; non reddere mala pro malis; bona pro nobis reddere; mala pro malis; non reddere bona pro nobis; sed mala pro bonis. Quorum duo prima iustorum sunt,  et prius melius: duo uero ultima reproborum, sed posterius est deterius; illa uero media mediocria sunt, et prius bonis propinquum, posterius malis. Mediocriter enim boni, bona pro bonis reddunt, et mediocriter mali, mala pro malis. Nam et lex hoc eis precipit, dicens: Diliges amicum tuum, et odio habebis inimicum tuum . Iubet quippe talionem pro talione reddere, et cetera huiusmodi  . Dominus igitur nolens discipulos suos in his manere, ut eos ad altiora prouocaret, precepit: Diligite inimicos uestros, benefacite his qui uos oderunt . Ut autem ostenderet qui sunt, qui malum pro malo non reddunt, subiunxit: Prouidentes bona non solum coram Deo, sed etiam coram  hominibus. Quicunque mores suos,  et actiones ita componunt, et ordinant, ut a nemine reprehendi possint, hi coram Deo bona prouident; qui uero ita, ut etiam imitabiles ostendant, hi bona prouident etiam coram hominibus: quales fuerunt parentes precursoris Domini nostri Zacarias, et Elisabeth, de quibus legitur: Quia erant iusti ambo ante Deum, incedentes in omnibus mandatis, et iustificationibus Domini sine querela .

 Sequitur: Si fieri potest, quod ex uobis est, cum omnibus hominibus pacem habentes. Pax duos coniungit, ideoque pax, nisi inter duos, esse non potest. Unde idem Apostolus: Christus est pax nostra, qui fecit utraque unum . Preuidens ergo, quia pax inconuulsa seruari non potest ex parte inimicorum, eorum uidelicet, qui a bonis reprehenduntur, temperauit suam locutionem, dicens: Si fieri potest. Preuidebat enim quod fieri non posset, ideoque subiunxit; Quod ex uobis est; ac si aperte diceret: Quia ex inimicorum parte inconuulsa seruari non potest, quod ex uobis est, id est, quantum ad uos est, ex uestra scilicet parte inconuulsa seruetur, ut semper illorum desideretis salutem. Quibus uerbis nequaquam ecclesiasticam disciplinam  interdicit; id est, ut cum uidemus aliquem fratrem lapsum, non eum corrigamus: oportet enim hoc agere, si forsitan illum emendare possimus. Sed quemadmodum cum omnibus hominibus pacem habere possimus, ipse manifestat, cum subiungit: Non uosmetipsos defendentes, karissimi, sed date locum ire. Ira in hoc loco, quamuis hominis possit intelligi, congruentius tamen accipimus iram Dei, id est, uindictam. Cum ergo nosmetipsos non defendimus, duobus modis locum ire damus: uel quia ira inimici sedatur, dum sibi ultionem reddi non uidet, uel quia pro amore Dei patienter aduersa sustinentes, locum Deo relinquimus, ut ipse pro nobis ulciscatur. Attamen non ea intentione malum non facere  debemus, ut Deus puniat inimicum,  sed instare, ut ad pacem conuertatur, et saluetur.

Sed oritur questio, cum Dominus dicat: Diligite inimicos uestros, et Apostolus - Non uos defendentes, karissimi, sed date locum ire: cur, sicut in Apocalypsi legitur: Sancti sub ara Dei clamant: Usquequo, Domine sanctus et uerax, non iudicas et uindicas sanguinem nostrum ? Ne ergo contrarium uideatur, sciendum est, quia sancti non uindictam suorum inimicorum desiderant ad damnationem, sed ad conuersionem; hec est enim uindicta sanguinis illorum, uel certe optant diem iudicii, quo eorum numerus impleatur, et mali puniantur, ut non eis liceat amplius peccare.

Igitur uolens suam narrationem exemplo probare, subiecit: Sicut scriptum est, in libro scilicet cuiusdam  sapientis: Mihi uindictam; ego retribuam, dicit Dominus . Hec uerba Domini sunt, ideoque subaudiendum est: Mihi uindictam relinquite; ego retribuam, id est, uestram patientiam remunerabo, uel pro uobis ultionem reddam: utroque enim modo intelligi potest.

Sed, quia dixerat: Mihi uindictam, etc., ut ostenderet quid agere deberemus, adiecit: Si esurierit  inimicus tuus, ciba illum; si sitit, potum da illi. Ubi potum, aut cibum, non tantum corporalem, sed et spiritalem intelligere debemus, id est, uerbum predicationis: sicut enim corpus uisibili cibo, et potu sustentatur, sic et anima illo spiritali saginatur.

Qui autem hoc agit, qua mercede remuneretur, aperit, subdens: Hoc enim faciens, carbones ignis congeris super caput eius. Omnis preceptiua locutio, si flagitium, et facinus uetat, et utilitatem, ac beneficentiam iubet, figurata non est; si flagitium, et facinus iubere, et utilitatem, ac beneficentiam interdicere uidetur, utique figurata est. Nullus itaque dubitat, quia in his uerbis, quibus ait Apostolus: Si esurierit inimicus, etc., beneuolentie beneficium  commendat, ideoque figurata non est: in eo uero, quod subdit: Hoc enim faciens, carbones ignis congeris super caput eius, maleuolentie facinus commendare uidetur, ideoque figurata est locutio, et spiritaliter intelligenda. Per caput ergo mens designatur, que est precipua in ulteriori homine, sicut in corpore caput; et, sicut cuncta membra geruntur a capite, ita et interius omnia disponantur a mente; per ignem uero caritas designatur; per carbones ignis, idem caritatis ardor  , uelut beatus Augustinus dicit: Urentes penitentie gemitus. Qui ergo inimico suo esurienti cibum, sitienti potum, id est, omnia necessaria subministrat, huiusmodi carbones supra mentem eius congerit: dum enim uidet sibi ab eo, quem odit, necessaria ministrari, uritur gemitibus  compunctionis, cur ei inimicus sit, qui sue miserie subuenit, et dicit: Ego eum persequor; ille me diligit: ego sua rapio; ille, que sua sunt, mihi benigne tribuit: quid restat, nisi ut diligentem me diligam? Ac per hoc sic ad dilectionem prouocatur inimicus. De his carbonibus Dominus per prophetam ad Ierusalem dicit: Habes carbones, sede super eos: ipsi erunt tibi in adiutorium. Quidam uero per carbones intellexerunt supplicia eterne damnationis. Sed qui cum hac intentione inimico necessaria ministrat, ut supplicia illi eterne damnationis accumulet, non illum diligit, sed potius odit. Omnino ergo sciendum est non fuisse hanc Apostoli intentionem, qui hec idcirco iubebat, ut inimicus ad  pacem conuerteretur. Unde et subiunxit: Noli uinci a malo, scilicet impatientie. Ille a malo uincitur, qui impatientie furore uexatus, inimico ultionem aut reddit, aut reddi desiderat. Sed uince in  bono malum, patientie uocat: in bono ergo malum uincit, qui per patientie uirtutem omnia aduersa patienter, et equanimiter tolerat.

Preterea, ne diceret aliquis: Transiui ad gratiam Euangelii; liber sum: nulli subditus esse debeo; propterea Apostolus, ut nichil suis auditoribus deesset, propter bonum pacis, et concordie, subiecit:   Omnis anima potestatibus sublimioribus subdita sit  . Ab excellentiori parte, id est anima, totus homo designatur; sublimiores autem potestates dicit imperatores, reges et principes huius seculi, quibus non subditos esse admonet propter bonum pacis, et concordie, ne nomen Dei, aut doctrina Christi blasphemetur. Unde et coapostolus eius Petrus: Subditi estote omni creature  propter Deum, siue regi, tanquam precellenti, siue ducibus, tanquam ab eo missis . Quod enim ille aperte posuit, propter Deum, hoc iste subintelligi uoluit  . Cur autem subditi esse debeamus, ostendit, subiungens: Non est enim potestas nisi a Deo. Sed cum in libro cuiusdam sapientis scriptum sit: Reges regnauerunt, sed non per me; principes exstiterunt, et non cognoui : quomodo non est potestas, nisi a Deo? Sciendum est ergo, quia sunt que Deus propitius ordinat, et disponit; sunt que iratus fieri permittit. De his ergo, que iratus fieri permittit dicitur: Reges regnauerunt, et non per me, etc. Et in libro Iob: Permittit Deus regnare hypocritam propter peccata populi  ; de his uero, que ipse ordinat, in libro  Prouerbiorum scriptum est: Per me reges regnant , etc. Ac per hoc omnis potestas a Deo est, uel ordinate propitio, uel concedente irato. Notandum etiam, quia non ait: Cupiditas non est, nisi a Deo, sed potestas, quoniam mali cupiditatem nocendi aliis a se habent; potestatem uero nisi a Deo habere non possunt. Neque enim diabolus unam ouiculam Iob contingere posset, nisi Domino permittente; ideoque dicebat: Extende paululum manum tuam , id est, concede mihi ut tentem. Et pulchre subiungitur: Que autem sunt, a Deo ordinate sunt; a bono quippe ordinatore nichil inordinatum relinquitur. Ostendit ergo his uerbis Apostolus manifeste, quoniam omnis potestas, tam apud  paganos quam apud Christianos, a Deo ordinata est, siue propitio, siue irato. Deerat enim timor Dei hominibus; ideoque ne more piscium ab inuicem consumerentur, date sunt potestates etiam malis, ut  boni patientie uirtute probarentur, et mali legibus mundanis cercerentur, et punirentur. Cur autem potestati resistere non debeamus, ostendit, subiungens: Qui enim resistit potestati, Dei ordinationi resistit. Ac si aperte diceret: Deo rebellare nititur, qui a se ordinate potestati contradicit  .

uerum, quia erant nonnulli dicentes: In secularibus negotiis nos subditos esse oportet; in fide autem, et in his, que ad Deum pertinent, nullo modo; idcirco uolens Apostolus ostendere, quia in omnibus subditos esse oportet propter Deum, adiecit: Qui autem resistunt, ipsi sibi damnationem acquirunt. Ac si aperte diceret: Dum ipsi persequendi occasionem tribuunt, suos persecutores excusabiles, et se improbabiles reddunt; ideoque dignam causam mortis habeant,  sed dignum mortis premium accipiunt  . Cur autem principes dati sint, manifestat, subiungens: Nam principes non sunt timori boni operis, sed mali; non enim ideo principes dati sunt, ut eos terreant qui bona operantur, sed qui mala.

Igitur, ut ostenderet uim potestatis, et quare potestas data sit, adiunxit: uis ergo non timere potestatem? bonum fac, et habebis laudem ex illa. Sed forte aliquis dicet: Nunquid sancti apostoli potestatibus subditi fuerunt, qui principibus usque ad mortem restiterunt, ne Christi fidem amitterent? uere subditi fuerunt, quoniam non propter mala opera, sed propter bona persequendi occasionem dederunt  .

Sed quomodo dicitur: Habebis laudem ex illa? Nunquid sancti apostoli laudem a principibus habuerunt,  a quibus interempti sunt? Quapropter sciendum quia non ait per illam, sed ex illa. Circumspexit enim, et temperauit locutionem suam, ac si diceret: Ex ipsa iusta, uel seuiente. Si enim iusta fuerit potestas, habebis laudem ex ipsa etiam laudante; si uero impia, dum propter fidem Christi, et ueritatem  persecutionem pateris, laudem habebis, ipsa occasionem laudis prebente etiam seuiendo; nam peruenies ad coronam martyrii, unde laudem consequaris. Ideo subiungitur: Dei enim minister est tibi in bonum. Dei quippe minister est princeps huius mundi sanctis in bonum, quoniam hac ratione, siue iusta, siue iniqua potestas fuerit, sanctis in bonum laudis ministrat.

Denique, quia premisit: Principes non sunt timoris  boni operis, sed mali, ut hoc apertius demonstraret, subiecit: Si autem malum feceris, time; scilicet, quia princeps ad hoc potestatem accepit, ut eos puniat, qui malum operantur. Unde et subditur: Non enim sine causa gladium portat, id est, non sine causa utitur potestate: gladium quippe uocat potestatem. Et ut apertius ostenderet cur timendum esset ei qui malum operatur, adiecit: Dei enim minister est, uindex in ira ei qui malum agit. Ministrum principem uocat, qui a Deo potestatem accepit, ut in eos uindicet qui malum operantur.

Sed querendum quare Apostolus toties mentionem facit potestatis, et ministrorum Dei, ire, atque uindicte. Scilicet, ut ostendat quia Deus non uult hec per suos exhiberi pontifices, sed per seculares potestates  :  alia quippe est causa Ecclesie, alia prouincie  . Nam prouincie administratio terribiliter est agenda, Ecclesie uero mansuetudo clementer commendanda  . Huius autem loci sensum uerba Irenei  manifeste demonstrant. Refert enim quia cum uenisset Dominus Capharnaum, interrogauit Petrum: Reges terre, a quibus accipiunt tributum, uel censum? a filiis suis, an ab alienis? Qui cum dixisset, ab alienis, inquit Dominus: Ne ergo scandalizemus eos; uade ad mare, et mitte hamum, et eum piscem qui primus ascenderit tolle, et aperto ore eius, inuenies staterem: illum sumens da eis pro me et pro te . Nam qua intentione Dominus precepit censum Petro reddere  , ea Apostolus monuit suos adiutores omnibus sublimioribus  potestatibus subditos esse; propter pacis scilicet, et concordie bonum. Unde hic quoque subiungit: Ideoque necessitate subditi estote, etc. In fide namque Christi non est distinctio Iudei aut Greci domini aut serui, masculi et femine, sed in quantum fideles sunt, omnes unum sunt. Attamen, quia oportet ut fideles per uiam presentis uite ad patriam eterne hereditatis perueniant, necesse est ut in ordine huius uite subditi sint sublimioribus potestatibus, ne occasionem persequendi demus, et nomen Dei et doctrina blasphemetur. Et hoc est quod dicit Apostolus, necessitate. Igitur, quia erant qui propter hoc solum subditos se esse oportere dicebant, ne occasionem persequendi darent, et punirentur, ideo subiungit: Non solum propter iram, id est uindictam, sed etiam  propter conscientiam, id est propter eius amorem cuius precepti uultis esse impletores: et pura quidem mente idipsum facere debetis, non ad oculum seruientes, et quasi hominibus placentes , sed Deo, qui probat corda uestra  . Et quoniam premisit: Dei minister est, uindex in ira ei qui malum agit, idcirco subiunxit: Ideo enim et tributa prestatis; id est, ne persequendi occasionem detis. Ministri enim Dei sunt, in hoc ipsum seruientes. Ministros Dei principes uocat, quibus a Deo collata est potestas ad exigendum tributum. Unde et generaliter eos exhortans, subiecit: Reddite ergo omnibus debita;  cui tributum, tributum; cui uectigal, uectigal. Tributum, ut quidam uolunt, a tribuendo dicitur. Est enim census, aut redditus qui exigitur a colonis, uel  territoriis; reuera autem tributum a tribubus dicitur. Romani siquidem mundum in tres partes diuiserunt, Asiam, Africam et Europam, quibus qui preerant tribuni uocabantur, et qui censum soluebant, tributarii. uectigal autem a uehendo dictum est; est enim census fiscalis. Et est sensus: iuxta propriam dignitatem omnibus debita soluite: si imperator est, si rex est, si princeps, si magister, si dominus, si pater, uel quidquid huiusmodi: id est, imperatoribus, regibus, principibus, tributa et uectigalia; magistro et patri, honorem; domino timorem. Et hoc est quod subditur: Cui timorem, timorem; cui honorem, honorem. Sed quia longum erat per singula enumerare, ideo generaliter uniuersa complectens, subiunxit: Nemini quidquam debeatis; id est, omnibus  iuxta dignitatem debita reddite. uerum, quia bonum caritatis non semel, sed continue reddendum est, intulit: Nisi ut inuicem diligatis; ac si diceret: Hoc dilectionis bonum semper uobis inuicem persoluatis necesse est, quia quo amplius redditur, tanto magis augetur. Et ut ostenderet quantum bonum sit dilectio, subiecit: Qui enim diligit proximum, legem impleuit.

Sed cum Dominus in Euangelio post commendatam dilectionem Dei et proximi dicat: In his duobus mandatis tota lex pendet , quomodo Apostolus eum qui proximum diligat, legem implere dicit? Ne ergo uideatur contrarium, animaduertendum est quia non ait Apostolus, totam legem, sed tantum, legem illam, uolens intelligere que proximi  iubet dilectionem. Quod si totam legem intelligi uoluit, nec sic contrarium est. Qui enim diligit Deum, diligit utique proximum, quoniam ipse iubet diligere proximum; et qui proximum diligit, utique diligit et Deum, quoniam eius implet preceptum. Ipse autem in Euangelio dicit: Qui diligit me, mandata mea seruabit . Ut autem ostenderet quam dixerit legem, adiecit: Nam non occides , non adulterabis, non furaberis, non concupisces, non falsum testimonium dices. Et quia non omnia commemorauit, que ad  dilectionem proximi pertinent, ideo generaliter subdidit: Et si quod est aliud mandatum , in hoc uerbo instauratur, id est, in uerbo dilectionis impletur. Unde et continuo ipsum uerbum intulit, dicens: Diliges proximum tuum sicut te ipsum. Ut autem ostenderet quomodo impleat legem, qui diligit proximum, subiunxit: Dilectio proximi malum non operatur. Quicunque sancte et pie ita proximum ut se diligit, peccandi occasionem non habet; nam quia non uult ut sua uxor corrumpatur, ipse non corrumpit alterius, quia non uult occidi, nec ipse querit occidere proximum. Sic et per cetera. Proximum omnem hominem dicit cum quo peccare possumus.

 Plenitudo ergo legis est dilectio. Si caritas iuxta uocem Apostoli plenitudo legis est, et sicut Ioannes dicit, Charitas Deus est , ergo et plenitudo legis Deus est, qui dixit: Non ueni soluere legem, sed adimplere . Poterat fortasse ad hec aliquis dicere: Apostole, quis in mortali corpore constitutus potest implere quod dicis; id est, ut proximum diligendo nullum malum operetur? Ideoque subiungit Apostolus: Et hoc scientes tempus  . Et congrue hoc tempus aptum esse dicit ad bonum operandum, quia post hanc uitam tempus erit unicuique a Deo recipiendi quod gessit. Unde Dominus per prophetam: Tempore accepto exaudiui te, et in die salutis adiuui te , quod  exponens Apostolus ait: Ecce nunc tempus acceptabile, ecce nunc dies salutis . Ad quid autem dixerit hoc tempus aptum, aperitur cum subditur: Quia hora est iam nos de somno surgere; ac si diceret: Diu quidem iacuistis in somno infidelitatis, corporis ignauie, et ceterorum uitiorum. Hora est iam surgere. Cur autem iam hora sit, ostendit: Nunc enim propior est nostra salus, quam cum credidimus. Et est sensus: quia dies iudicii aduenit, et nostre uite finis appropinquat, ideo proprior est nunc nostra salus, quam tunc, cum credidimus, quia quo preterita crescunt, eo minuuntur futura. Salutem uero non temporalem dicit, sed eternam: quam perfecte quidem fideles percipiunt, cum e corporibus exeunt, perfectius tamen percipient cum a  mortuis resurrexerint.

Sequitur: Nox precessit, etc. Iste sanctus Apostolus, Euangelium predicando, pene totum orbem terrarum circumiuit, et quia uidit cum in tenebris infidelitatis et reliquorum uitiorum iacere, exclamauit: Nox precessit, scilicet antique cecitatis, id est infidelitatis; dies autem appropinquauit eterne salutis, id est dies fidei et ceterarum uirtutum, qui tunc aduenit, cum Christus per mysterium Incarnationis in mundo apparuit, cuius fidei luce infidelitatis tenebre sunt effugate. Et quia premisit nox  precessit, idcirco exhortans subiungit: Adiiciamus ergo opera tenebrarum; id est, infidelitatis et ceterorum uitiorum. Rursus quia premisit dies autem appropinquauit, ideo hic quoque subditur: Induamur arma lucis, id est, fidem, spem, caritatem, et reliquas uirtutes, que bene arma dicuntur, quoniam his gladiis arma diaboli superantur. Unde alibi Apostolus: Induite uos armaturam Dei, ut possitis resistere aduersus insidias diaboli, et in omnibus perfecti stare . Lucis autem arma ideo dicuntur, quoniam uita fidelium in comparatione infidelium lux est et dies; sed hic dies permistas habet tenebras quoniam militia est uita hominis super terram ; tunc autem sine omnibus tenebris erit, cum electi eternitatis luce perfruentur.  Ut autem ostenderet quomodo indui debeamus arma lucis, subiecit: Sicut in die honeste ambulemus. Ubi querendum est quare addidit sicut in die. Scilicet, quia qui per noctem ambulant, solent distincti, et incompositi ire: quidam etiam nudi, quoniam non uidentur ab aliis; qui uero per diem, omnimodo se componunt, ne inspectorum oculos offendant. uoluit ergo ostendere, quia necesse est, ut sic nos bonis operibus adornemus, et in splendore uirtutum incedamus, ne Dei inspectoris nostri oculos offendamus; id est, in bonis operibus, non humane laudis appetitum, non lucra terrena, sed hoc solum queramus, ut illi placeamus. Igitur, quia hortatus est, ut abiiceremus opera tenebrarum, ut ostenderet que essent, subiecit: Non in comessationibus, etc. Comessatio  dicitur, quasi mense collatio: que tum fit, cum a diuersis diuersa, uel a multis multa in unum conferuntur, ut simul epulentur. Inter cetera autem multa uitia, ex comessatione ebrietas nascitur; ideoque mox addit: Et ebrietatibus. Sursum quia ex ebrietate libido generatur, adiecit: Non in cubilibus. Cubile a cubando, id est, a fedo concubitu dicitur, quod magis feris, et bestiis congruit quam hominibus ratione utentibus. Igitur, quia in cubilibus patrantur immunditie et fornicationes, adiecit: Et immunditiis  . Non in contentione. Contentio est animositas mentis, id est furor animi, ex qua, quia sepe nascitur inuidia, aut dolus, idcirco subiungitur: Et emulatione, uel ut quedam exemplaria habent, dolo.

 Sed querendum est quare Apostolus quatuor carnalibus uitiis duo spiritalia coniunxit, id est, contentionem, et inuidiam. Scilicet, quia ostendere uoluit quoniam et hec duo, nonnisi qui carnales sunt, operantur. Attamen sciendum, quia beatus Augustinus tria solum uitia hoc loco commemorasse Apostolum dicit: Nam comessationem et ebrietatem unum accipit; similiter cubilia et immunditias, ita etiam contentionem et emulationem; ideoque illum hec tria tantum commemorasse dicit, quoniam ex his, uelut radice, omnis uitiorum pullulat seges. Rursus  ut ostenderet que sint arma lucis, aut in quo sint, adiunxit: Sed induite Dominum Iesum Christum; hoc est in die honeste ambulare. Dominum Iesum nos monet induere; id est, fidem, ueritatem, et cunctas uirtutes, que in Christo interpretantur. Sed quia hec arma induere non potest, qui curis secularibus implicatur, adiecit: Et carnis uestre curam ne feceritis in desideriis.  Preuidit quippe Apostolus, quia sine cura carnis homo subsistere non potest, ideoque adiecit: In desideriis. Ac si diceret: Fieri non potest ut carnis curam non faciatis: si ergo feceritis, non in desideriis, id est, non in concupiscentiis, uel ut desideriis uestris satisfaciatis. Quo dicto euidenter insinuat, quoniam cura carnis habenda est in necessariis, adimenda autem  in superfluis. Et hoc est, quod Dominus in Euangelio dicit: Nolite solliciti esse in crastinum ; ubi beatus Hieronymus: Labor exercendus  est, sollicitudo tollenda.

Preterea sciendum, quoniam gentiles credentes, adeo fortes et perfecti erant in fide, ut omnia munda crederent; ideoque etiam illis uescebantur, que prohibita sunt in lege, scientes ea sub figura prohibita: Iudei autem credentes infirmi erant, nec aliis uesci licitum putabant, preter que in lege precepta sunt. uidens ergo Apostolus hanc dissentionem, ut eos ad pacem reuocaret, subiecit:  Infirmum autem in fide assumite. Gentibus enim hoc dicebat, que adeo firme erant in fide, ut omnia crederent munda; et est sen us:  Infirmum Iudeum in fide, id est, non omnia munda putantem, in consortium uestrum assumite: si forte in fide proficiat, et ne iudicetis eum reprobum, et imperfectum. Et hoc est quod sequitur: Non in disceptationibus cogitationum; id est, non ut cogitationes eius diiudicetis, de quibus solus iudicat Deus. Elegit quippe Apostolus, ut eius infirmitas portaretur, quatenus in fide proficeret, ne forte scandalizatus in fide recederet. Unde et subiecit: Alius quidem se credit manducare omnia; hoc enim de gentili dicit, qui omnia licita, et munda credebat: uocatio namque Dei nullos prohibet cibos, sed ratio abstinentie etiam a licitis abstinere.

Qui autem infirmus est, olera manducet. Hoc de Iudeo dicit, qui in fide infirmus, ea tantum munda  credebat, que in lege non sunt prohibita; et est sensus: Ea tantum manducet, que sibi suauia, et legis precepto concessa credit, sicut olus. Unde et subditur: Is qui manducat, non manducantem non spernat; id est, gentilis, qui omnia credens munda, manducat,  non manducantem Iudeum, id est, non omnia munda credentem, non spernat, sed equanimiter toleret, quatenus in fide proficiat.

Et qui non manducat, manducantem non iudicet: Id est, Iudeus, qui non omnia munda credens, non  omnia manducat, gentilem omnia munda credentem et manducantem non iudicet, id est, non condemnet, non malum de illo existimet. Sunt enim quedam facta, que dubium est quo animo fiant; quia et bono, et malo animo fieri possunt: et idcirco in his iudicium sumere non debemus, quod nobis in illis permittitur, que quo animo fiant, uideri possunt ut furta, stupra, blasphemie et cetera huiusmodi.

Erant igitur eo tempore qui a carnibus et uino se abstinebant: erant et qui utebantur; ideoque diiudicabantur ab inuicem. Ergo quia, cum essent homines mortales, de rebus dubiis, id est, que et simplici, et non bono animo fieri poterant, in occulta cordis, de quibus Deus tantum iudicat, uolebant ferre sententiam; idcirco dicit Apostolus: Is,  qui manducat, non manducantem non spernat; et qui non manducat, manducantem non iudicet. De dubiis quippe iudicare non debemus, maxime ut condemnemus, ne forte temerarium iudicium incidamus. Unde alibi: Nolite ante tempus iudicare . Et Dominus in Euangelio: Nolite iudicare, ut non iudicemini .

Cur autem nec Iudeus sit spernendus, nec gentilis iudicandus, ostendit, subiungens: Deus enim illum assumpsit, id est, elegit, et sua gratia ad fidem uocauit. Propter quod et subditur: Tu quis es, qui iudices alienum seruum? Ac si diceret: Quia Deus illum assumpsit, seruus est Dei: tu ergo, cum sis fragilis, et occulta cordis cognoscere non possis, quis es, ut Dei seruum iudices. Unde adiecit: Suo  Domino stat, aut cadit  ? Stat scilicet fortis, quoniam in fide perseuerat: cadit autem infirmus, sed fortis Domini gratia stat; infirmus uero sua fragilitate cadit. Et nota, quia, cum generaliter loqueretur de omnibus regeneratis, subito respexit ad predestinatos, et addidit: Stabit autem; scilicet quia predestinatus quisque diuina gratia adiutus, in fide perseuerabit. Et ne sibi predestinatus tribueret, quod stat, adiunxit: Potens est enim Deus statuere illum. Ac si diceret: Cuius gratia stat, potens est et tribuere perseuerantiam, ut perseuerantissime est. Statuere dicit, id est, in fide corroborare. Aliter: Illum, id est infirmum, qui cecidit, potens est Deus statuere, id est, restituere in pristinum gradum. Et sciendum, quia erant nonnulli eo tempore,  qui semper abstinentie uacandum docebant; alii autem, qui tantum per interualla temporum. uidens autem Apostolus hanc uarietatem inter credentes, subiunxit: Nam alius iudicat diem inter diem; alius iudicat omnem diem. Diem iudicat inter diem, qui aliud tempus ieiunio deputat, aliud perceptioni ciborum, omnem diem, qui omni tempore precipit abstinendum. Nam, ut superius dictum est, uocatio Dei nullos prohibet cibos; ratio uero abstinentie, etiam a licitis quibusdam semper monet abstinendum. Sed hunc locum quidam profundius intellexerunt,  ut non tantum ad personas hominum. sed ad personas Dei et hominum referantur, ut qui iudicat diem inter diem, sit homo; qui autem iudicat omnem diem sit Deus. Homo quippe diem inter diem iudicat; quia hoc solummodo iudicat  , quod in presenti uidet: nam qualis quisque sit hodie, uidet; qualis autem futurus sit, ignorat, ut eum, quem hodie uidet malum, cras non dubitet posse diuina gratia fieri bonum: Deus autem iudicat omnem diem; quia prescientia sua omnia nouit, etiam antequam fiant, et qualis quisque sit hodie, qualis futurus sit. Igitur quia uidit Apostolus illam uarietatem, quam diximus inter credentes, et quoniam utrumque acceptabile est Deo, subiunxit: Unusquisque in suo sensu abundet. Hunc locum nonnulli  ita intellexerunt: unusquisque quod sibi sufficere decreuerit, abundanter operetur. Sed nunquid hereticus, nunquid schismaticus, nunquid malus catholicus hoc operari debet, quod sibi credet sufficere? Absit. Sic ergo accipiendum est: Unusquisque sicut suo sano sensui intellectus a Deo concessus est, sic operetur; ac si apertius diceret: Unusquisque que credenda, et confitenda, et agenda iuxta instituta, et exempla sanctorum cognoscit, hec abundanter operetur; quatenus in his se exercendo, ad maiora perueniat, que prius non intellexit.

Sequitur: Qui sapit diem, Domino sapit. Diem sapit qui, qualis aliquis sit, hodie uidet: qualis autem cras futurus sit, non agnoscit; id est, qui ea  tantum sapit, que in presenti uidet; et Domino sapit, quia illo largiente hoc ipsum intelligit. Aliter: Diem sapit, et Domino sapit, qui non propter hominem, sed propter Dei amorem ieiunat

Et qui manducat, Domino manducat. Hoc de gentibus dictum est. Et est sensus: Gentilis, qui omnia manducat, Domino manducat, quoniam Domino laudes refert, cuius gratia factum est, ut omnia munda crederet. Et hoc est quod sequitur: Gratias enim agit Deo.

Et qui non manducat, Domino non manducat. Hoc Iudeis dicit; ac si diceret: Iudeus, qui non omnia munda credit, et idcirco non omnia comedit, Domino ieiunat, quoniam gratias agit Deo, cuius donum est, quod abstinet ab his, que in lege sunt prohibita. Et  hoc est, quod subditur: Et gratias agit Deo. Sic autem dictum est: Domino manducat, sicut in psalmo: Annuntiabitur Domino generatio uentura ; id est, ad laudem Domini; ac si aperte diceret: Illi, qui generationem uenturam annuntiabunt, Domino, non sibi placebunt. Ostendit namque Apostolus, quoniam tunc laudabiliter bonum aliquod agitur, cum in eius laudem fit, cuius gratia donatur ut fiat  . Nemo enim nostrum sibi uiuit, et nemo sibi moritur. Nemo sibi uiuit, quia nullus a se ipso uitam habet. Unde alibi idem Apostolus: In  ipso enim uiuimus, mouemur et sumus . Omnia quippe Deus propter homines condidit: hominem autem ad se laudandum creauit; et idcirco nemo nostrum sibi moritur, quoniam mortuus quisque fidelis a laude Dei non cessabit. Quomodo ergo scriptum est: Non mortui laudabunt te, Domine . Quapropter sciendum, quia illi mortui Dominum non laudant, qui tales sunt, qualis ille, de quo scriptum est: A mortuo, quasi non sit, perit confessio . Illi autem mortui magis Dominum laudaut, qui tales sunt, qualis ille, de quo Dominus dicit: Qui credit in me, etiamsi mortuus fuerit, uiuet; et omnis, qui uiuit et credit in me, non morietur in eternum ; et qualibus dicit Apostolus: Mortui enim estis, et uita  uestra abscondita est cum Christo . Aliter: Nemo nostrum sibi moritur; quia quicunque uitiis moritur, non sibi, sed Deo moritur, cuius gratia accepit, ut moreretur. Unde superius ait: Quicunque baptizati sumus in Christo Iesu, in morte ipsius baptizati sumus . Similiter quicunque uiuit uirtutibus, non sibi, sed Deo uiuit; quia ad eius laudem uiuit, cuius gratia factum est ut uiueret. Unde superius ait: Ut quomodo surrexit Christus a mortuis per gloriam Patris, ita et nos in nouitate uite ambulemus . Beatus uero Gregorius hunc locum ita exponit: nemo nostrum sibi uiuit, et nemo nostrum sibi moritur; quoniam quicunque bonus est, et quicunque malus, non sibi tantum est, sed et aliis, quibus aut bene, aut male uiuendi  prebet exemplum.

Et ut aperte demonstraret quare hoc premiserit, subiunxit: Siue enim uiuimus, Domino uiuimus: siue morimur, Domino morimur. Siue ergo uiuimus, siue morimur, Domini sumus. Domini sumus, quia pretio sanguinis eius redempti: unde mox subditur: In hoc enim Christus mortuus est, et resurrexit, etc.  Ac si diceret: Propter hoc enim Christus passus est, ut pretio sanguinis sui fideles redimeret, et mortuorum simul, et uiuorum dominaretur. Dominatur igitur uiuorum, quoniam in eis habitat per gratiam, eosque regit, et gubernat; dominatur et mortuorum, quoniam simul cum eo regnant in celis, de quibus scriptum est: Beati mortui qui in Domino moriuntur .

 Denique, ut terreret eos, qui se inuicem spernebant et condemnabant, adiunxit: Tu autem quid iudicas fratrem tuum? Quod utique Iudeo dicit: Aut tu quid spernis fratrem tuum? Hoc utique ad gentilem dicit. Sed quia maius malum est iudicare, quam spernere, idcirco, relicto preuentionis malo, temeritatem iudicii exaggerat, subdens: Omnes enim astabimus ante tribunal Christi; et est sensus: Qua temeritate audetis iudicium Dei preuenire, et de occultis iudicare, cum omnes astabimus ante tribunal Christi? Ut autem aperte ostenderet, quale futurum sit illud iudicium, idcirco sumpsit formam  terrene similitudinis, dicens: Astabimus ante tribunal; reges quippe terreni aliquid iudicaturi eminentiorem locum conscendunt, unde omnes contemplentur, ut qui condemnandi sunt, latere non possint, neque qui premium accepturi; et ille locus proprie tribunal dicitur, eo quod inde tribuantur precepta uel iudicia.

Apostolus itaque, ut ostenderet quoniam nullus illud iudicium euadere poterit, idcirco ipsam iudiciariam sedem, tribunal appellauit; omnia quippe peccata manifesta erunt non solum oculis Dei, sed omnium hominum: nam ipse iudex uenturus est non solum operum, iuxta illud: Recipiet unusquisque propria corporis sui, prout gessit , sed etiam et cogitationum, secundum quod ipse  Apostolus alibi dicit: Nolite ante tempus iudicare, quousque ueniat Dominus, et illuminet abscondita tenebrarum , etc. Et Dominus in Euangelio: Nihil opertum, quod non reueletur; neque occultum, quod non sciatur : nichilominus et locutionum, quia, sicut ipse in Euangelio dicit: De omni uerbo otioso reddet homo rationem in die iudicii . Et ut suam narrationem exemplo confirmaret, subiunxit: Sicut scriptum est:  uiuo ego, dicit Dominus , etc. Hec uerba Filii Dei sunt. Preuidit quippe propheta Dominum ad iudicium uenturum; ideoque in uoce eiusdem dixit: uiuo ego; ac si diceret: uiuo per immortalitatem, quia mortuus sum per carnis dispensationem. Quoniam  mihi flectet omne genu. Per genuflectionem humiliatio mentis designatur, quia omnis creatura subiicitur Deo.

uoluit autem propheta Dominum ostendere eminentiorem omnibus creaturis; ideoque in eiusdem uoce ait: Quoniam mihi flectet omne genu. Hinc alibi idem Apostolus: In nomine Iesu omne genuflectatur; et omnis lingua confitebitur Deo . Hic a parte totum ostenditur: omnis lingua, id est, omnis creatura, non humana tantum, sed etiam angelica. Non tamen quod angelica creatura corpus habeat corruptibile, cuius lingua Deo confiteatur, sed per angelicas linguas, occultas et secretas laudes intelligimus, quas angeli referant Deo: nam quia ore per linguam laudamus, recte ipsa laus lingue  ascribitur.

Sed, quia dixerat: Omnes astabimus ante tribunal Christi, ut ostenderet quid illic acturi simus, adiunxit: Itaque unusquisque nostrum pro se rationem reddet Deo. Et est sensus: Qua temeritate Dei iudicium preuenire audetis, et uos inuicem iudicare, cum unusquisque ante tribunal Christi pro se rationem Deo redditurus sit? Unde continuo subditur: Non ergo amplius inuicem iudicemus; ac si diceret: Hactenus, quia forsitan iudicem non agnouistis, ideo uos inuicem iudicastis: quia ergo iudicem agnoscitis. non uos ulterius temere diiudicetis.  Et ut eos facilius flecteret ad id quod suggerebat, idcirco suam personam associauit, dicens, iudicemus.

Sed hoc iudicate magis, ne ponatis offendiculum fratri, uel scandalum. Notandum, quia supra iudicium condemnationem significat; hic uero, discretionem. Et est sensus: Hoc statuite et decernite, ne comedendo ea, que munda et licita creditis, fratri infirmo, id est Iudeo, occasionem detis offendendi, aut scandalizandi. Igitur, quia poterat gentilium aliquis dicere: Apostole, quia sic interdicis omnia comedere, ergo et tu non omnia munda putas. Idcirco subiunxit: Scio  . Nec hoc solum sufficit, sed addidit: Et confido in Domino Iesu. Ut enim arctius eorum cordibus inculcaret, quod dicebat,  ideo hoc adiecit. Quid autem sciret et confideret, ostendit: Quia nichil commune per ipsum. Ac si aperte diceret: Non propterea prohibeo, quia putem immunda, sed ne ponatis offendiculum fratri, uel scandalum: hoc enim uerbum, id est commune, Iudei pro immundo accipiebant: unde animalia, que per legem concessa sunt ad edendum, munda; reliqua autem communia uocabant: uasa etiam, quibus utebantur sacerdotes in templo, sancta dicebantur, et ad eorum comparationem, cuncta immunda, id est, communia. Attamen uim huius sermonis non intelligebant: nam cum animalia et uasa communia uocarent, id est immunda; se communes esse non intelligebant. Sicut enim uasa reliqua, ad comparationem eorum, quibus utebantur sacerdotes  in templo, communia dicebantur; sic anima peccatrix, ad comparationem sancte et pie anime, communis uocatur; quia non est unius Domini, sed multorum, id est, uitiorum, et demonum famula. Per ipsum dicit, id est, per Christum: nichil enim commune per ipsum, quoniam a bono Deo, omnia bona et munda creata sunt: unde in Genesi legitur: uidit Deus cuncta, que fecit, et erant ualde dona . uidetur ergo his uerbis Apostolus legem accusare, que docet quedam esse immunda. Sed absit. Imo ostendit, quia, que prohibita sunt, sub figura utique sunt prohibita. Et sciendum, quia sepe conscientia uniuscuiusque rem immundam sibi mundam facit, uel econtrario: uerbi gratia, si idolothytum in macello uendatur, et  quis emens nescius comederit, conscientia sua sibi mundum; econtrario qui aliquid immundum iudicat, illi utique immundum est. Et hoc est, quod sequitur: Nisi ei, qui existimat quid commune esse, illi commune est. Ut autem ostenderet quare premiserit: Hoc iudicate magis, ne ponatis offendiculum, uel scandalum  , subdidit: Si enim propter escam frater tuus scandalizatur  ; iam non secundum caritatem ambulas; id est, si ea, que licita et munda credis, propterea sumis, ut frater tuus scandalizetur: non secundum caritatem ambulas, quia  non illum imitaris, qui de celo ad terras descendit, et pro eo suum sanguinem fudit. Unde continuo subditur: Noli cibo tuo illum perdere, pro quo Christus mortuus est. Ac si patenter dicat: Cibo tuo illum perdis, quem saluare poteras, nisi coram eo sumeres. Quo dicto ostendit, quoniam quicunque pereunt et saluari poterant, ab illis utique perduntur, a quibus poterant saluari. Denique quia nomen Christi blasphematur, dum aliquis cibo fratrem suum perdit, idcirco exhortando subiunxit: Non ergo blasphemetur bonum nostrum. Bonum appellat donum fidei et cunctarum uirtutum, uel certe nomen Dei, preter quod non est aliud nomen sub celo, in quo nos oporteat saluos fieri . Siue bonum uocat, Euangelii gratiam. Hoc bonum nostrum  est, cum accipimus: Dei autem, quia ab eo datur. Sequitur: Non enim est regnum Dei esca, et potus. Esca et potus non sunt regnum Dei, quia non perducunt ad regnum Dei, neque permanebunt in ipso: caduca quippe sunt; et uix nobis ad presentem uitam sufficiunt. Sed iustitia, et pax, et gaudium. Hec enim sunt regnum Dei; quia precipua dona sunt, per que possumus peruenire ad uitam eternam. Iustitia dicitur, quasi iuris status. Iustitia ergo est, cum unicuique proprium ius tribuitur. Iustitia igitur Dei Christus est, qui nos iustificauit a peccatis et redemit. Unde alibi idem Apostolus: Qui factus est nobis a Deo iustitia, et redemptio ; ipse est et pax, sicut idem dicit: Christus est pax nostra . Gaudium autem  dicit, eterne beatitudinis: nam gaudium in temporalibus abusiue dicitur: in spiritalibus autem, proprie; unde in spiritalibus sine adiectione ponitur. Gaudium itaque dicit contemplationem presentis uultus Dei. Unde in Euangelio Dominus: Hec est uita eterna, ut cognoscant te uerum Deum, etc. . Et quia hec dona absque gratia sancti Spiritus nemo habere potest, idcirco subiunxit: In Spiritu sancto.

Sequitur: Qui enim in hoc seruit Christo, acceptus est Deo et probatus hominibus. In hoc dicit, id est, in Spiritu sancto. Qui enim in eo seruit, seruit uerbo sapientie, caritati; ac per hoc placet Deo, et acceptus est hominibus; quia hec dona tam precipua sunt, ut eis nemo possit derogare; ideoque manifestatus  est esse perfectus coram Deo et coram hominibus.

Igitur, ut eos ad pacis et concordie bonum prouocaret, subiunxit: Itaque que pacis sunt, sectemur. Ubi notandum quia non ait, sectamur; sicut et superius: Hospitalitatem sectantes : pacem quippe habet, et sequitur, qui mores suos, et actiones ita componit et regit, ut a nemine reprehendi possit: sectatur uero pacem qui ita se componit et regit, ut eius exemplo alii proficiant et edificentur in bono. Unde hic quoque subiungitur:  Et que edificationis sunt in inuicem  .

Noli propter escam destruere opus Dei. Hec uerba ita sonare uidentur, ac si esca non sit opus Dei. Sed sciendum, quia opus Dei est, quoniam subsistit. Attamen longe aliud est, quod propter se; et aliud, quod propter aliquid aliud Deus creauit. Esca enim non propter se, sed propter hominem creata est; homo uero propter se, quia ad laudandum Deum. Et idcirco ex omnibus terrenis creaturis hominem specialiter Apostolus uocauit, uel ipsius salutem et redemptionem. Propter escam ergo opus Dei destruitur, cum homo infirmus ex cibo alterius scandalizatur. Et quasi diceret aliquis: Dum sic interdicis nos omnia percipere, uideris etiam tu ea immunda  iudicare, subiecit: Omnia quidem munda; ac si diceret: Non ideo prohibeo, quia immunda iudicem, quoniam a mundo, et bono Deo creata immunda esse non possunt, sed, ne coram infirmo sumentes occasionem detis scandalizandi. Et hoc est, quod sequitur: Sed malum est homini, qui per offendiculum manducat. Bonum est non manducare carnem, et non bibere uinum, neque in quo frater tuus offendit  , aut scandalizatur, aut infirmatur. Quid est quod Apostolus abstinentiam, quasi summum bonum commendat, cum summum bonum non sit? Omne enim bonum, quod et mali habere possunt, non est summum, sed mediocre bonum. Sed sciendum quia, etsi abstinentia non sit summum bonum, tamen caritatem erga proximum seruare, et eum non  scandalizare, summum bonum est: quod ut commendaret Apostolus, ait: Neque  in quo frater tuus offendit, id est, peccat, aut scandalizatur, id est, a fide recedit, aut infirmatur, scilicet in eadem fide. Notandum est autem quia non ait: Bonum est manducare carnem, ne uoracibus daret occasionem dicendi abstinentibus: Carnem manducate, quoniam Apostolus precepit: ac per hoc laxatis abstinentie frenis, barathrum edacitatis inciderent. Cum ergo intentio Apostoli fuerit loqui de cibis solummodo, cur intulit: neque bibere uinum? uidelicet, ne ebriosis daret occasionem dicendi: Bibite, quoniam Apostolus a carne tantum monuit abstinere, sicque in uitio ebrietatis se exercerent. Sed nunquid condemnat Apostolus  creaturam? Absit. Imo ostendit, quia coram infirmo fratre sumenda non sunt, que illi offendiculum, aut scandalum ponant. Unde et subditur: Tu fidem habes penes temetipsum; habe coram Deo  ; ac si diceret: Sufficit tibi per fidem omnia munda credere: oportet etiam, ut pro Dei amore coram infirmo fratre non sumas, ne illi scandalizandi occasionem tribuas: et hoc est quod dicit: Habe coram Deo: et hoc est quod sequitur: Beatus qui non iudicat  semetipsum in eo, quod probat. Ille enim beatus est, qui eo, quod mundum et licitum probat, male non utitur, id est, coram infirmo fratre non sumit, ne ei scandalizandi occasionem det, pro quo ipse iudicetur.

Qui autem discernit , si manducauerit  damnatus est ; quia non est ex fide  .

Omne autem, quod non est ex fide, peccatum est. uidelicet quia sine fide impossibile est Deo placere . uita ergo infidelium, quia non est ex fide, peccatum est  ; quoniam ubi deest cognitio eterne et incommutabilis ueritatis, id  est, diuinitatis, falsa uirtus est, etiam in optimis moribus.

 Igitur, quia poterat aliquis dicere: Quid ad nos, si infirmi sunt? cur nos ob eorum infirmitatem non ea sumamus, que licita credimus? Ad hoc quasi respondet Apostolus: Debemus autem nos firmiores imbecillitates infirmorum sustinere, etc., ac si aperte diceret: Propterea sumere non debetis, ne infirmos fratres scandalizetis. Ut autem facilius eos flectere posset, suam illis sociauit personam. Quod autem se, suosque auditores firmiores uocat, non est arrogantie, sed causa diuine dispensationis factum: nullus quippe infirmorum, maiorum firmitati se iungere auderet, nisi Apostolus suos etiam auditores secum firmiores  diceret. Preterea monet his uerbis, ut qui in Ecclesia infirmis fratribus prodesse possunt in aliquo officio, non se humilitatis causa subtrahant ab officio: et ut infirmos patienter in Ecclesia feramus. Unde alibi: Alter alterius onera portate , etc.

Et non nobis placere, id est, non nostris desideriis satisfacere: non que nostra sunt, querere, sed que Iesu Christi. Cui autem placendum sit, ostendit: Unusquisque nostrum proximo suo placeat. Sed nunquid ad malum agendum? Absit. Ideoque intulit: In bonum, id est, ad patrandum bonum. Quod ut euidentius demonstraret, subiunxit: Ad edificationem.

Denique, ut suorum auditorum animos flecteret,  ipsius Domini subiecit exemplum, dicens: Etenim Christus non sibi placuit, etc. Christus non sibi placuit; quia, cum in diuinitate unigenitus esset Dei Filius, ad terras descendit, ut multos sibi acquireret fratres, quibus Patris sui distribueret regnum. Exinaniuit quippe semetipsum, factus obediens usque ad mortem .

Sed sicut scriptum est , improperia improperantium tibi ceciderunt super me  . Preuidit propheta, quoniam Christus multa opprobria a Iudeis erat passurus; ideoque hoc in eius persona dicebat; et est sensus: Iudeorum infidelium opprobria improperantium tibi, o Pater, super me ceciderunt; quia me inuenerunt, cui exprobrarent. Tibi autem improperantium dicit, quoniam qui detrahit Patri, detrahit et Filio, et qui non recepit Filium, neque Patrem: unde in Euangelio: Qui recipit me, recipit eum qui me misit .

Ut autem ostenderet utilitatem diuine lectionis, subiunxit  : Quecunque enim scripta sunt, ad nostram utilitatem scripta sunt. Omnia quippe, que longe lateque in Scriptura sacra continentur, idcirco scripta sunt, ut ad illorum exemplum nos  informemus et doceamur. Et hoc est, quod sequitur: Ut per patientiam, et consolationem Scripturarum, spem habeamus. Cum enim audiuimus ex Scriptura sacra, quia sancti uiri multa aduersa propter Deum patienter tulerunt, magnam ex ea consolationem accipimus, ut spem habeamus tenendi quandoque in re, quod nunc tenemus in spe.

Igitur ex uerbis suis sumpta occasione, subiecit orationem, que non inferior est benedictione patriarcharum: illa enim carnalis erat, sicut illud: In rore celi et pinguedine terre sit benedictio tua ; hec uero spiritalis est. Ait enim: Deus autem patientie et solatii det uobis id ipsum sapere in alterutrum. Deus patientie et solatii dicitur, sicut caritatis et pacis; eo quod ipse uirtutem  tribuat consolationis et patientie. Id ipsum sapere, id est, non dissentire. In alterutrum, id est, inuicem, uel de alterutro. Quomodo autem eos optauerit unum scire, ostendit, snbiungens: Ut unanimes, uno ore honorificetis Deum, et Patrem Domini nostri Iesu Christi, hoc est, unum animum habentes, et consona uoce glorificetis, non uos, sed Deum. Unde in Euangelio Dominus: Ut uideant opera uestra bona, et glorificent Patrem uestrum . Et quia Iudei ita Deum credebant, ut Filium habere negarent, ait: Et Patrem Domini nostri Iesu Christi.

Igitur, ut eos ad pacem reuocaret, subiunxit: Propter quod, id est, ut id ipsum sapere possitis, suscipite inuicem, scilicet in fide. Et quia mali se et  in malo suscipere possunt, idcirco quomodo se suscipere debeant manifestat: Sicut et Christus suscepit uos; ac si diceret: Ille de celis descendit ad terras: et ut omnes saluaret, carnem nostram suscipere non despexit; uestra scelera non abhorruit: oportet ergo ut faciatis sicut ille fecit, nec uos ulterius aut iudicetis aut spernatis. Et pulchre subditur: In honorem Dei; quoniam Dei Filius in omnibus, que gessit aut docuit, non suam, sed Patris gloriam quesiuit.

Itaque, quia gentiles maxime propter circumcisionem  Iudeos spernebant, subiecit: Dico enim Iesum Christum ministrum fuisse circumcisionis. Ac si aperte diceret: Cur propter hoc Iudeos spernitis, quia nolunt recedere a carnali obseruatione legis, in qua diu permanserunt, cum et Christus minister circumcisionis fuerit? Nam, sicut sacra Euangelii narrat historia, octauo die circumcisus est a parentibus ; quod ideo uoluit, ne dissentire uideretur a Patribus, ac per hoc Iudeis non recipiendi se daret occasionem. Unde et subditur: Propter ueritatem Dei, ad confirmandas promissiones patrum. Quo enim ueritas Dei manifestata est, eo confirmate sunt promissiones de ipso patribus facte. Et sciendum, quia Christus, non carnalis solum, sed et spiritalis circumcisionis minister fuit: nam qui  octauo die circumcisus est a parentibus, tricesimo anno baptizatus est in Iordane a Ioanne Baptista, in quo nobis spiritalis circumcisionis, id est baptismi prebuit exemplum. Preterea sciendum, quia his uerbis ostendit Apostolus Dominum adeo Iudaicum populum dilexisse, ut Filius eius ex illo carnem sumeret, et inter eos corporaliter conuersatus sit. Unde et in Euangelio ipse dicit: Non sum missus nisi ad oues, que perierant domus Isrel . Gentes autem, cum nullam eius haberent cognitionem, sola gratuita misericordia uocauit ad fidem. Unde ipse in Euangelio: Alias oues habeo, que non sunt ex hoc ouili , etc. Ideoque nunc subdit: Gentes autem super misericordia  honorare Deum  ; nam cui plus dimittitur, plus diligit . Quanto magis ergo Deus gentili populo donauit, qui pene ab ipso mundi exordio a cognitione Dei recedens, in idolorum cultura permansit; tanto amplius debitorem illum fecit in laudem sue misericordie.

Ut autem ostendat et Iudeorum et gentium salutem predictam a prophetis, quatuor testimonia  , propter quatuor Euangeliorum libros, in quibus maxime Noui Testamenti doctrina continetur. Ait enim: Sicut scriptum est: Propter hoc confitebor tibi in gentibus . Hec uerba Filii Dei sunt: preuidit namque propheta gentes credituras; idcirco hoc in Filii uoce ad Patrem loquitur. Quod autem dicit, confitebor, intelligendum  est, confiteri faciam: confessio namque, non peccatorum solummodo est, sed etiam laudis. Unde in Euangelio: Confiteor tibi, Pater ; id est, laudo te; sic et hoc loco: Confitebor, id est, laudare te faciam in gentibus: similiter: Et in nomine tuo cantabo, id est, cantare faciam. Quid se cantaturum promittat, hic non ostendit Propheta; alibi uero declarat, dicens: Cantate Domino canticum nouum , id est, noui populi salutem et redemptionem: quod non omnes cantant, qui ore personant, sed qui eo modo  cantant, quo monet Apostolus: Cantantes et psallentes in cordibus uestris Domino . Intus nimirum est gaudium, ubi uox laudis auditur et sentitur: Et iterum dicit: Letamini, gentes. Hoc exemplum Deuteronomio sumptum est; preuidit nempe Moyses gentes ad fidem uenturas, ideoque exhortando dicebat: Letamini, gentes  . Sed ne eas solummodo credituras quis putaret, addidit: Cum plebe eius. Plebem eius illos dicit, qui ex Iudeis crediderunt: Et iterum: Laudate, omnes gentes, Deum . Hic quoque ne aliquis tantum gentiles crederet ad fidem uenturos, subditur: Et magnificate eum, omnes populi. Inter omnes quippe intelligitur et populus Iudeorum.

Et rursus Isaias dicit: Erit radix Iesse . Per radicem Iesse designatur qui ex stirpe Dauid ortus est. Radix enim fuit Iesse: huius radicis arbor Dauid, ex qua processit uirga , id est, beata Maria, que fructum protulit, cum genuit Saluatorem, de quo idem Isaias: Erit fructus terre sublimis : quod tunc factum est, cum Dominus a mortuis resurgens, celos conscendit, de quo fructu et Dauid ait: Terra nostra dabit fructum suum . Interpretatur autem Iesse, est mihi: quicunque igitur de aduentu Filii Dei letatur, congrue dicere potest: Est mihi, subauditur, auditor. Et qui exsurget regere gentes. Surrexit quippe regere gentes; quoniam repulsus a Iudeis propter infidelitatem, gentes uocauit ad fidem, in quibus regnaret per gratiam. In eo gentes sperabunt. Quicunque  enim ex gentibus credunt, omnem suam spem in illo collocant.

Igitur, quia dixit testimonium prophete dicentis: In eo gentes sperabunt, ex ipsis uerbis, sumpta occasione, subiecit orationem dicens: Deus autem spei repleat uos omni gaudio. Deus spei dicitur, eo quod ipse spei uirtutem tribuat. Omne gaudium uocat letitiam eterne beatitudinis. Nullus itaque in hac uita omni gaudio repleri potest; uerumtatem unusquisque fidelium, et si non in re, repletur tamen illo, spe. Sed quia sine pace nemo potest hoc gaudio repleri, subiunxit: Et pace. uera autem pax est, cum hoc uult homo, quod et Deus; hoc corpus, quod anima, que est celestis creatura. In credendo, id est, ut credatis, uel, dum creditis.

 Ut abundetis in spe, id est, quod nunc habetis in spe, quandoque abundanter habeatis in re. Quod quia nemo, nisi per gratiam sancti Spiritus obtinere potest, subdidit: In uirtute Spiritus sancti. Sed ne ex tam frequenti admonitione putarent Romani, quod Apostolus eos crederet esse absque dilectione, subiunxit - Certus sum autem, fratres mei, et ego ipse de uobis, quoniam et ipsi pleni estis dilectione; ac si diceret: Sicut uos, quibus conscientia perhibet testimonium, sic et ego de uestra dilectione. Sed quibus hoc loquebatur? Romanis. Nunquid ergo  omnes Romani pleni erant dilectione? Minime. Erant tamen inter eos quidam perfecti, propter quos, ne scandalizarentur, dicebat: Certus sum, etc. Pleni autem sunt dilectione, qui perfecte in Dei proximique dilectione consistunt.

Repleti omni scientia. Scientia est diuinarum, humanarumque rerum cognitio. Quis ergo in hac uita omni scientia repleri potest? Unde, ne reprehenderetur Apostolus, ut ostenderet de qua scientia dixerit, adiecit: Ita ut possitis alterutrum monere. Ubi notandum quia non ait, docere, sed monere. Docere quippe perfectorum est, monere uero infirmorum. Ibi enim admonitio necessaria est, ubi scientiam obliuio sequitur: et cum homines negligentiam uident, sed desides sunt ad emendationem.

 Igitur, quia dixerat eos plenos omni dilectione, continuo subdidit: Audacius autem scripsi uobis, fratres, ex parte; ac si diceret: Confisus uestra dilectione, audacius uobis ex parte scripsi; quo dicto ostendit se multo plura scisse, quam scripserit: nam idcirco ex parte solummodo scripsit, et non omnia; ut per ea, que scripserat, et ea, que non scripserat, intelligerent. Et hoc est, quod subiungit: Tanquam in memoriam uos reducens. Ad hoc enim scripserat, ut non solum illi, sed et omnes, ad quos hec Epistola peruentura erat, per ea, que scripta sunt, reducerentur in memoriam eorum, que ipse docuit. Propter quod uero eos reuocaret in memoriam, ostendit subiungens: Propter gratiam, que data est mihi a Deo. Gratiam licet electionem possimus  intelligere, qua ante mundi constitutionem a Deo electus est, uel redemptionem; congruentius tamen donum illud accipimus, quo segregatus est, ut esset gentium apostolus. Unde et subditur: Ut sim minister Iesu Christi in gentibus. Hinc alibi qui operatus est Petro in apostolatu circumcisionis, operatus est et mihi inter gentes . Ut sit minister Iesu Christi dicit, tanquam diceret: Qui olim fui minister circumcisionis. Quia funditus recesserat a carnali obseruatione legis; ideo se dicit ministrum Iesu Christi.

Sed quid sibi uult, quod subiungit: Sanctificans Euangelium Dei? Nunquid non sanctum est Euangelium? Est plane. Quomodo ergo sanctificabat? Scilicet, quia suo exemplo sanctum esse ostendebat. Ait  ergo: Sanctificans Euangelium Dei; ac si diceret: Meo exemplo sanctum esse ostendens Euangelium, quod cum pudore et reuerentia predico; quoniam que doceo uerbis, confirmo operibus. Cur autem Euangelium sanctificaret, aperitur, cum subditur: Ut fiat oblatio gentium accepta. Exoptabat quippe ut gentes, que ad eius predicationem crediderant, Deo efficerentur munus acceptum. Sicut enim in ueteri Testamento sacerdotum erat animalia, que offerenda erant, inspicere; ne aliquid esset claudum, maculosum aut debile; ut Deo accepta fieret hostia: ita in  Nouo, predicatorum est diligenter inspicere, ne eius predicatio maculam habeat aut rugam; et ne sui auditores aliquo uitio corrumpantur, pro quo Deo hostia accepta fieri non possit. Et quia nulla oblatio Deo accepta esse potest, nisi sanctificata: rursus, quia sanctificari non potest, nisi per Spiritus sancti gratiam, addidit: In Spiritu sancto. Poterat igitur aliquis dicere: Ideo te iactas sanctificare Euangelium, quia humanam gloriam queris. uolens ostendere Apostolus se humanam gloriam non querere: diuinam autem habere, subiunxit: Habeo igitur gloriam in Christo Iesu ad Deum, id est secundum Deum: omne enim, quod agebat, non ad humanam laudem, sed ad Dei gloriam referebat. Et apte premisit, in Christo, quoniam, sicut ipse in Euangelio  ostendit: nullus ad gloriam Patris, nisi per Filium uenit . Cur autem omnem gloriam ad Deum referret, ostendit, subiungens: Non enim audeo aliquid loqui eorum, que per me non efficit Christus; ac si aperte diceret: Quecunque loquor, non per me, sed per Christum loquor; quoniam ipse hec per me efficit. Euidenter quippe ostendit se non esse aliene laudis usurpatorem: nec alia predicare, preter que Christus predicauit. Unde in Euangelio Dominus: Euntes docete, baptizantes eos in nomine Patris, et Filii, et Spiritus sancti: docete eos seruare omnia quecunque mandaui uobis . Hinc alibi idem Apostolus: An experimentum queritis eius qui in me loquitur Christus .

 In obedientiam gentium. Ad hoc nimirum predicabat, ut Gentes Euangelice doctrine obedirent. uerbo et factis, id est, predicatione et signis. Hinc Marcus euangelista dicit: Illi autem profecti predicauerunt ubique, Domino cooperante et sermonem confirmante sequentibus signis . Unde et sequitur: Per potentiam signorum et prodigiorum  . Nam quecunque loquebantur, signis confirmabant. Dicta autem signa, eo quod aliquid significent; prodigia uero, quasi porrodicia  , eo quod aliquid portendant. Cuius autem uirtute hec operaretur, ostendit subiungens: In uirtute Spiritus sancti.

Sequitur: Ita ut a Ierusalem per circuitum usque  ad Illyricum repleuerim Euangelium Christi. Illyricus prouincia est Grecorum, uicina Italie et uenetie, coniuncta mari Adriatico. Et nota, quia uoluit ostendere Apostolus, quoniam non recto itinere a Ierusalem descendit in Illyricum; sed per singulas regiones circumquaque predicando; ideo premisit: Per circuitum. Repleuit autem Euangelium, quia signis uerum esse confirmauit. Sic autem predicaui hoc Euangelium, non ubi nominatus est Christus, etc. Quomodo se ibi tantum predicasse dicit, ubi Christus nominatus non est: cum predicando, a Ierusalem  in Illyricum descendere non potuerit, si per Achaiam, aut Asiam: et constet, quia beatus Ioannes Asiam, Andreas autem Achaiam ad fidem conuerterit? Sciendum ergo uoluisse hoc dicto Apostolum ostendere, quoniam, etsi crediderunt, decept tamen sunt a pseudoapostolis: unde se maiorem laborem in his habuisse, quam in illis, in quibus Christus nunquam nominatus est. Nam tales eos Apostolus inuenit, ac si fama nominis Christi nunquam ad illos peruenerit. Ne super alienum fundamentum predicarem  ; id est, ne super initium predicationis alterius, mee predicationis donum construerem; et alterius operis usurpator uiderer. Sed sicut scriptum est : Quibus non est annuntiatum de eo, uidebunt . Querendum est quare Apostolus spiritaliter hoc testimonium in se dicat impletum, cum etiam alii apostoli predicauerint, quibus non est annuntiatum de Christo. Sciendum autem, quia plus illic omnibus in predicatione laborauit; ideoque quasi specialiter in se impletum hoc dicit. Quibus ergo annuntiatum est de eo, uiderunt, spiritalibus oculis scilicet; quia intellexerunt eum Deum, et Patri per omnia equalem. Et hoc est quod sequitur: Et qui non audierunt intelligent.

Propter quod et impediebar plurimum uenire ad uos. Impediebar, non a Satana, sed labore predicationis. Sequitur  : Nunc uero ulterius locum non habens in his regionibus, etc. Quomodo locum non habebat in illis regionibus, si ad eius predicationem crediderant?  Hoc ergo sensu accipiendum est: Non habens locum in his regionibus, quia non est ciuitas, non oppidum, non uilla, non locus aliquis, ad quem mea predicatione fama nominis Christi non peruenerit. Cupiditatem habens ueniendi ad uos ex multis iam precedentibus annis. Cur Romanis hoc designare uoluit? Scilicet, ut eos ad suam dilectionem prouocaret.

Cum in Hispaniam proficisci cepero, spero quod preteriens uideam uos. Cur se in transitu dicit Romanos uisurum? Scilicet, ut ostenderet, quia in illorum potestate collocabat quomodo eum susciperent, aut quantum secum tenerent. Nam sciendum, quia rem, quam nos citius credimus amissuros, diligentius et arctius tenemus. Ideo ergo se dixit in transitu  uisurum Romanos, ut ab eis cum maiore dilectione susciperetur.

Et a uobis deducar illuc, si uobis primum ex parte fruitus fuero. Sciebat Apostolus quia diligebatur a Romanis; ideoque dicebat: Si uobis ex parte fruitus fuero, ut affectum dilectionis eorum erga se nutriret: uel certe ideo ait ex parte, quia in dilectione nichil satis esse potest.

Nunc autem proficiscar Ierusalem ministrare sanctis. Sanctos dicit apostolos qui Ierusalem erant,  uel eos qui ad apostolorum predicationem crediderant. Sicut legimus una die quinque millia , alia autem tria millia  credidisse.

Probauerunt enim Macedonia et Achaia collationem facere, etc. Macedonia et Achaia prouincie sunt Grecorum. Corinthus quippe metropolis est Achaie, que fuit totius Grecie decus. Habet autem Achaia ab aquilonali parte sibi coniunctam Macedoniam. Est ergo sensus: Macedonia et Achaia, id est, Macedones et Achaici probauerunt, id est, decreuerunt facere collationem, id est, collectam in pauperes Christi. Collatio namque non uerbi solummodo, sed etiam cuiuslibet rei, est collectio. Pauperes sanctorum illos dicit qui propter sanctos facti  sunt pauperes, id est, qui, ad predicationem apostolorum credentes, uendebant omnia sua, deferentesque pretium, ponebant ante pedes apostolorum, et distribuebatur unicuique, prout opus erat . Cum ergo deficerent domus, uinee et pretium, nec haberent quod colerent aut unde subsistere possent, statuerunt apostoli, ut per omnes gentes quas sua predicatione ad fidem Christi conuerterent, studiosissime suggererent collectam fieri, quibus pauperes sanctorum Ierusalem sustentarentur. In qua re precipue laborauit Paulus apostolus, per omnes quippe gentes, que sua predicatione crediderant, constituens Ecclesias; qui auditores sui nuper ab idolorum cultura recesserant, nec poterant uenditis omnibus, pauperibus distributis, Domino  seruire; monebat eos collectas facere, quibus Ierusalem illi sustentarentur, ut per eorum orationem hi corroborarentur in fide. Cur ergo hoc de Macedonibus et Achaicis uoluit Romanis significare? Scilicet, ut eorum exemplo et ipsi incitarentur ad faciendas collectas; homines namque ad bonum aliquod agendum, plus exemplo, quam uerbo incitantur. Sed, ne putarent Romani illos coactos hoc facere, subiunxit: Placuit enim eis, ac si diceret: Quod ergo suggessi, libenter acceperunt. Cum enim dicit, placuit, beneuolentiam ostendit; cum uero subiungit: Et debitores sunt eorum, ostendit, quia ad illorum predicationem, qui a Ierusalem descenderunt, gentiles crediderunt, et doctrinam Euangelice gratie susceperunt. Quod ut apertius demonstraret,  subiunxit: Nam si spiritalium eorum participes facti sunt gentiles, debent et in carnalibus ministrare eis. Gentiles spiritalium eorum, id est, Iudeorum participes facti sunt, quia per eos arcana celestium mysteriorum perceperunt, carnalia autem uocat necessaria uite presentis, que transitoria sunt, uelut caro.

Hoc igitur cum consummauero  et assignauero eis fructum hunc, proficiscar per uos in Hispaniam. Fructum collectas uocat, et apte, quoniam qui eas faciebant fructu eterne beatitudinis erant remunerandi. Sequitur: Scio autem quoniam  ueniens ad uos, in abundantia benedictionis  Christi ueniam. Preuidit Apostolus quoniam non solum predicaturus erat apud Romanos, sed etiam signa et miracula facturus; idcirco dicit se in abundantia benedictionis uenturum, id est, in copia predicationis ac patrationis miraculorum.

Obsecro itaque uos, fratres, per Dominum nostrum Iesum Christum, et per caritatem sancti Spiritus ut adiuuetis me in orationibus pro me ad Deum. Nouerat Apostolus quoniam sancti uiri multa orationibus obtinuerunt; quemadmodum Elias, ut celum clauderet et postmodum aperiret; quemadmodum et oratione sanctorum Petrus de carcere liberatus est; ideoque petebat Romanos ut pro se orarent. Nec simpliciter petebat, sed adiuratione, dicens: per  Dominum nostrum Iesum Christum, ac si diceret: per Creatorem et Redemptorem nostrum, et per caritatem Spiritus sancti, id est per Spiritum sanctum, qui caritas est Patris et Filii, siue qui uobis donum tribuit caritatis.

Ut liberer ab infidelibus, qui sunt in Iudea. Cur optabat ab infidelibus liberari? Nunquid causa timoris ex morte? Quomodo ergo in Actibus apostolorum dicit: Scio quia tribulationes me manent Ierusalem: sed non facio animam meam pretiosiorem quam me ipsum?  Non ergo timore mortis hoc optabat, sed ne aliquod obstaculum haberet in predicatione, siue ne damnum pateretur de collectis, uel ne mora ei fieret reuertendi ad Romanos.

 Et obsequii mei oblatio accepta fiat in Ierosolyma sanctis. Oblationem sui obsequii dicit collectas, sic enim ministerium predicationis accepit in gentibus, ut memor esset pauperum Christi. Hanc oblationem ideo optabat esse sanctis, quoniam nouerat et Deo esse acceptam, si esset sanctis. In quo nos monemur ut maxime eis placere studeamus, quos precipua Christi membra esse cognoscimus.

Ut ueniam ad uos in gaudio. Gaudium non corporale dicit, sed spiritale; letitiam scilicet, qua letabatur de profectu et salute credentium. Igitur, quia hoc gaudium nisi per Deum obtinere non poterat, subdidit: per uoluntatem Dei, id est, per Christum qui est uoluntas Patris. Et refrigerer uobiscum. Refrigerium similiter et spiritale optat, id est, quietem  in fide ac bonis operibus. Et quia pene per totius Epistole textum Iudeos et gentiles ad pacem reuocauit, idcirco ut eam obtinere possent, in fine orationem subiecit, dicens: Deus autem pacis sit cum omnibus uobis. Amen. Deus pacis dicitur, quia ipse pacis bonum largitur. Amen autem Hebreus sermo est; Latine dicitur, uerum, fideliter, siue, fiat. Quod ideo Apostolus in fine huius Epistole posuit, uel ut suam orationem hoc uerbo confirmaret, uel ut omnia que premisit uera esse ostenderet, ideoque deuotius ea susciperent et operibus diligentius adimplerent.

  Finito denique textu, transit ad salutationes, et quosdam quidem salutat, quosdam uero ex sua parte commendat, sicut Pheben, dicens: Commendo autem uobis Pheben sororem meam. Cum uero subiungit: que est in ministerio Ecclesie, ostendit quia tunc non solum uiri, sed etiam femine preerant Ecclesiis. Cui autem Ecclesie Phebes preesset ostendit, subiungens, que est Cenchris. Cenchris locus est in Grecia, portus uidelicet Corinthi, a quo Apostolus hanc Epistolam Romanis per Pheben direxit. Quam etiam diligenter suscipi monet, dicens: ut eam suscipiatis digne in Domino sanctis, id est, ea susceptione qua sancti suscipi debent. In Domino dicit, in amore Domini. Cur autem ita suscipienda esset, paulo inferius ostendit, dicens:  Etenim ipsa quoque astitit multis et mihi, ac si aliis uerbis diceret: Quandiu Phebes in solo proprio resedit, et aliorum sanctorum et meam necessitatem suppleuit; nunc uero quia paupertatem uoluntariam elegit et Romam studio orationis uenire decreuit, precipio ut eam digne suscipiatis, et assistatis ei in quocunque negotio uestri indiguerit, id est, non solum in spiritali negotio, sed etiam in necessariis uite presentis.

Salutate Priscam et Aquilam. Illos his uerbis intelligere debemus, de quibus legitur in Actibus apostolorum , quia cum uenisset Paulus ab Athenis in Antiochiam  , inuenit ibi uirum Iudeum, Ponticum generatione, nomine Aquilam, cum Priscilla uxore sua, quibus adhesit.  Unde hic quoque subditur: Adiutores  meos in Christo Iesu, id est, cooperatores in predicatione Christi Iesu. Quorum nimiam caritatem erga se ostendit, cum subdit: Qui pro anima mea suas ceruices supposuerunt. Cum enim instaret ut Apostolus puniretur, elegerunt mori pro eo, ne tanta lucerna Ecclesie exstingueretur. Unde ab omni Ecclesia propter nimiam caritatem laudantur. Et propterea subditur: quibus non solum ego gratias ago, sed et cuncte Ecclesie Gentium. uerum quia opus misericordie, non solum in dominis est, sed etiam in famulis; nec solum in prelatis, sed etiam in subiectis, recte subiungit: et domesticam eorum Ecclesiam .

Salutate Epenetum dilectum mihi, qui est primitiuus  Asie in Domino. Iste nimirum primus ex omnibus Asianis ad predicationem Apostoli credidit; et quia simpliciter tantum, nec in predicatione laborauit, idcirco dilectum tantum uocauit.

Salutate Mariam, que multum laborauit in uobis. His uerbis ostendit quia etiam femine Ecclesiis preerant. Hec Maria multum in Romanis laborauit, quia multos eorum ad fidem conuertit; ideoque duxit eam dignam speciali salutatione.

 Salutate Andronicum et Iuliam  . uirum, et uxorem intelligere debemus. Cum uero subiungit, cognatos et concaptiuos meos, ostendit eos fuisse Iudeos sibique cooperatores in predicatione. Hi enim sponte patriam propriam, sicut et Apostolus, derelinquentes, gentibus quasi in captiuitate, predicauerunt.

Sed quid est quod subditur: Qui sunt nobiles in apostolis, cum inter duodecim Apostolos non modo nobiles, sed nec ultimi inueniantur? Sed sciendum quia apostolus Grece, missus dicitur. Unde datur intelligi quia etiam illi apostoli dici possunt, de quibus Lucas euangelista  dicit: Designauit Dominus iehsu etiam alios septuaginta duos discipulos: et misit eos  in omnem ciuitatem, et locum  quo erat ipse uenturus. Ex his ergo fuerunt illi duo. Et quia non infimi in eis fuerunt, idcirco dicit eos nobiles in apostolis; de quibus etiam subditur: Qui et ante me fuerunt in Christo Iesu, id est, ante me crediderunt in Christum Iesum.

Salutate Ampliatum dilectissimum mihi in Domino. Querendum est cur Epenetum dilectum, hunc uero dilectissimum uocauerit. Scilicet, quia ille simpliciter credidit, hic autem in predicatione laborauit.

Salutate Urbanum adiutorem nostrum in Christo, et Stachyn dilectum meum. Urbanus in predicatione laborauit: Stachyn autem simpliciter credidit: ideoque illum adiutorem, istum autem dilectum tantum uocauit.

Salutate Appellen probum in Christo. Hic Appelles  multas aduersitates pro Christo sustinuit, sed uirtutem patientie usque ad finem incorruptam seruauit, sciens quod docet Apostolus, quia tribulatio patientiam operatur, patientia autem probationem ; ideoque probum illum Apostolus nominauit. Si quis enim diligenter scrutatur et reminiscitur quia Deus in illo loquebatur, profecto inueniet quia nulla in dictis eius sententia, nulla omnino syllaba uacat; uidit quippe spiritalibus oculis singulorum merita apud Deum discreta; idcirco alium dilectum, alium dilectissimum, alium adiutorem, alium probum uocauit.

Salutate eos qui sunt ex Aristoboli (hic autem subaudiendum est, domo  , ut proprium nomen hominis intelligatur, aut certe locus accipiendus est.  Salutate Herodionem cognatum meum. Cum dicit cognatum, ostendit Iudeum. Cur ergo non coniuxit Andronico et Iulie, quos sibi cognatos dixerat? Quia non laborauit in predicatione, quemadmodum illi.

Salutate eos qui sunt ex Narcissi   . Narcissus autem presbyter fuit, non tamen habuit aliquam Ecclesiam, aut plebem, sed huc illucque discurrens, predicabat, et que ab auditoribus  suis accipere poterat indigentibus erogabat: unde Apostolus propter beneuolentiam eos quoque qui cum eo erant salutare decreuit. uerum quia multe illi erant familie, et multi ei adherebant necdum credentes   , adiecit: qui sunt in Domino, id est, qui iam credunt.

Salutate Tryphenam et Tryphosam, que laborant in Domino. He mulieres aliquatenus in predicatione laborauerant et adhuc laborabant, ideoque dignas habuit Apostolus sua salutatione. Salutate Persidam  carissimam, que multum laborauit in Domino. Cur hanc superioribus non coniunxit? Scilicet, quia non aliquatenus, sicut ille, sed multum in predicatione iuuit Apostolum; unde et subditur:  que multum laborauit in Domino;   .

Salutate Rufum electum in Domino, et matrem eius et meam. Cum electum in Domino dicit, ostendit etiam dilectum. Erat autem electus illa electione, de qua Dominus dicit: Pauci electi : et idem Apostolus: Sicut elegit nos in ipso ante mundi constitutionem . Sciendum autem quia magni meriti fuit, ideoque matrem eius Apostolus suam uocauit, quemadmodum Dominus in passione suam matrem dixit esse discipuli .

Salutate Ansyncritum  , Phlegontam  , Hermen, Patrobam, Hermam, et qui cum eis sunt, fratres. Hos, quia non predicauerunt, simpliciter salutauit. Hic autem Hermes  , ut quidam uolunt  ,  librum scripsit, qui Pastoris titulatur.

Salutate Philologum et Iuliam; uirum et uxorem debemus intelligere. Quia uero mox intulit: Nereum et sororem eius, et Olympiadem, quia precedentibus eos coniunxit; uoluit forsitan ostendere aliqua affinitate coniunctos. Et quia cum his multi sanctorum erant, ne aliquem preteriret, subiunxit: et, qui cum eis sunt, sanctos. Denique post specialem salutationem, ad generalem se contulit, dicens: Salutate inuicem in osculo. Et quia sunt quorumdam subdola oscula, sicut Iude; ut ea prohiberet, subiunxit, sancto.

Ut autem ostenderet quanta sollicitudine pro  Romanis tenebatur, uidelicet qui eos orationi omnium Ecclesiarum, que per eum crediderant, commendabat, subdidit: Salutant uos omnes Ecclesie Christi. 

Igitur, quia adhuc erant in Romanis qui sua predicatione dissensiones et offendicula faciebant; nam quia heresibus unitatem Ecclesie scindere nitebantur, quidam infirmos fratres scandalizabant, idcirco subiecit: Rogo uos, fratres, ut obseruetis eos qui dissensiones et offendicula, preter doctrinam quam uos didicistis, faciunt. Et ut obtinere citius posset quod desiderabat, non ait: precipio, moneo, sed rogo.

Poterant autem Romani dicere: Quomodo ab illis  cauere possumus, cum maioris potentie sint quam nos, nec possint pelli ab Ecclesia? Idcirco subiunxit: et declinate ab eis. Quibus uerbis ostendit, quia non solum prelatis, sed etiam subditis magna discretio est habenda  . Nam si nullius potestatis, aut parue sunt, qui dissensiones et offendicula faciunt; pellendi sunt ab Ecclesia, ut confusi uertantur ad penitentiam: si uero tante potestatis sunt, ut funditus pelli non possint; declinandum est ab eis, ne boni malorum consortio corrumpantur. Cur autem declinandum sit ab eis, ostendit, subiungens: Huiusmodi enim Christo Domino nostro non seruiunt, sed suo uentri, id est, non animarum lucra, sed terrena commoda petunt. Et per dulces sermones, et benedictiones, seducunt corda innocentum. Corda quippe  innocentum per dulces sermones et benedictiones: quia, ut ab innocentibus sancti habeantur, et dictis illorum fides accommodetur, modo blande predicant, modo quasdam benedictiones tribuunt. Itaque ut eos inclinaret ad id, quod petebat, subiunxit: uestra autem obedientia in omnem locum diuulgata est, id est, quod Euangelice doctrine obedientes sitis, in toto orbe terrarum diffamatum est. Hinc longe superius ait: Fides uestra annuntiatur in uniuerso mundo .

Ut autem ostenderet se gratulari de profectu eorum, subiunxit: Gaudeo igitur in uobis. Rursus ut manifestaret eos non adhuc perfectos undique, subiecit:  Sed uolo uos esse sapientes in bono, et simplices in malo. In bono sapientes sunt, qui omni studio et sapientia malum declinant: simplices in malo, qui non reddunt malum pro malo, neque maledictum pro maledicto. Unde alibi: Malitia paruuli estote, sensu autem perfecti sitis .

Ut autem ostenderet, quia non sua, sed Dei uirtute hoc facere possent, addidit: Deus autem pacis conteret Satanam; ac si diceret: Si in bono sapientes, in malo simplices esse studueritis, Deus pacis omnem Satan coram uobis conteret, et perfectam pacem concedet. Satan aduersarius interpretatur. Quicunque igitur diuinis preceptis resistit Satan recte dicitur. Igitur, ut perfectam contritionem demonstraret, subiunxit: sub pedibus uestris. Rursus,  ne eam differri diutius crederent, uolens eos prouocare ad sectandam sapientiam in bono et simplicitatem in malo, subiecit: uelociter. Deinde orationem, per quam sui auditores obtinere possent quod desiderabat, subdidit dicens: Gratia Domini nostri Iesu Christi uobiscum. Ubi notandum quia, licet totius Trinitatis unum sit opus, gratia tamen Filii esse dicitur, quoniam omnis gratia hominibus per eum collata est. uerumtamen ubi una ex Trinitate persona ponitur, totius procul dubio Trinitatis fit mentio.

Preterea uolens ostendere quam solliciti circa Romanos erant etiam illi, qui cum eo morabantur, ipsorum quoque intulit salutationes, dicens: Salutat uos Timotheus adiutor meus, et Lucius, et Iason et  Sosipater cognati mei. Timotheus Derbensis fuit filius. cuiusdam uidue, patre gentili , discipulus beati Pauli et cooperator in predicatione. Et hoc est quod eum uocat adiutorem. Lucius autem ipse est et Lucas, qui et Lucanus et Lucan dictus est. Nec mirum, quia Greca nomina, uel Hebrea, aliter in sua lingua, aliter declinantur, cum ad aliam transferuntur. Iason et Sosipater, illi sunt, de quibus in Actibus apostolorum legitur: Comitabantur autem eum Iason et Sosipater  Pyrrhi Berensis . Quomodo ergo sibi dicit eos cognatos, cum Timotheus fuerit Derbensis, Lucas Syrus  , natione Antiochenus, Sosipater Pyrrhi Berensis? Sed non debet uideri contrarium. Nam Iudei uicti, captiui ducti sunt et dispersi per singulas prouincias, ciuitates  et oppida, ideoque, licet diuersis locis orti sint, possumus eos intelligere aliqua affinitate coniunctos fuisse apostolo. Congruentius autem est, ut spiritaliter eos cognatos uocasse accipiamus, id est, propinquos in fide; per quod ostendere uoluit sibi cooperatores in predicatione.

 Saluto uos et ego Tertius, qui scripsi Epistolam in Domino. Quod dicit, Tertius, non ad numerum referendum est, sed ad proprietatem nominis: sic enim dictus est ille qui hanc Epistolam scripsit. Salutat uos Gaius hospes meus. Iste Gaius magne fuit hospitalitatis; quod etiam Ioannes in Epistola sua affirmat . Unde Apostolus, ut ostenderet quia non sibi solum, sed et omnibus ad se confluentibus hospitalitatis prebebat obsequium, subiunxit: et uniuerse Ecclesie  . Salutat uos Erastus arcarius ciuitatis. Cum dixit arcarium, principem uoluit demonstrare: archos  enim Grece, summus dicitur uel princeps. Huius ergo mentionem ideo fecit ut, cum Romani audirent principem Corinthi iam credere, et illi qui inter eos  principes erant crederent. Et Quartus frater. Quartus, non ad ordinem, sed ad proprietatem nominis pertinet. Cuius autem meriti fuerit, ex hoc colligitur quia, post Gaium hospitalem, locum salutationis obtinuit, sicut et meritum Tertii in eo magnum fuisse probatur, quod post cognatos Apostoli locum tenere meruit salutationis.

Finitis igitur salutationibus, ad referendam Deo gloriam se contulit, dicens  : Ei autem qui potens est uos confirmare iuxta Euangelium meum, et predicationem Iesu Christi, secundum reuelationem mysterii temporibus eternis taciti (quod nunc patefactum est per Scripturas prophetarum secundum preceptum eterni Dei, ad obedientiam  fidei, in cunctis gentibus cogniti, soli sapienti Deo, per Iesum Christum,  cui gloria in secula seculorum. Amen. Quod dicit ei, ad hoc referendum est quod ait, soli Deo; quod uero ait, per Iesum Christum, ambiguum uidetur, utrum ad precedens referatur, ut sit distinguendum, soli Deo per Iesum Christum, et intelligamus Deum Patrem sapientem per Filium, non participatione sapientie, sed gignendo sapientiam, que est Christus, an ad inferiora, ut, distinctione mutata, dicamus: per Iesum Christum, cui gloria. Sed quis audeat Deum Patrem per Filium dicere sapientem, cum ipse secundum suam substantiam sapiens sit? Magis enim congruere uidetur ut genitus sapiens per gignentem dicatur quam gignens per genitum. Rectius ergo et nobilius ad inferiora distinguitur, et licet inusitata locutio sit dicere, ei cui sit, nichil tamen  in sensu deperit; potest quippe per subauditionem talis esse uerborum ordo: ei sit soli sapienti Deo gloria in secula seculorum, cui est gloria per Iesum Christum. Quod uero dicit: soli sapienti Deo, non Pater tantum intelligi debet, sed tota Trinitas, que est unus Deus. Apte ergo Deus solus Deus sapiens  dicitur, quoniam non per accidentem, aut accedentem participationem substantie, sed secundum suam substantiam sapiens est, sicut et homo bonus dicitur, boni summi participatione; et tamen solus Deus bonus, quia solus in sua natura et per se bonus. Qui potens est uos confirmare, id est, in fide et bonis operibus corroborare. Iuxta Euangelium meum. Euangelium suum, dicit doctrinam suam; unde et Corinthiis loquitur: Per Euangelium meum in Christo ego uos genui . Ut autem ostenderet Euangelium suum idem esse, et Christi predicationem, subiunxit: et predicationem Iesu Christi. Suum ergo dicit Euangelium, quoniam ipse docebat; Christi autem, quoniam ab ipso primum collatum est et predicatum.

 Secundum reuelationem mysterii temporibus eternis taciti, id est, secundum manifestationem. Mysterium uero dicit humane redemptionis sacramentum, uidelicet conceptionem Domini, incarnationem, natiuitatem, passionem, mortem, resurrectionem et ad celos ascensionem. Hoc autem mysterium temporibus eternis tacitum fuisse dicitur: quia ab eterno occultatum est principibus et potestatibus seculi huius, id est, demonibus: si enim cognouissent, nunquam Dominum glorie crucifixissent . Sed, quia tacitum dixerat hoc mysterium, uolens ostendere quia patefactum est, paulo  inferius ait, cogniti. Rursus ut demonstraret quomodo sit cognitum, premisit: quod nunc patefactum est per Scripturas prophetarum, aperte quippe nunc demonstratur in uaticiniis prophetarum, quoniam hoc mysterium multo ante predictum est, scilicet quod Christus concipiendus esset. Et apte subiungit: secundum preceptum eterni Dei. Ab eterno namque a Deo preceptum est ut hoc mysterium nouissimis temporibus gentibus innotesceret. Aeterni Dei dicit, ad distinctionem angelorum, uel hominum, nam et ipsi Dii dicuntur, nam sciendum quia aliter dicitur ignis eternus, aliter Deus; ignis uidelicet, quia finem non habet; Deus autem, quia neque initium. Cur autem patefactum sit hoc mysterium, ostendit, subiungens: ad obedientiam fidei in cunctis  gentibus, id est, ut ex omnibus gentibus obediant fidei.

Illi ergo soli sapienti Deo, per quem hec omnia facta sunt, sit gloria, id est, clara cum laude notitia, quia Deum Trinitatem esse ostendit, et per Iesum Christum, qui in multis suis preceptis ostendit quod Deus Trinitas sit; et ut cuncta taceamus, ibi lucentissime commendauit, cum discipulis precepit: Euntes, docete omnes gentes, baptizantes eos in nomine Patris, et Filii, et Spiritus sancti .


Finis Epistole ad Romanos.



EPISTOLA PRIMA AD CORINTHIOS.



ARGUMENTUM.


Memini, cum interpretarer illud, quod ad Corinthios scribitur: Ecclesie Dei, que est Corinthi, cum omnibus qui inuocant nomen Domini , dixisse me diuersitatem esse Ecclesie, et eorum qui inuocant nomen Domini. Puto enim monogamum, et uirginem, et eum, qui in castimonia perseueret, esse de Ecclesia Dei; eum uero, qui sit digamus, licet bonam habeat conuersationem, et cunctis uirtutibus polleat, tamen non esse de Ecclesia, et de eo numero, qui non habent rugam, aut maculam, aut quid istiusmodi , sed esse de secundo gradu, et de his qui inuocant nomen Domini, et qui saluantur quidem in nomine Iesu Christi, nequaquam tamen coronantur ab eo, cui est gloria et imperium  in secula seculorum. .

In hac Epistola magne deuotionis erga suos auditores Apostolus fuisse monstratur: quippe quos modo monendo, modo hortando, nonnunquam increpando, interdum, uelut pater filios blandiendo alloquitur, uolens eos reuocare ad pristine fidei statum. Monstratur etiam magne fuisse sapientie; nec mirum, nam Christus in eo loquebatur. In hac enim Epistola, que uix usque ad mille uersus extenditur, tot tantasque sententias explicauit, quantas uix aliquis  in decem millibus posset explicare. Notandum etiam quod sciens Apostolus suum nomen a Saule rege superbo, de cuius stirpe descenderat, ductum, non se Saulum uocare uoluit, sed Paulum; quod in Latino sermone ab humilitate nomen accepit, nam paulum modicum dicimus. Hec inferius dicenda sunt, priusquam interpretatio nominis Pauli ponatur.

Beatus Paulus predicator egregius, et doctor gentium in fide et ueritate, sicut in Actibus apostolorum  legitur: Diuino admonitus Spiritu uenit Corinthum, ibique annum et dimidium uerbum Dei predicauit. Est autem Corinthus metropolis Achaie; Achaia uero, prouincia Grecie, dicta ab Acheo rege, in modum insule posita, undique enim mari  cingitur; aquilonali tantum parte coniuncta est Macedonie. Fuit igitur Corinthus totius Grecie decus; in ea enim maxime philosophie studium uiguit, et plurimum secularibus disciplinis abundauit. Corinthii ergo sunt Achaici, qui suscipientes ab Apostolo uerbum Dei per annum et dimidium, crediderunt in Christum; post eius tamen abscessum seducti suut a pseudoapostolis, et uariis erroribus inuoluti; quidam a sectatoribus humane sapientie, quidam a Mosaice legis obseruatoribus. Hos reuocat Apostolus ad ueram et catholicam fidem, scribens  eis ab Epheso per Timotheum, dilectissimum suum discipulum. 



[INCIPIT TEXTUS.]

 Paulus, ut in precedenti Epistola dictum est, admirabilis interpretatur, nec solum quia Romane urbi, que totius orbis caput erat, Euangelium tradidit, sed etiam, quia Corinthum, que totius Grecie decus erat, salutaribus preceptis instituit. uocatus est autem trifarie, id est, in prescientia ac predestinatione Dei, ut illud: Sicut elegit nos in ipso ante mundi constitutionem : et figura, sicut est: Beniamin lupus rapax , etc. uocatus est etiam uerbis, ibique apertissime, ubi dictum est: Saule, Saule, quid me persequeris? 

Apostolus Grece, Latine missus est, iuxta illud:  Ecce ego ad gentes longe positas mittam te . Quomodo autem uocatus sit Apostolus, manifestat subiungens: Per uoluntatem Dei. uoluntas uarie ponitur in Scripturis: aliquando enim animam significat, aliquando consilium, aliquando habet in se intellectum uerbi, quod est placet. Congrue ergo in hoc loco per uoluntatem Dei accipimus, secundum beneplacitum Dei, ubi uim diuine dilectionis circa se ostendat. Non enim quolibet modo Apostolus uocatus est, sed per uoluntatem Dei, id est, per prouidentiam et dispensationem. Iesu Christi autem se dixit Apostolum, ad distinctionem pseudoapostolorum. Quicunque enim uerbis, siue exemplis aliorum operatur salutem, merito Christi Apostolus dicitur. Econtrario qui aut uerbis, aut exemplis  alicuius perditionem operatur, pseudoapostolus uocatur.

Et Sosthenes. Querendum quare sibi hunc in salutatione adsciuit. Scilicet, quia Corinthius erat edoctor, multumque sollicitus pro fratrum salute. Sed, quia in aliis Epistolis diuersos secum sumit; illa querenda est huius questionis solutio, que omnibus conueniat locis. Sciendum ergo, quia beatus Paulus, sicut pre ceteris maioris ardoris, et studii fuit erga suos auditores, ita etiam maioris humilitatis. Ut ergo nobis sue humilitatis exemplum relinqueret, idcirco et hunc, et alios sibi in salutatione adsciuit. uel certe ad sue narrationis confirmationem, quia scriptum est: In ore duorum, uel trium testium stabit omne uerbum . Sed quare eum non uocauit Apostolum? uidelicet, quia nondum erat tante auctoritatis, ut hoc nomine dignus esset.

Frater uarie ponitur in Scripturis. Attamen hunc Apostolus fratrem uocauit causa adoptionis et affectionis. Unde scriptum est: Ecce quam bonum et  quam iucundum habitare fratres in unum . Et nota, quia in hac Epistola, sicut et in reliquis, Apostolus suum nomen preposuit, quoniam maioris auctoritatis erat qui dirigebat Epistolam, quam hi, quibus dirigebatur. Mos quippe est, ut in epistolis maiorum nomina preponantur, sicut est illud: Rex Antiochus genti Iudeorum salutem .

Ecclesie Dei. Ecclesia Grece, Latine conuocatio dicitur. Et apte, quoniam omnes ad se conuocat. Unde et catholica dicitur, id est uniuersalis, siue generalis; quia, non ut hereticorum conuenticula, in quibusdam regionum partibus cooptatur, sed dilatata per orbem terrarum diffunditur. Uniuersalis autem, ut quidam uolunt, ab uno dicitur, id est,  quia omnes in unitatem fidei congregat. Generalis autem uocatur Ecclesia; quia generalis in ea est doctrina ad omnium institutionem, tam de uisibilibus, quam de inuisibilibus, tam de terrenis, quam de celestibus; siue quia omne genus humanum ad diuine pietatis et religionis subiectionem congregat; siue quia sine differentia omnium peccata curat. Dei autem addidit, ad distinctionem Ecclesie malignantium, sicut scriptum est: Odiui Ecclesiam malignantium  . Igitur, quia Ecclesie Dei iam in diuersis mundi partibus erant constitute, ut ostenderet cui specialiter scribebat, adiecit: Que est Corinthi. Sequitur: Sanctificatis in Christo Iesu. Sanctificatos eos dicit, qui per aquam baptismi et gratiam sancti Spiritus sunt renati. Ut autem ostenderet  ubi celebratur hec sanctificatio, adiunxit: In Christo Iesu: sine ipso enim nulla sanctificatio celebratur.

uocatis sanctis. Hoc de his dictum est, qui in fide perseuerauerunt; quos ideo laudat, ut per istorum laudem, eos, qui decepti sunt, ad pristine fidei statum reuocare posset. Sed quomodo eos sanctos uocatos dicit? Nunquid sancti erant cum uocati sunt? Minime: sed uocati facti sunt sancti  . Eo genere locutionis, quo dictum est: Mulierem fortem quis inueniet .

Cum omnibus, qui inuocant nomen Domini nostri Iesu Christi, in omni loco ipsorum et nostro. Quid hoc dicto uoluit ostendere, cum ait, in omni loco?  Scilicet, quia quicunque credentes inueniuntur, tam ex Iudeis, quam gentibus et ubicunque inueniuntur, unum esse debent, quia unius capitis membra sunt. Unde in Euangelio Dominus: Erit unum ouile et unus pastor . Aliter, ut quidam uolunt, qui inuocant nomen Domini nostri Iesu Christi, de sacerdotibus dictum est, quoniam ipsorum est speciale inuocare nomen Domini. Unde in lege scriptum est:  Sic benedicetis filios Isrel, inuocantes nomen meum super eos : et Psalmista: Samuel inter eos qui inuocant nomen eius . Samuel quippe non fuit de stirpe Aaron; uerum quia de tribu Leui ortus , ut in libro Paralipomenonis legitur, et sacerdos exstitit, et Deo sacrificium obtulit; ideoque Psalmista dicit: Inter eos, qui inuocant, id est, inter sacerdotes. Cur ergo hoc ait Apostolus? Ut ostenderet, quia sacerdotes in Ecclesia locum, id est uicem, et officium tenent Apostolorum: unde et apostoli Ecclesiarum uocantur.

Igitur, quia premisit: Qui inuocant nomen Domini Iesu Christi; ne forte uideretur auctoritatem, et donum Dei Patris exclusisse, intulit: Gratia uobis,  et pax a Deo Patre nostro. Quibus uerbis admonet Dominum Iesum Christum, sicut Deum inuocandum: omnem tamen gratiam, et donum, ad Deum Patrem referendum, ex quo sunt omnia: ostendens duos, id est, duas Patris, et Filii personas, qui per diuinitatem unum sunt, et Patris auctoritatem esse proferendam. Preterea sciendum, quia his uerbis et remissionem peccatorum Corinthiis optat, et Dei reconciliationem. Gratia quippe donum est, quo peccata laxantur; unde et gratia dicta est, eo quod gratis detur: pax uero est, qua reconciliamur Deo.

Igitur, quia gratia et pax, que sunt a Deo, sunt et ab unigenito Filio eius, adiecit: Et Domino Iesu Christo. Attamen, quamuis latenter, totius Trinitatis  in hoc loco Apostolus mentionem facit: gratia enim et pax dona sunt Spiritus sancti: cum ergo gratia et pax optatur, Spiritus sanctus, qui est tertia in Trinitate persona, commendatur.

Gratias ago Deo meo semper pro uobis. Solito moro a gratiarum cepit actione, ut suos auditores ad meliora prouocaret. In quo facto predicatoribus reliquit exemplum, ut non modo pro suis, sed et pro auditorum suorum profectibus Deo gratias referre studeant. Dicendo autem Deo, docet, ut si homo ab homine aliquid boni discit, non homini, sed Deo ascribat, et gratias agat: frustra enim laborat sermo predicatoris exterius, nisi adsit gratia sancti Spiritus, que mentem doceat interius. Meo uero addidit, ut ostenderet, quia Deus, etsi  natura omnium est Deus; quia omnium Creator et iudex; uoluntate tamen et merito paucorum est, id est electorum, quorum solummodo est hec uox.

Itaque, quia sunt nonnulli, qui tam in prosperis, quam in aduersis, non continuatim, sed ad tempus Deo gratias referunt: ut monstraret Apostolus, tam in prosperis, quam in aduersis, continue Deo gratias referendas, adiunxit, semper. Hoc etiam Dominus  docuit, cum quadraginta diebus, et noctibus continue ieiunauit. Quod autem addit, pro uobis, non intelligendum est pro diuitibus, aut potentibus, sed pro uobis, id est, qui in fide perseuerastis. In gratia; id est, pro gratia. uerum quia sunt nonnulli, qui diuitiarum terrenarum gratiam habent: ne forte uideretur Apostolus pro huiusmodi gratias retulisse, intulit, Dei. Rursus, quia hanc gratiam non suis meritis, sed diuina largitate adepti sunt, adiecit: Que data est uobis in Christo Iesu, id est, per Christum Iesum. Cur autem referat gratias, manifestat: Quia in omnibus diuites facti estis in illo, in omni uerbo, etc. In illo, id est, per illum. Sed querendum est quibus diuitiis illos dicat ditatos. Nunquid auri, aut argenti? Non. Sed illis, de quibus  Isaias dicit: Diuitie salutis, sapientia, et scientia, timor Domini, ipse thesaurus eius . Unde Apostolus, ut ostenderet de quibus diuitiis dixerit, adiunxit: In omni uerbo et in omni scientia. uerbum hoc loco non essentiale intelligendum est, sed nuncupatiuum. In omni uerbo, id est, in omni doctrina. Scientia autem est, cum res aliqua certa ratione percipitur. Sciendum uero, quia uoluerunt nonnulli hoc loco humanam debere intelligi scientiam; ideoque paulo inferius additur: Ita ut nichil uobis desit in ulla gratia; quoniam Salomon loquens de sapientia, inter alia ait: uenerunt mihi omnia bona pariter cum illa : qui enim sapiens est, nullam patitur penuriam. Sed melius in hoc loco spiritalis scientia intelligitur, quam humana:  diuites enim factos dicit in omni uerbo, et in omni scientia, quia in accepta gratia perseuerantes, doctrinam spiritalis scientie sunt adepti. Unde et subditur: Sicut testimonium Christi confirmatum est in uobis. Testimonium quippe Christi uera scientia est: quod in Corinthiis confirmatum erat, quia in fide corroborati, nichil de hominibus sperabant, nullisque terrene uoluptatis illecebris inducti, omnem spem suam in Christo collocauerant. Aliter: Testimonium Christi confirmatum erat in illis, quia, quod Christus gessit in homine, hoc in eorum actibus monstrabatur in templo  . Sicut enim Christus crucifixus resurrexit, celosque conscendit; ita et hi mundo, uitiisque crucifixi, et uirtutibus resurgentes, celos per celeste desiderium conscenderunt. Quomodo  uero confirmatum sit Christi testimonium in illis, aperitur, cum subditur: Ita ut nichil uobis desit in ulla gratia, id est, in ulla uirtute. Quibus autem hoc dicat, aperitur, cum subditur: Exspectantibus reuelationem Domini nostri Iesu Christi. Reuelationem Domini Iesu Christi, diem uocat iudicii: tum enim Christus omnibus reuelabitur, tam iustis, quam iniustis, tam piis, quam impiis, ut mali, uidentes quod credere noluerunt, confundantur et pereant;  boni uero de munere letentur, dum se uident plus adeptos, quam putauissent. Illi ergo reuelationem Iesu Christi exspectant, qui undique circumspecti, diem mortis semper ante oculos habent, et sollicite ac patienter futurum exspectant iudicium. Illud quoque notandum, quia cum dicit, exspectantibus reuelationem, ostendit, quia donum, quod fideles percepturi sunt, adhuc latet; reuelabitur autem in die iudicii. Unde Ioannes ait: Charissimi, nunc filii Dei sumus: et nondum apparuit quid erimus . Et idem Apostolus alibi: uita uestra abscondita est cum Christo in Deo , etc. Et sciendum quia uidens Apostolus uerecundas Corinthiorum mentes, et uulnus erroris eorum curandum, studuit ipsorum consulere uerecundie: nam uelut peritissimus  medicus blanda manu uulnus palpans, laudes premisit; deinde conatus uulnus auferre, ferrum obiurgationis infixit, et multimode increpationis asperitatem subiecit. Sed querendum, quare eos tam acriter arguit, quos superius in omni scientia diuites dixit, et quibus nichil deesse asseruit in ulla gratia. Unde beatus papa Gregorius: Dic, rogo, Apostole, si diuites erant in omnibus, cur scribendo fatigaris? Et si nichil illis deerat, cur longe positos tam aspere eos increpas? Ecce enim quos nichil egere dixisti, his deesse unitatem et concordiam ostendis. An Spiritus sanctus, qui in te loquebatur, mendacium proferre potuit? Absit. Sed erant quidam inter Corinthios, qui ditati in omnibus, tua laude preferri merebantur; erant etiam quidam digni tua increpatione. Mos  namque est periti medici prius sana membra circa uulnus palpare, et sic ad tangendum uel abscidendum uulnus manum adhibere. Sic nimirum egit Apostolus: nam quasi sana membra circa uulnus palpauit, cum perfectos Corinthiorum laudauit; cum autem ad imperfectorum obiurgationem prorupit, quasi uulnus in corpore percussit. Nam idcirco perfectos laudauit, ut ad imperfectorum increpationem congruentius perueniret, alioquin de sua forsitan salute desperarent. Igitur, ne hi, qui in fide perseuerauerant, de suo casu in uita presenti titubarent, pulchre subiunxit: Qui et confirmabit uos usque in finem . De alacritate quippe mentium eorum certus, de spe conuersionis securus, quasi fiduciam illis his uerbis promittit, tanquam  diceret: Qui sua gratia contulit, ut in omnibus diuites essetis, dono sue misericordie uos confirmabit, ut in accepta gratia perseueretis. Sed unde Apostolo de istorum confirmatione tanta confidentia? uidelicet de preterita perseuerantia. Nam qui inter tot discrimina sensuum, inter tot perturbationes uarietatum immobiles exstiterunt, monstrauerunt profecto se in fide perseueraturos. Et nota, quia, dum hos laudat, eos qui a pseudoapostolis fuerant deprauati, ad correctionem inuitat; quia, dum eorum fidem predicat, illos ad penitentiam prouocat. Ut autem ostenderet quousque essent confirmandi, subiecit: Usque in finem. Finis autem non intelligendus est  consumptionis, sed perfectionis et consummationis. Potest enim per finem Christus intelligi, quia finis legis Christus est, ut sit sensus, usque in Christum; ac si diceret: In se ipso; potest etiam intelligi perfectio bonorum operum, siue dies iudicii, uel dies mortis uniuscuiusque, iuxta illud: Qui perseuerauerit usque in finem, hic saluus erit .

Sine crimine. Nota, quia non ait, sine peccato: nullus enim in hac uita ita potest confirmari, ut peccato careat. Unde quotidie dicere monemur: Dimitte nobis debita nostra, sicut et nos dimittimus debitoribus nostris . Hinc Iacobus: In multis offendimus omnes .

In die aduentus Domini nostri Iesu Christi. Diem aduentus, diem uocat iudicii, quando Dominus uenturus  est cum senioribus populi sui, uel diem mortis uniuscuiusque, quando Christus ueniens electos suos de ergastulo carnis ad celestem gloriam euocat. Rursum, ne de sua confirmatione titubarent, adiunxit: Fidelis Deus. Sed quare eum fidelem dixit? Quis enim de hoc dubitat? Sed ideo fidelem uocauit, quia mos est Scripture sic eum appellare: et reuera fidelis est, quia falli non potest, quia, quod promisit, impleuit: nec enim aliter esse potest, nisi sicut ipse dixit, id est, ut nos, qui eum credimus Dei Filium, in filios Dei adoptemur, et in eadem maneamus dignitate, in qua ipse permanet, quem credimus Dei Filium. Hoc enim donat, quod ipse est, id est, hominibus diuinitatem, mortalibus immortalitatem.

 Per quem uocati estis. uocatio hic, non illa intelligenda est, secundum quam scriptum inuenimus: Multi sunt uocati, pauci uero electi ; sed predestinatio, secundum quam electi sumus in societatem, id est, fraternitatem Iesu Christi: unde mox subditur: In societatem  Iesu Christi Domini nostri. Hinc Ioannes ait: Deus lux est; et si diligimus eum, scimus, quia societatem habebimus cum Filio eius .

Hactenus Apostolus gratiarum actiones, quas pro Corinthiis Deo retulit, simul et eorum laudes descripsit. Nunc autem aggreditur textum Epistole, et causas dissensionis eorum ostendit, subiungens: Obsecro itaque uos, fratres, per nomen Domini Iesu Christi, etc. Quibus uerbis orat, et precatur omnes  Corinthios, ut idipsum sentiant: uidelicet, in quo renati sunt per baptismi sacramentum. Notandum autem, quia non ait, per auctoritatem uel dignitatem Apostolatus mei, sed, per nomen Domini nostri Iesu Christi. Non enim aliquid maius inuenit, quo eos posset terrere; quia non est nomen aliud sub celo, in quo oporteat saluos fieri credentes ; tanquam diceret: Per illius nomen uos obsecro, cuius sanguine redempti, cuius gratia adoptati, cuiusque inuocatione estis saluati. Ut idipsum dicatis omnes . Ad omnem quippe Corinthiorum Ecclesiam loquebatur:  quatenus hi, qui decepti fuerant  a seductoribus, ad pristine fidei statum reuerterentur, dum eam in illis laudari audiunt, qui in fide perseuerauerunt.

Et non sint in uobis schismata. Inter heresim et schisma hoc distat, quod hereticus proprie dicitur, qui in fide errat; schismaticus, qui in fraterna dilectione.  Unde Origenes a quibusdam, non hereticus dicitur, sed schismaticus; quia non in fide errauit, sed in quibusdam disputationibus sanctarum Scripturarum: nam quasdam sententias longe aliter, quam Ecclesia catholica intellexit. Schismata ergo erant in Corinthiis; quia non solum in diuersorum magistrorum opinionibus, sed etiam in quibusdam aliis, sicut inferius demonstrabitur, ab inuicem diuisi erant.

 Sitis autem perfecti in eodem sensu, id est, in eodem intellectu: et subaudiendum est: Quem a me percepistis. Et in eadem scientia  , id est, ratione doctrine euangelice, ubi subaudiendum: Quam a me audistis et didicistis. Hec ergo uox perfectorum predicatorum est solummodo, id est, qui recte uiuunt et recte predicant. Semper enim predicatoribus duplex instat necessitas, id est, ne, aut ueritati, male predicando, falsa misceant, aut ueram doctrinam, peruerse uiuendo, corrumpant.

Significatum est enim mihi de uobis, fratres mei, ab his, qui Chlois sunt, quia contentiones sunt inter uos. Querendum est quare Apostolus tam facile credidit his qui mala de Corinthiis nuntiauerunt: cum  scriptum sit in lege: Non facile credas omni uerbo . Et in libro Iesu filii Sirach: Que uiderunt oculi tui, hec loquere. Sciendum ergo, quia Apostolus gratia sancti Spiritus repletus tanti erat meriti, ut absens singulorum Corinthiorum merita cognosceret. Unde alibi: Etsi corpore absens, spiritu uobiscum sum, gaudens, et uidens ordinem uestrum . Idcirco ergo hec tam facile credidit, quia per Spiritum sanctum uera esse cognouit. Rursus querendum, quare eos fratres uocauerit, qui pseudoapostolorum errore fuerant deprauati: uidelicet, ut eis daret occasionem resipiscendi. Unde Dominus per Isaiam precepit his, qui cum eo erant, dicere eis, qui a pseudoprophetis fuerant decepti: fratres nostri estis; quatenus audito nomine fraternitatis  conuerterentur, et sicut fratres dissentire non possent. Chles autem, ut quidam uolunt, homines fuerunt in fide perseuerantes et fructificantes; unde, quia magni meriti erant, tam facile eis fides adcommodata est. Alii Chlois nomen esse asserunt loci, ut sic dictum sit: Ab his, qui Chlois sunt; ac si diceretur: Qui sunt Antiochie. Quidam uero dicunt, quod femina fuerit Deo dicata, cum qua erat multitudo credentium et colentium Deum; et quia magne erat sanctitatis, idcirco facile Apostolus  credidit his qui ab ea missi sunt. Contentio autem est, cum animositas fatigatur, non ueritas queritur: nam et contentiosus quasi ab intentione  dicitur; quia non ratione aliquid, sed quadam mentis pertinacia sibi uindicare contendit. Hi ergo, qui peruersa de Corinthiis nuntiauerunt, significauerunt etiam contentiones esse inter eos, ut ostenderet inesse eis diuersitates mentium, et animorum uarietates, etiam in euangelica predicatione. Ut ergo manifestaret easdem contentiones, subiunxit: Hoc autem dico, quod unusquisque uestrum dicit: Ego quidem sum Paulo  ; ego autem Apollo; ego uero Cephe; ego autem Christi. Ubi notandum, quia errores denotat, sed errorum auctores non demonstrat; quoniam non in eodem loco permanebant,  sed per diuersa loca discurrebant, ut simplices quosque deciperent, et baptizarent, quatenus in eorum personis gloriarentur. Nam hi, quos dicit Apostolus, sancti et ueri predicatores fuerunt; uidelicet Paulus, Cephas et Apollo: quos ideo ponit, ut sub eorum specie pseudoapostolos reprehenderet. Quibus uerbis ostendit, quia, si in bonis predicatoribus non est gloriandum, multo minus in malis, quorum peruersa doctrina demonstratur in subiectis. Ostendit etiam illos solummodo in fide perseuerasse, qui se non ullius hominis, sed Christi discipulos dicebant, quos et superius laudat.

Diuisus est Christus  . Ac si diceret: Si ita est, sicut uos dicitis, ergo Christus diuisus est; quia, si membra diuisa sunt, et totum corpus. Sed  Apostolus idcirco Christum diuisum dicit, quia homines Christi gloriam usurpantes, sibi partiti sunt: sicut enim ab hereticis decepti, eorum nominibus appellari cupiebant, ut Ariani ab Ario, Sabelliani a Sabellio, Photiniani a Photino; ita Corinthii a pseudoapostolis decepti, eorum insigniri nominibus cupiebant, ac per hoc, loco et uice Christi, homines uenerabantur. Preterea sciendum, quia heretici, cum diuersa de Christo sentiunt, Christum diuidunt. Nam quidam illum purum Deum; quidam purum hominem; alii autem et Deum asserebant, et hominem, sed initium sumpsisse ex uirgine; nonnulli eum a prophetis predictum; alii autem nichil de eo locutos prophetas dicebant. Cum ergo Dominus iehsu Christus idem sit Deus, et homo, quicunque  de eo uaria sentiunt, Christum diuidunt. Sic nimirum decepti Corinthii Christum diuidebant: quia sue redemptionis et renouationis gloriam, que soli Christo debebatur, hominibus impendebant. Diuidebant Christum; quia diuersas Ecclesias faciebant. Igitur, quia malum magnum est Dei gloriam hominibus attribuere, pulchre subiunxit Apostolus: Nunquid Paulus crucifixus est pro uobis? Ubi notandum, quia a se sumpsit exordium, ne, si ab aliis sumeret, dum illos refutaret, suam uideretur commendare  personam. Et est sensus: Si Christus pro uobis, et non Paulus crucifixus est, et eius, non Pauli sanguine redempti estis, cur ad eius iniuriam, tantam gratiam et beneficium homini imputatis? An in nomine Pauli baptizati estis? Et est sensus: Baptizauit Paulus, sed ut minister Christi; baptizauit Christus, sed sicut Deus et auctor baptismi, cuius auctoritatem nulli ministrorum Ecclesie concessit, sed sibi soli reseruauit. Unde Ioannes plusquam propheta: Qui misit me baptizare  , ille mihi dixit: Super quem uideris Spiritum descendentem et manentem super eum, hic est qui baptizat in Spiritu sancto. Si enim potestatem baptizandi ad ministros transmisisset, tot essent baptismata, quot et ministri. Ait ergo: An in nomine Pauli baptizati estis?  Tanquam diceret: Si credentes in Christo baptizati estis, et eius nomine iustificati, cur tanti beneficii immemores, homines facitis uestre fidei auctores? Sic enim tunc erant Corinthii, sicut Nouatiani, et Donatiste, qui baptismi auctoritatem sibi ascribentes, baptizatos a catholicis reprobabant, et in eorum personis, qui a se erant baptizati, gloriabantur.

 Gratias ago Deo meo. Cur tam granditer gratias referat, manifestat: Quod neminem uestrum baptizaui, nisi Crispum et Gaium.  Ergo malum est baptizare? Absit. Sed quia iam uidit ex suo baptismate ortum errorem, intelligens quod, si plures baptizasset, multo maior error accresceret, in eo quod paucos eorum baptizauerit, Deo gratias refert.  Unde continuo subdidit: Ne quis dicat, quod in nomine meo baptizati estis. Crispus autem et Gaius Corinthii fuerunt, quos Apostolus ad alios refutandos ducit in testimonium: nam baptizati ab eo, nullam illi gloriam impendebant, sed Christo soli, per quem consecuti sunt omnium peccatorum remissionem.

Baptizaui autem et Stephane domum. Huius domus, sicut in postremo istius Epistole declaratur, primitie erant Achaie , quibus Apostolus perhibet testimonium, quod se ordinauerint in ministerio sanctorum; hoc est, ut ministrarent sanctis: et hos, sicut et precedentes, ad aliorum refutationem ducit in testimonium. Sed, ne quis diceret quod plures Corinthiorum baptizauerit, subiecit:  Ceterum nescio si quem alium baptizauerim. Est autem sensus: Et si aliquem alium ex uobis baptizaui, pro baptismi sacramento, non mihi, sed Deo gloriam tribuit.

Cur autem tam paucos Corinthiorum baptizauerit, manifestat: Non enim misit me Christus baptizare, sed euangelizare. Nunquid ergo malum est baptizare? Absit. Attamen incomparabiliter maius bonum est euangelizare. In episcopo enim omnium ordinationum dignitas consistit; quoniam ipse est omnium ordinum caput non tamen quicunque  baptizat, continuo idoneus est euangelizare: nam etsi solemnia sunt uerba, que dicuntur in baptismate, licet tamen ea multis dicere; euangelizare uero non potest, nisi eruditus episcopus, et instructus doctor Ecclesie, qui bene nouit omnium mores inspicere, et secundum conuersationem uniuscuiusque, predicationis uerba formare. Episcopus ergo, qui omnium graduum continet dignitatem, potest aliquando etiam ministri officio fungi: presentibus tamen ministris baptizare non debet. Unde Petrus apostolus centurionem Cornelium non per se baptizauit, sed ministris baptizare eum iussit , quia illis presentibus non dignum duxit hoc per se agere. Christus ergo non misit Paulum baptizare, quia non erat cum illis, quibus dictum  est: Euntes docete omnes gentes; baptizantes eos in nomine Patris, et Filii, et Spiritus sancti : sed euangelizare direxit, cum Ananie ait: uade, quia uas electionis est iste mihi, ut portet nomen meum coram gentibus, et regibus, et filiis Isrel . Quomodo uero missus sit euangelizare ostendit, cum subdit: Non in sapientia uerbi. Ideo quippe non in sapientia uerbi dicit se euangelizare, quia predicatio Christiana, et doctrina euangelica non eget pompa uerborum, sed uirtute propria commendatur: discipline autem secularium studiorum, quia ab hominibus inuente sunt, lepore indigent eloquentie; quia, cum nulla sit in eis uirtus, nulla ratio, uerborum tantum compositio honesta requiritur. Hinc est quod ad predicandum Euangelium  non electi sunt rhetores, siue dialectici, uel huius mundi philosophi, non potentes, non diuites, non nobiles, sed simplices, idiote et piscatores, pauperes et ignobiles, ne daretur peruersis occasio dicendi, quod doctrina euangelica non sua uirtute fuerit acceptabilis, sed humane potius scientie uersutia et calliditate. Quicunque ergo fidem euangelice doctrine uerbis suis exornare contendit, eam obscurat, nec querit ut illa laudetur que predicatur, sed ipse qui predicat  . Sic pseudoapostoli, ne sapientibus mundi stulti uiderentur, duplici modo in sapientia uerbi Deum predicabant: nam et eloquentie in predicatione studebant, et ea que philosophi mundi stulta iudicabant, summopere deuitabant. Neque enim Christum Dei Filium incarnatum,  aut ex uirgine natum, neque futuram resurrectionem predicabant. Hos ergo redarguit Apostolus, quia in uerbi sapientia crucis mysterium euacuabant. Unde mox sequitur: Ut non euacuetur crux Christi. Qui enim in huiusmodi uerbi sapientia predicat, crucem Christi euacuat; quia nostre redemptionis mysterium dissipat  . uerbum enim crucis pereuntibus quidem stultitia est. His uerbis manifeste philosophos mundi redarguit, qui uerbum crucis, id est, doctrinam humane redemptionis, stultitiam putant; quia stultum iudicant Deum habere Filium,  uirginem parere, Deum in cruce pati, aut mori potuisse, aut hominem de terra surgere. Apte autem pereuntes uocantur; quia, dum mysterium humane redemptionis suscipere nolunt, in eternum peribunt.

Ut ergo ostenderet quibus esset uirtus crux Christi, subiunxit: His autem, qui salui fiunt; rursus, ut apertius demonstraret de quibus diceret, adiecit: id est, nobis: nobis enim, id est, prescitis, et predestinatis ad uitam, uirtus est Dei. Quia non infirmitatem in ea intelligimus, sed per Dei uirtutem, mortem deuictam, mortisque destructum imperium. Et quia signum crucis in fronte gestamus, diuina gratia cooperante, in eternum saluabimur.

Igitur quia uerbum crucis pereuntibus dixit esse  stultitiam, his autem, qui salui fiunt, uirtutem Dei; ut hoc testimonio prophetico confirmaret, subiecit: Scriptum est enim, uidelicet in Isaia: Perdam sapientiam sapientium, et prudentiam prudentium reprobabo . Ubi animaduertendum, quia Dominus non se ueram sapientiam perdere promittit; non illam suam, quam gratis confert, sed quam sapientes mundi sibi arroganter tribuunt: et quam se iactantes putant habere. Tunc ergo sapientium sapientiam perdidit, quando ea, que sapientes mundi fieri posse negabant, perfecit et opere compleuit. Prudentes etiam mundi Deum otiosum dicebant, nec habere humanorum actuum curam  ; quorum prudentiam Dominus, id est intellectum, reprobauit: dum quod impossibile estimant, faciendo,  possibile ostendit, seque hominum curam habere manifeste demonstrauit. Nam Filium suum de celis ad terras misit, qui passus, crucifixus, mortuus et sepultus, genus humanum redemit.

Ut autem ostenderet quorum sapientium sapientiam, aut quorum prudentium prudentiam se dixerit Dominus reprobare, prolato prophete testimonio adiunxit: Ubi sapiens? Ubi scriba? Ubi conquisitor huius seculi?  Quibus uerbis Apostolus tam Iudeos redarguit, quam gentiles. Scribe namque, id est, legis doctores Iudeorum nolebant credere Deum Filium habere, uirginem peperisse, aut Deum pati, uel mori potuisse: nam quia hoc manifestissime non est prefiguratum, omnino diffidebant; similiter et sapientes seculi hec eadem  deridebant, quia humana sapientia non recipit, que stultum iudicat credere hominem nasci potuisse sine coniunctione maris ac femine. Conquisitorem uero seculi specialiter mathematicum dicit, qui mundum fato regi, et omnia stellarum constellationibus atque motibus fieri decernit.

Sed ex quo maxime comprobetur, ut non sit sapiens, non scriba, non conquisitor seculi, subiecit: Nonne stultam fecit Deus sapientiam huius mundi? Quod autem dicitur: Stultam fecit Deus sapientiam, non intelligendum est, quod Deus sapiens stultam  fecerit sapientiam: sed stultam fecit, quia stultam esse ostendit, faciendo ea que ipsa impossibilia asserebat.

Nam quia in Dei sapientia non cognouit mundus per sapientiam Deum, etc. In Dei sapientia, id est, in mundi creatione, que Dei sapientia facta est, mundus per sapientiam, carnalem uidelicet, non cognouit Deum, quia homines mundi amatores, uel in mundo commorantes, uidentes mundi ornatum, non per creaturam Creatorem agnouerunt, aut ei gratias retulerunt, sed unicam eius maiestatem diuersis figmentis, et elementis ascripserunt, putantes alii Deum esse erem, alii etherem, alii solem, et reliqua huiusmodi. Aliter: Mundus in sapientia Dei, hoc est, in Filio Dei, qui est sapientia Patris,  per sapientiam carnalem, quam Apostolus abusiue sapientiam uocat; ponitur enim pro astutia; non cognouit Deum, cum uidens eum hominem inter homines conuersatum, purum hominem credidit. Non cognouit, quia lux in tenebris lucet, et tenebre eam non comprehenderunt. In mundo erat, et mundus per ipsum factum est, et mundus eum non cognouit. In propria uenit, et sui eum non receperunt .

Placuit Deo per stultitiam predicationis saluos facere credentes, id est, placuit ut uerbum caro fieret et habitaret in nobis; placuit ordinare predicationem, que illis stulta uideretur, ut quicunque ea, que ipsi diffidebant, crederent, saluarentur, et eorum condemnatione increduli damnarentur.

 Quia et Iudei signa petunt. Non enim fieri posse diffidunt, sed utrum factum sit, necne, requirunt. Omnia quippe Deo possibilia iudicant, sed signa querunt, quibus uerum esse probetur, quod predicatur: talia scilicet, qualia facta sunt in ueteri Testamento, cum uirga Aaron floruit , et flores in amygdalas deformauit , et Ionas tribus diebus et tribus noctibus in uentre ceti iacuit, postea uiuus in littus eiectus est . Maxime autem tale signum querunt, quale ostensum est Moysi in igne rubi .

Greci, id est, gentiles, sapientiam querunt, qui ea solummodo fieri posse estimant, que humane sapientie conuenire uidentur: ideoque per sapientiam  inuenire querunt, quomodo, aut uirgo parere potuerit, aut mortuus resurgere: quod tamen comprehendere non possunt; quia omnem humanam sapientiam transcendit. Unde conuenienter subiunxit: Nos autem predicamus Christum crucifixum; Iudeis quidem scandalum, gentibus autem stultitiam. Christus crucifixus Iudeis scandalum erat; quia scandalizabantur, audientes Christum uiolatorem Sabbati, Dei Filium predicari, aut Dei Filium pati, uel mori potuisse. Gentibus autem erat stultitia; quoniam, dum ea predicari audiebant, que humane  sapientie conuenire non uidentur, insensata iudicabant, maximeque uirginis partum et mortuorum generalem resurrectionem.

Ipsis autem uocatis; non illa uocatione, qua uocati sunt hi qui, inuitati ad cenam agni, non fuerunt digni uenire , sed ea, de qua Apostolus: Quos autem predestinauit, hos et uocauit. uocatis ergo Iudeis, atque Grecis Christus Dei uirtus est, et Dei sapientia ; quia Iudei, qui prius signa querebant, et scandalizabantur, per gratiam Dei uocati ad fidem, intellexerunt eum Dei uirtutem; quoniam per ipsum Deus Pater omnia condidit, regit, et gubernat. Similiter gentiles, qui prius mysteria Christi humana sapientia comprehendere nitebantur, et quibus stultitia uidebantur,  Dei gratia facti credentes, agnouerunt eum Dei sapientiam; quoniam per eum Deus Pater est agnitus. Et reuera non aliter melius poterat Deus Pater agnosci, quam per eum, qui genitus est ab illo. Unde in Euangelio: Nemo nouit Patrem, nisi Filius, et cui uoluerit Filius reuelare . Attamen iuxta hanc apostolicam sententiam utrisque uocatis, tam Iudeis, quam Grecis debemus intelligere Christum Dei uirtutem, et Dei sapientiam: uirtus quippe ad operationem, sapientia ad predicationem refertur. uirtus ergo Dei Christus illis est; quia intellexerunt, quod nisi Deus esset, miracula que fecit facere non posset: est et sapientia; quoniam agnouerunt nullum, nisi Deus esset, docere posse que docuit. Unde Iudei de eo dixerunt:  Unde huic uirtus hec, et sapientia? 

Quia quod stultum est Dei, sapientius est hominibus, et quod infirmum est Dei, fortius est hominibus. Stultum Dei, non uere dicit, sed iuxta hominum opinionem: Nam, quia humana sapientia comprehendere non poterant, quomodo uel uirgo parere posset, uel Deus pati, uel mortuus resurgere, stulta esse estimabant, cum esset in his ratio spiritalis. Hoc stultum, hominibus sapientius est; quia sapientia humana comprehendi non potest. Similiter iuxta hominum estimationem infirmum Christi uocat exinanitionem, qua semetipsum exinaniuit, factus obediens utque ad mortem ; sed hoc infirmum, fortius est hominibus, quia eius infirmitas nostra est uictoria et fortitudo; per eam quippe nos  fortes facti sumus. Fortius est hominibus; quia mortem, quam reges, gigantes et principes huius seculi superare non poterant, ipse moriendo uicit, eosque in impetu destruxit, et auctorem mortis religauit, nobisque uite eterne ianuam patefecit. Unde pulchre illic subiunxit Apostolus: Propter quod Deus illum exaltauit , etc.

Ceperat Apostolus mundanam sapientiam reprobare, et cepta intentione perseuerans, adiecit:  uidete enim uocationem uestram, fratres, quia non multi sapientes secundum carnem, non multi potentes,  non multi nobiles; ac si diceret: In uobismetipsis cognoscite quod dico: ecce enim uos multi iam estis, qui creditis, non autem multi sunt sapientes secundum carnem, id est, qui mundana sapientia potius inflati quam docti, diuine sapientie se subdere noluerunt: quibus uerbis specialiter mathematicos reprehendit. Et nota, quia, quos sapientes dicit secundum carnem, eosdem uocat potentes et nobiles: potentes, quia mundi potentia elati, infirmitatem crucis Christi credendo suscipere despexerunt; nobiles uero, quia antiquitatis originem sue superstitioni ascribebant, dicentes se antiqua origine preditos, Christianos autem uocantes nouellos, ideoque ignominie crucis, id est, diuine religioni, se subdere despiciebant. Ostendit ergo his uerbis Apostolus, quia  fideles Deus, non secundum eam doctrinam uocauit, que in paucis erat, sed  secundum eam, que in multis, uidelicet euangelicam. Aliter: uidete uocationem uestram, fratres, quoniam non multi sapientes secundum carnem, non multi potentes, non multi nobiles, id est, perpendite, considerate, quoniam non multi sapientes, potentes, aut nobiles electi sunt, per quos uocaremini, sed paucissimi piscatores, idiote et pauperes. Unde conuenienter subiecit: Sed que stulta mundi sunt, elegit Deus  , ut confundat fortia; et ignobilia, et contemptibilia elegit Deus. Que sententia tam ad rem quam ad personas referri potest. Si autem ad rem: infirma, stulta, ignobilia, et contemptibilia dicit partum uirginis, et Domini passionem, uel mortem; non  quod reuera sint, sed quia sic a sapientibus seculi putabantur: que Deus elegit, ut sapientes et fortes confunderet, dum multos uiderent credere, quod pauci negabant; si uero ad personas referatur: stulta mundi, infirma, ignobilia, et contemptibilia, Christi uocat apostolos, qui in comparatione sapientium, fortium, nobilium, ab huius mundi amatoribus stulti, infirmi, ignobiles et contemptibiles estimabantur. Mira quippe arte Dominus egit. Noluit enim ad predicandum Euangelium sapientes eligere, potentes, diuites, aut nobiles, ne suis se meritis electos crederent, et ne dicendi occasio daretur, quod fideles Christi, et fama nominis eius, non uirtute sancti Spiritus per orbem terrarum creuerint, sed humane sapientie  uersutia, aut potentia, siue diuitiis, aut nobilitate. Noluit quippe per oratorem conuertere piscatorem, sed per piscatorem lucratus est oratorem. Magnus Cyprianus orator; sed maior illo Petrus piscator, per quem credidit non solum orator, sed etiam imperator. Hinc est quod Dominus Nathanelem laudibus pretulit , sed ad dignitatem apostolatus non assumpsit.

Et que non sunt  ut ea, que sunt  destrueret.  Siue, cum dicit: Que non sunt, despecta huius mundi intelligere debemus; Christi scilicet apostolos, qui, quoniam mundi gloriam non habebant, quasi non esse iudicabantur. Similiter cum subdit: Ut ea que sunt destrueret, intelligendum est, gloriosa, et sublimia, que esse putabantur, quia in mundi gloria consistebant. Dicitur ergo: Ea, que non sunt, id est, despecta elegit, ut ea que sunt id est gloriosa destrueret; quod et factum esse cognoscimus: ad predicationem namque apostolorum multi reges et huius seculi principes confusi, destructi sunt et humili Christi iugo se subdiderunt.

Sed cur hec Dominus elegerit, Apostolus manifestat, subiungens: Ut non glorietur omnis caro  in conspectu eius. Omnis caro, omnis carnalis scientia intelligi potest, ut sit sensus: Non glorietur omnis caro in conspectu eius, id est, ut omnis carnalis scientia erubescat et confundatur in conspectu Dei, iudice ipso. Carnalis autem intellectus est, diffidere Dei potentia uirginem parere potuisse, aut hominem mortuum uiuificari. Congruentius uero omnis caro intelligitur omnis homo, a parte totum; ut sit sensus: Idcirco Deus nullis meritis precedentibus infirma mundi elegit, et despecta, ut non habeat omnis homo, de se unde merito gloriari possit in conspectu Dei; ac si aperte diceret: Ut non glorietur omnis homo in conspectu eius de propriis meritis. Hec ergo sententia omnes comprehendit, tam iustos, quam iniustos: iniusti  enim, quia nichil habent, non est unde glorientur; iusti autem, etsi habent unde gloriari possint, non tamen a se, sed a Deo . Quid ergo restat saluandis? Nihil aliud, nisi gratia miserantis. Sed ne forte sancti se absque gloria remansisse putarent, subiecit: Ex ipso autem uos estis in Christo Iesu; tanquam diceret: Non uos putetis absque gloria remansisse: gloriandum quippe uobis est in Deo per Iesum Christum; quia Dei gratia ad Christi fidem estis uocati, et in eius membra effecti: ex ipso namque, id est ex Deo, qui est omnipotens, uos estis in Christo Iesu, id est, in fide Christi Iesu. Dei enim propositum fuit, ut credentes per Christum agnoscerent Dei ueritatem, et misericordiam:  ueritas autem est Trinitatis mysterium; misericordia uero, qua redempti sumus, cum essemus captiui.

Igitur, ut ostenderet quis fuerit iste Christus iehsu, subiunxit: Qui factus est nobis sapientia a Deo, et iustitia, et sanctificatio, et redemptio. Ad confirmationem quippe fidelium ostendit Christum uoluntate Patris, omnia egisse, que fecit, ut agnoscant, et sciant se ueram sapientiam, et iustitiam, et sanctificationem, et redemptionem percepisse per Christum: nemo namque redemit, nisi quod suum est. Sed quod dicit: Qui factus est nobis sapientia, non ad diuinitatem eius referendum  est, in qua omnia fecit cum Patre, et ipse a nullo factus, ante omnia secula genitus est ab eo. In forma ergo humanitatis nobis factus est a Deo sapientia; quia Spiritus sancti gratia de uirgine conceptus est et natus. Qui enim in substantia diuinitatis uera erat Patris sapientia, per humanitatem nobis factus est sapientia; quoniam per eum ueram didicimus sapientiam, id est Trinitatis cognitionem. Similiter qui in deitate iustitia Patris erat, et per humanitatem nobis factus est iustitia; quia credendo in eum, et Dei Filium confitendo, ipsi sumus incorporati ac per hoc iustificati. Quo enim quisque magis illi inheret, tanto amplius iustificatur: iustum nempe est, ut, spretis omnibus, solus Creator ueneretur et adoretur. Factus  est et sanctificatio; quoniam per eum non solum ab idololatrie et propriis flagitiis expiati sumus, sed etiam ab omni inquinamento mentis et corporis.

Denique, quia hec sanctificatio per passionem eius facta est, conuenienter subiecit: Et redemptio: oblatio namque corporis Christi nostra fuit redemptio. Hoc enim pretium pro nobis diabolo dedit: dum enim se Deo Patri in ara crucis obtulit, omnem peccati contradictionem in se ipso a nobis abstulit: nam ideo diabolo se cupienti occidere, ut impleret, permisit; ut, dum illum innocentem indebite morti traderet, nos, quos debito tenebat, amitteret, sicque nos captiuos a diaboli potestate erueret.

 Itaque, quia ostendit in quo sanctis esset gloriandum, ut euidentius hoc demonstraret, propheticum subdidit testimonium, dicens: Ut quemadmodum scriptum est, uidelicet in Ieremia: Qui gloriatur, in Domino glorietur . Dignum est etenim, et ualde necessarium, ut qui gloriatur, in Domino glorietur, quoniam in eternum non confundetur. Sic ergo qui gloriatur, in Domino gloriatur, si omne bonum, quod in se cognoscit, non suum esse dicit, aut credit, sed Dei, a quo accepit, id est, si non solum quod est, sed etiam quod bene est, ab illo se accepisse intelligit, a quo accepit, ut esset, iuxta illud Iacobi: Omne datum optimum et omne donum perfectum desursum est, descendens a Patre luminum . Confundantur  ergo omnes, qui adorant idola, qui gloriantur in simulacris suis . Quoniam, sicut alius propheta dicit: Dii gentium non pluunt, neque fecerunt celum et terram . Unde scriptum est: Dii, qui non fecurunt celum, aut terram, pereant de terra  Confundantur etiam, qui gloriantur in hominibus, quos nullius sciunt esse uirtutis. Unde rursus scriptum est: uana spes hominis . Item: Maledictus homo, qui confidit in homine, et ponit carnem brachium suum .

  Et ego, cum uenissem ad uos, fratres, ueni non in sublimitate sermonis et sapientie,  annuntians uobis testimonium Christi. Quod superius uerbis docuit, nunc suo confirmat exemplo : nam, quia superius nostre discipline formam gradatim ostendit, nunc recordatus preteriti temporis, approbat se non aliter tradidisse, quam demonstrauit, id est, quia in humilitate sermonis, et stultitia predicationis ueniens, ut a sapiente seculi putabatur, annuntiauit eis testimonium Christi, id est, famam, quia Deus homo factus, mortuus est, et sepultus, etc. Sciendum autem quia in quibusdam codicibus inuenitur: Mysterium Dei. Congrue autem testimonium Christi mysterium Dei uocatur; quoniam quod uerbum Dei occultatum est, manens Deus apud Deum, occultatum fuit a seculis et gerationibus duobus modis: prescientia, siue predestinatione  et figura. Occultatum est enim prescientia et predestinatione; quia mysterium Incarnationis eius ante secula prescitum est et predestinatum a Deo Patre. Occultatum est et figura, tam in legalibus, quam in propheticis litteris. Sublimitatem sermonis uocat, nitorem eloquentie, et uerborum leporem: his enim studebant heretici, in quibus decepti Corinthii gloriabantur. Metuentes namque, ne sapientibus mundi stulti uiderentur, per prauam eloquentiam, suam doctrinam commendare studebant, humanam sectantes sapientiam, et ita crucem Christi euacuabant. Et notandum, quia clausa uidentur, in quibus Apostolus Corinthios reprehendit. Intelligendum est tamen, quia mundanam sapientiam in eis arguit diuine religioni contrariam.

 uolens autem ostendere quid eis predicauerit, uel quid se inter eos scire iudicauerit, adiecit: Non enim iudicaui scire me aliquid inter uos, nisi Christum Iesum, et hunc crucifixum. Ubi querendum est quare se tantum Christum crucifixum predicasse dicat  . An non et natiuitatem eius predicauit, et cuncta, que per hominem gessit? An non et mores eorum instituit? Si ergo tantum Christum crucifixum predicauit, unde est quod inferius dicit: Tradidi uobis in primis quod et accepi; quia Dominus iehsu mortuus est secundum Scripturas, et quia resurrexit, et quia uisus est Cephe? et reliqua . Quapropter notandum, quia non ait tantum Christum crucifixum, sed Iesum Christum: deinde intulit:  Et hunc crucifixum. Christus ergo iehsu ipse est Dei Filius, de uirgine natus, in presepio positus, ab angelis collaudatus, a pastoribus agnitus, a magis adoratus; ipse Euangelium tradidit, et miraculis coruscauit. Hec enim omnia ad Christum pertinent crucifixum, id est in carne passum. Unde beatus Augustinus: Christum Iesum euangelizare est non solum que de illo credenda sunt, predicare, sed et omnia que pertinent ad instituendos mores fidelium. uerum, quia saluatio humani generis maxime in crucis mysterio continetur, idcirco se Apostolus nichil scire asserit inter Corinthios, nisi Christum  crucifixum. Hoc enim se inter eos scire asserit, quod illos per ipsum discere oportebat; nescire uero se dicit, quod illi, quia carnales erant, discere non ualebant; altiora scilicet mysteria diuinitatis Christi. Dictum est autem eo genere locutionis, quo dicitur ceca fossa, eo quod occulta sit.

Et ego in infirmitate, et timore, et tremore multo fui apud uos. Ecce se dicit Apostolus in infirmitate apud Corinthios fuisse; nec hoc suffecit, sed addidit: Et timore: ad exaggerandum etiam intulit: Et tremore multo. Quibus uerbis ostendit, quoniam in stultitia predicationis Christum crucifixum Corinthiis nuntians, multa odia, et persecutiones aduersum se excitauit, quasi uanam eis nuntiaret doctrinam, inimicam tam Iudeis quam gentibus.

 Et sermo meus, id est doctrina, et predicatio mea non in persuasibilibus humane sapientie uerbis. Persuasibilia uerba sunt nitore eloquentie fucata. His ergo doctrina euangelica non indiget, quia propria se uirtute commendat; humana autem sapientia indiget eloquentie ornatu, ut aliquid magni esse uideatur, quoniam nulla ratione aut uirtute fulcitur. Quibus uerbis ostendit se ideo noluisse humane sapientie placere, ne suum uideretur captare fauorem.

In quo autem sit eius predicatio exponit, cum subdit: Sed in ostensione spiritus et uirtutis, id est, in patratione miraculorum, que fiebant per gratiam et uirtutem Spiritus sancti. Quecunque enim docebat miraculis confirmabat, iuxta illud Marci euangeliste:  Illi autem profecti predicauerunt ubique, Domino cooperante et sermonem confirmante, sequentibus signis .

Sed sciendum quia res fatue secundum uirtutem infirme sunt et nullius momenti; compte autem nitore uerborum, prudentes uidentur, et aliquid magni habere; ideoque noluit Dominus euangelicam doctrinam uerbis commendare, sed uirtute Spiritus sancti. Unde huic conuenienter subditur: Ut fides uestra non sit in sapientia hominum, sed in uirtute Dei. Et est sensus: Quod creditis, quod iam fideles estis, non hoc humane sapientie ascribatis, ne forte queramini, quod eius astutia sitis decepti; sed ascribite hoc gratie sancti Spiritus, qui est uirtus Dei. Nam quod Spiritus sanctus uirtus sit Dei, Dominus  manifestat, dicens: uos autem manete in ciuitate, quoadusque induamini uirtute ex alto .

Igitur, quia dixerat se nichil aliud inter Corinthios scire, nisi Christum Iesum, et hunc crucifixum, ne forte putaretur reuera insipiens, adiecit: Sapientiam autem loquimur inter perfectos; tanquam diceret: Nos, qui in stultitia predicationis Christum uobis annuntiamus, ne putetis insipientes, quoniam sapientiam loquimur inter perfectos. Perfectos autem uocat eos, qui crucem Christi uirtutis testimonio ueram sapientiam esse credebant, et qui fidem non  tam uerbis habebant quam rebus, id est, qui fidem suam operibus adimplebant; siue eos, qui linguis omnium loquebantur, quique ad illorum saluationem, gratia sancti Spiritus, interdum etiam occulta cordis reuelabant. Inter hos ergo sapientiam loquebatur, quia secreta eis de Christi natiuitate mysteria predicabat.

Quam uero sapientiam loqueretur manifestat, subiungens: Sapientiam autem non huius seculi. Pulchre autem ait, non huius seculi; quia hoc seculum diuinam rationem et sapientiam capere non potest, propter infirmitatem terrene cogitationis. Et nota, quia dicendo, non huius seculi, ostendit eam esse futuri seculi, in quo ueritas, id est, uera Dei sapientia,  etiam negantibus apparebit. Est autem humana sapientia, que ea tantum uera iudicat esse credenda, que quodammodo humane rationi conuenire uidentur. Diuina uero sapientia omnem modum humane scientie transcendit. Unde mox sequitur: Neque principum huius seculi. Si enim principum seculi non est, multo minus hominum subditorum. Principes autem seculi diabolum uocat, eiusque satellites, qui seculi huius amatoribus principantur. Diuina ergo sapientia principum seculi non est; quoniam doctrina euangelica, et Christiana religio omnes errores, quos ipsi generi humano inseruerunt, destruit, et dissipat. Unde mox additur: Qui destruuntur. Hinc Ioannes: Propter hoc, inquit, uenit Filius Dei, ut solueret opera diaboli. Sed loquimur sapientiam Dei  , id est Filium Dei, qui est Dei Patris sapientia, uel certe euangelicam predicationem, in mysterio, que abscondita est. Apte dixit, in mysterio; quoniam, ut iam dictum est, duobus modis latuit a seculis et generationibus. Abscondita autem dicitur; quia non in uerbis, sed in uirtute Spiritus sancti, nor est humana ratione possibilis, sed sancti Spiritus efficacia credibilis. Ostendit itaque se ad hoc specialiter missum, ut occultum sensum et occultam scientiam predicaret, quam neque principes, aut seculi potestates cognouerant, nec ipse mundus audierat.

Quam predestinauit Deus in gloriam nostram ante secula. His uerbis se ostendit ueram predicare sapientiam, adeo ut eamdem ante secula cum Deo Patre fuisse asserat, et predestinatam in gloriam  nostram: ante secula quippe predestinatum est, ut Dei Filius pro salute hominum moreretur. Gloriam nostram dicit, qui credidimus tam ex Iudeis, quam ex gentibus. Constat igitur, quia, si predestinata est hec sapientia in gloriam credentium, predestinata est etiam in confusionem infidelium.

Itaque ut ostenderet hanc sapientiam absconditam principibus, et potestatibus, subiecit: Quam nemo principum huius seculi cognouit. Principes seculi, tam hic, quam superius, ut quidam uolunt, seniores intelligendi sunt Iudeorum, scribe uidelicet et pharisei, siue sublimes queque Romanorum  potestates. Sed Iudeorum seniores intelligi non possunt, quoniam Romano subditi erant imperio. Neque tamen sublimes Romanorum potestates hic recte intelliguntur, quoniam non ipsi Dominum crucifixerunt: de uno namque illorum scriptum est, quia dixit: Ego causam mortis non inuenio in homine isto ; unde et accepta aqua, lauit manus coram populo, dicens: Mundus ego sum a sanguine huius iusti . Apte ergo tam hic, quam et superius principes seculi intelliguntur, quos Christus libere triumphauit in semetipso, id est, demones. Unde alibi idem Apostolus: Non est nobis colluctatio aduersus carnem et sanguinem, sed aduersus principes et potestates, contra mundi rectores tenebrarum harum  , etc. Horum nimirum consilio et uoluntate crucifixus est Dominus: unde ipse in Euangelio dicit: Ecce uenit princeps huius mundi, et in me non inuenit quidquam . Hinc etiam Lucas euangelista, post peractas Domini tentationes, scribit: Et recessit diabolus ab eo usque ad tempus . Si ergo principes seculi, diabolus, eiusque satellites accipiendi sunt, quid, quod infert: Si enim cognouissent, nunquam glorie Dominum crucifixissent, cum Lucas, Dominum narrans eiicere demonia, scribat inter cetera: Et non sinebat ei  loqui, quoniam sciebant eum esse Christum; et Marcus: Quoniam sciebant eum?  Quapropter, ut quidam uolunt, sciebant quod ipse esset Christus, qui fuerat in lege, et prophetis  promissus: mysterium tamen eius, quod Dei esset Filius, ignorabant. Magis autem accipiendum est quia, uidentes uirtutem miraculorum, presentia maiestatis eius extorti et coacti, confitebantur eum Dei Filium, et Christum agnoscebant, quin potius suspicabantur: ignorabant autem se eius morte esse condemnandos; ideoque dicit Apostolus: Si cognouissent, nunquam Dominum glorie crucifixissent.

Rursus querendum quare Dominum glorie crucifixum dicat, cum Dominus glorie pati, crucifigi et mori nesciat. Diuinitas quippe omnino impassibilis est. Sciendum igitur, ideo dictum, quia uerbum caro factum est, et habitauit in nobis ; id est Deus homo factus est, et inter homines conuersatus. Sic enim Diuinitas humanitati coniuncta  est, ut unus idemque Christus uerus esset Deus et uerus Homo: unde in Euangelio: Nemo ascendit in celum, nisi qui descendit de celo, Filius hominis, qui est in celo . Si enim distinctionem substantiarum attendamus, Dei tantum Filius de celo descendit, et hominis tantum Filius in terra crucifixus est: si uero unitatem persone, et hominis Filius de celo descendit, et iam tunc erat in celo, et Filius Dei Dominus glorie crucifixus est in terra. Crucifixus est ergo non ex uirtute diuinitatis, sed ex infirmitate carnis. Dominus autem glorie dicitur non solum, quia ipse est gloria, sed  etiam quia sanctos suos, glorificando eos miraculis et uirtutibus coruscare facit.

 Preterea ut ostenderet quibus sapientia Dei reuelata sit, adiecit etiam prophete testimonium. Sed subauditur, credentes agnouerunt, sicut scriptum est, scilicet in Isaia: Quod oculus non uidit, nec auris audiuit, nec in cor hominis ascendit, que preparauit Deus his qui diligunt illum . Hoc dicto ostendit, quia Deus rem inopinatam, et inauditam, et absconditam a seculis, et generationibus repente operatus est, mittens Filium suum de celis ad terras, qui incarnatus et homo factus, de uirgine natus est: quam rem non solum humanus sensus comprehendere non potuit, sed neque ipsa natura angelica. Quod enim superius dixit,  hoc nunc prophetico testimonio confirmat; uidelicet non esse mirandum, si homines Dominice Incarnationis mysterium non agnouerunt, quoniam latuit etiam principes seculi. Merito tamen condemnantur; quia, etsi uerba predicationis scandalum illis faciebant, miraculis tamen fidem accommodare debuerant. Humane quippe ignorantie et infirmitati uirtus signorum preponenda erat; et id omnino erat credendum, quod humane rationi impossibile uidebatur. Hoc igitur tam ineffabile donum oculus non uidit, quia non est color; auris non audiuit, quia non est sonus; in cor hominis non ascendit, quia non est terrena cogitatio. De inferioribus quippe terrene cogitationes ascendunt in cor hominis; de superioribus autem omne bonum, iuxta Iacobi uocem,  descendit . Aliter, ut quedam exemplaria habent, in cor hominis non descendit, quia illuc cor hominis ascendit, iuxta illud Prophete: Ascensum in corde eius disposuit in conualle fletus lacrymarum . Quo? In locum, quem posuit, uidelicet ubi celestis glorie degustaret suauitatem. Cum ergo donum hoc in corde erat Ioannis, iam supra hominem erat Ioannes; quia cor eius in locum positum ascenderat. Item oculus non uidit uirginem parere; auris ante non audiuit. Fulgebunt iusti, sicut sol, in regno Patris mei . In cor hominis non ascendit ut esset heres Dei, coheres Iesu Christi . Hec ergo tam preclara et ineffabilia dona, de quibus alibi dicit: Omnia mihi tradita sunt a Patre  meo , preparauit Deus, id est, preordinauit, non omnibus quidem, sed his qui credunt et diligunt illum.

Apostolus ergo, ut ostenderet se, suosque, ex his esse qui Deum diligunt, adiunxit:  Nobis autem reuelauit Deus per Spiritum suum; tanquam diceret: Ideo nos quod oculus non uidit, nec auris audiuit, nec in cor hominis ascendit agnouimus, quoniam Deus reuelauit, id est, manifestauit. Reuelauit plane non nostris exigentibus meritis, sed gratia sue miserationis ac pietatis. Et hoc est, quod dicit: Per Spiritum suum, id est, per gratiam Spiritus  sancti. Per fidem namque accipimus Spiritum sanctum, qui nobis reuelat uoluntatem et arcana Dei: res quippe Dei sciri non potest, nisi Spiritu Dei. Et notandum, quia ostendit se ideo missum, ut tantum sacramentum non solum hominibus predicaret, sed etiam principibus seculi; quatenus eo euangelizante discerent qui in celis corporalibus sunt, et qui degunt sub elementis firmamenti, quantum bonum perdiderunt, cum per superbiam ceciderunt, et proprium reliquerunt domicilium. Singularis est ergo iste predicator, qui tantam consecutus est gratiam; aut enim a nullo, aut uix ab ullo ita explicari potuit Trinitatis mysterium; unde merito uas electionis diuino iudicio est appellatus.

Igitur, ne putaremus eum angelicum, aut leuem  dixisse spiritum, subiecit: Spiritus enim omnia scrutatur, uidelicet sanctus; et est sensus: Idcirco nos, que principes seculi non agnouerunt, agnoscimus, quoniam ille Spiritus nos docet, qui scrutatur. Nam quia Spiritus sanctus et ex Deo est, et ipse Deus est, ideo omnia nouit, que Dei sunt. Profunda autem Dei addidit, ut ostenderet quia omnem uirtutem et prescientiam Dei ipse naturaliter nouit, quod omnino creature impossibile est. Ac per hoc Spiritus sanctus uerus esse Deus ostenditur, et non creatura, sed Creator. Scrutatur autem omnia, non quia nescit, ut inueniat, sed quia nichil relinquit quod nesciat. Scrutatur, non ut inueniat, quia omnia nouit; sed, qui tibi datus est, Spiritus, te scrutari faciat: quod enim tu eius beneficio facis, ipse facere dicitur,  sine quo tu facere non potes.

Ut autem aperte ostenderet quia Spiritus sanctus omnia scrutatur, subiecit etiam similitudinem, dicens: Quis enim scit hominum que sunt hominis, nisi spiritus hominis, qui in ipso est? Humana natura ex corpore constat, et spiritu, quem et animam dicunt. Est autem spiritus hominis ipsius anime rationalis potentia, qua secernitur a pecoribus, et eisdem naturali lege dominatur. De hoc spiritu dicit: Quis enim scit hominum que sunt hominis, nisi spiritus hominis, qui in ipso est? Ac si patenter diceret: Non qui extrinsecus est, sed qui intus est, animus tuus, nouit omnem cogitationem et dispositionem tuam: hec enim sunt interiora nostra. Et reuera nemo hec comprehendere potest, nisi animus noster,  quem Apostolus spiritum uocat.

Ita et que Dei sunt nemo nouit nisi Spiritus Dei: tanquam diceret: Quia Spiritus sanctus unius substantie cum Deo est, ideo omnia, que Dei sunt, naturaliter et ipse nouit, et nos docet: docet etiam mysterium Christi; quia non solum Patris est Spiritus, sed et Filii. Nemo ergo nouit que Dei sunt, nisi Spiritus Dei; quia quicunque cognoscit, per Spiritum Dei cognoscit. Sic enim dictum est, quemadmodum illud in Euangelio: Non uos estis qui loquimini, sed Spiritus Patris mei, qui loquitur in uobis .

 Igitur, quia dixerat, nobis reuelauit Deus per Spiritum suum, ne forte crederet aliquis, quod Apostolus eiusque similes spiritum mundi accepissent, per quem futura cognoscerent; idcirco, cum commendaret gratiam Dei in Spiritu sancto, adiecit  : Nos autem non spiritum mundi accepimus, sed Spiritum qui ex Deo est. Ac si diceret: In eo probatur, quia non spiritum mundi accepimus, quia arcana Dei cognoscimus, que spiritus mundi comprehendere non potest. Spiritum mundi, spiritum dicit elationis et superbie: quicunque enim spiritum mundi accipiunt, superbi et ingrati Deo existunt; ideoque redduntur infelices: Spiritus uero, qui ex Deo est, Spiritus est caritatis et dilectionis. Aliter spiritum mundi, spiritum dicit pythonis , qui est maior inter mundanos spiritus. Hoc arripiuntur omnes fanatici, sortilegi et augures, qui sunt sine Deo. Hoc spiritu arrepta Pythonissa Samuelem suscitauit Sauli . Hic etiam per Sibyllam locutus, multa de Christo predixit. In quibusdam etiam, sanctorum prophetarum secutus est sensus, callide uolens habere locum inter celestes spiritus. Et quamuis aliquando uera predicat, interdum tamen per uerisimilia et ipse fallitur, et alios fallit. Sed quasi diceret aliquis: Unde probas, Apostole, quoniam spiritum, qui ex Deo est, accepistis? adiecit: Ut sciamus que a Deo dona sunt nobis; tanquam diceret: Seruus nescit quid faciat Dominus eius: nos autem, karissimi, ut  amici Dei esse possimus, ideo Spiritum, qui ex Deo est, accepimus, ut sciamus quid faciat Dominus Deus noster. Ideo namque Spiritum, qui est ex Deo, accepimus, ut de donis Dei non gloriemur, tanquam nostris meritis acceperimus, sed illi gratias referamus, a quo accepimus. Multi quippe multa dona Dei habent; sed a quo acceperint, nesciunt; ideoque superba uanitate iactantur. Si ergo spiritum mundi accepissemus, dona, que a Deo nobis collata sunt, cognoscere nequaquam possemus: inferiora quippe superiorum consilium comprehendere non possunt. Neque creaturam sui Creatoris uoluntatem, nisi eo reuelante, cognoscere potest. Magna quippe scientia est, ipsum donum, quod aliquis habet, a quo habeat scire.

 Que et loquimur. Sensus hic est: In hoc uerissime comprobatur, quod sciamus, que nobis a Deo donata sunt, quia hec eadem loquimur, ut alii discant, per spiritalem doctrinam. Quomodo uero loqueretur, manifestat, subiungens: Non in doctis humane sapientie uerbis, id est, eloquentie nitore comptis. Et est sensus: Quia ea, que loquimur non a rhetoribus, non a dialecticis, non a philosophis accepimus; ideo non ea loquimur uerbis humane scientie lepore fucatis. Quoniam humane sapientie uerba hunc sensum comprehendere non possunt, neque studio artis alicuius discitur, sed per fidem spiritali  ratione concipitur, iuxta illud: Nisi credideritis, non intelligetis .

Sed in doctrina Spiritus, id est, ea doctrina, que Spiritu sancto est edita, scilicet euangelica. Aliter: In doctrina Spiritus loquebatur; quia per uirtutem sancti Spiritus, quecunque predicabat, signis et miraculis confirmabat. Spiritalibus spiritalia comparantes. Spiritales eos dicit, qui negabant humanam sapientiam posse tradere gratiam Dei: gratia namque Dei fidei mysterio continetur, ad illuminandos beneuolorum hominum sensus. Quicunque ergo ea credunt, que mundi sapientes stulta iudicant, recte spiritales uocantur. Unde Apostolus spiritalibus spiritalia  comparabat; quia illos iudicabat spiritales, qui ea fieri posse credebant, que possibilia sapientia mundi denegabat.

Animalis autem homo non percipit ea que sunt Spiritus Dei. Quicunque ex corpore uiuit, recte carnalis uocatur, et animalis. Carnalis a carne, qui carnalia sectatur; animalis, quia fertur dissoluta lasciuia anime, quam spiritus non regit; quia nec ipse se Deo regendum subiicit Animalis ergo homo, quia secundum se uiuit, id est, sensum suum in terra deprimit, terrena tantum cogitando et desiderando. Idcirco ea que Spiritus Dei sunt non percipit; quia quid gratie crux Christi conferat, non intelligit. Nam, quia nichil credit futurum post mortem, idcirco non freno continentie, non rationali mentis  iudicio regitur, sed ad terrenas uoluptates, et desideria, uelut in preceps animal, trahitur. Cum enim non credat hominem sine maris ac femine commistione nasci, audiens Deum Filium genuisse, aut uirginem peperisse, ridet. Rursus, quia nichil estimat futurum post mortem, audiens resoluta corpora uiuificari posse ad uitam, hoc gannit. Unde mox subditur: Stultitia est enim illi, et non potest intelligere. Et est sensus: Ideo intelligere non potest, quia stultum iudicat, quod sua ratione contendere nequit. Stultum quippe iudicat quidquid uidet, quod ipse non nouit. Quia spiritaliter examinatur, id est, iudicatur, condemnatur. Spiritaliter examinatur, quia, ne intelligere possit, suis exigentibus meritis, spiritaliter obcecatur.

 Spiritalis autem iudicat omnia. Spiritalis homo dicitur, qui Spiritu sancto regitur, et idcirco iudicat omnia Deo esse possibilia. Spiritalis ergo hominis uera est ratio, et uerum iudicium, quoniam eius fide et bonorum operum exemplo, prauorum infidelitas, et actus condemnantur, secundum illud: Qui autem non credit, iam iudicatus est .

Quia ergo animalis hominis, id est, infidelis iudicium falsum est, spiritalis uero, id est, fidelis uerum, apte subiungitur: Et ipse a nemine iudicatur: hoc est, condemnatur, quia per fidem saluatur. Aliter: Spiritalis omnia iudicat; quia supra omnia est,  quoniam cum Deo est. Et quia cum Deo est, ideo purissime uidet, et quidquid uidet, tota caritate diligit. Omnia iudicat, quia quidquid rectum inuenit, approbat; quidquid perperam, improbat, in operibus, in moribus fidelium, ieiuniis, eleemosynis, cogitationibus, et omnibus, de quibus iudicare et que corrigere licet. Ipse autem a nemine iudicatur, id est, a nullo homine, sed a sola lege, secundum quam omnia iudicat. Aliter: Spiritalis omnia iudicat uana esse, et falsa, in quibus mundi amatores delectantur. Omnia iudicat; quia in Scripturis diuinis singulorum doctorum sequitur intentionem, et omnium uerborum uim considerat, intelligitque illud preceptum implendum, quod Dominus ait: Si quis te percusserit in dextera maxilla, prebe illi et alteram  : nichilominus et quod ait Apostolus: Omnes astabimus ante tribunal Christi, ut recipiat unusquisque propria corporis sui, prout gessit . Ipse autem a nemine iudicatur; quia nullus carnalium eius sensum penetrare ualet.

Itaque quia Corinthii sua sapientia reprehendere nitebantur ea que Deus spiritaliter fieri iussit, idcirco ad increpandum illos, subiunxit Apostolus: Quis enim cognouit sensum Domini, qui instruat eum? Ac si diceret: Quis ex uobis consilium Dei cognoscit, ut illum arguat, aut reprehendat? Consilium namque uocat in homine, sensum, et uoluntatem, ac dispensationem Dei, secundum quam ipse fieri iussit, unde mundi sapientia stulta comprobaretur,  dum hoc fieret, quod illa fieri posse negabat, id est, uerbum caro. Quicunque ergo hunc sensum Domini accipit, non ei displicet quod factum est, nec querit Deum instruere, id est, eius consilium emendare; sed eius laudat omnipotentiam, secundum quam fecit, quod mundi sapientia fieri posse negabat. Unde mox sequitur: Nos autem sensum Christi habemus. Et est sensus: uos, quia sensum Christi non habetis, idcirco Deum reprehendere tentatis; nos uero eius laudamus omnipotentiam, quia sensum Dei habemus, id est, credendo in Deum, diuine scientie participes sumus. Aliter: Sensum Christi habemus; quia, dum in Deum credimus, omnia ei possibilia iudicamus, sicut et Christus, qui  in Euangelio dicit: Apud Deum omnia possibilia sunt . Quicunque enim negat Deum omnia posse, negat eum omnia fecisse ex nichilo.

Sequitur:   Et ego, fratres, non potui uobis loqui quasi spiritalibus, sed quasi carnalibus. Tanquam diceret: O Corinthii, cum uenissem ad uos, diligenter perspexi uestram tarditatem, et cognoui uobis non inesse spiritalis doctrine capacitatem; ideoque non potui uobis loqui quasi spiritalibus, id est, sapientiam, quam loquimur inter perfectos. His enim uerbis illos compellat, qui propterea carnales erant, quoniam adhuc carnalibus desideriis seruiebant. Unde mox sequitur, et idipsum  sub similitudine repetit, dicens: Tanquam paruulis in Christo, lac uobis potum dedi, non escam. Ubi euidenter docet Apostolus, quoniam paruulis in fide Christi ea committenda sunt mysteria, que capere possint: si enim magna committantur, continuo scandalizantur, et fides Christi in eis exstinguitur; quemadmodum paruuli, nisi lacte alantur, si solidum cibum sumant, infirmati moriuntur. Corinthii ergo, etsi iam fuerant renati: nam renatos alloquitur Apostolus, ideoque fratres uocat: non tamen digni erant, ut ea illis traderentur, que spiritalibus; quoniam accepta fide Christi, que est quasi semen spiritale, nullum postea bonorum operum fructum Deo reddere studuerunt, ut uerba perfectionis et spiritalia audire mererentur.

 Hic ergo egregius predicator, uir diuinus, et medicus spiritalis, singulorum uires et capacitatem pertractans, secundum cuiusque qualitatem predicationis uerba formabat. Non tamen aliter predicabat in secreto, aliter in publico; aliter in populis, aliter in cubiculis; sed una erat eius predicatio. Non enim iudicauit se aliquid inter Corinthios scire, nisi Christum, et hunc crucifixum. Sic enim dictum est: Non potui uobis loqui quasi spiritalibus, sed quasi carnalibus, ac si diceretur: Quod loquebatur, non quasi spiritales accepistis, sed quasi carnales. Nam Christum Iesum crucifixum aliter illi accipiebant, qui dicebant: Ego sum Pauli; ego Apollo; ego Cephe: aliter illi, quorum uox erat: ego autem Christi; quos et in initio huius epistole laudat.  Illis ergo lacte opus erat; istis solido cibo. Per lac, dulcedo et suauitas predicationis designatur: per escam uero, profunda predicatio, spiritatis doctrine institutis perfecta, et celestium mysteriorum plena. Christus igitur, qui panis fuerat angelorum, manens uerbum in principio Deus apud Deum, factus est lac, quia uerbum caro factum est. De his carnalibus et spiritalibus dicit Propheta: Tuus est dies, et tua est nox ; id est, tui sunt et spiritales, tui carnales, ad te pertinent spiritales, ad te carnales. Illos incommutabili ueritate et sapientia illustras; hos manifestatione carnis consolaris, quasi luna consolans noctes. Dum ergo spiritales spiritalibus spiritalia loquuntur, quasi dies diei  eructat uerbum . Sed quia et ipsi carnales fidem Christi crucifixi carnalibus quoquo modo annuntiant, quasi nox nocti indicat scientiam . Nondum enim poteratis; sed ne nunc quidem potestis. Ac si diceret: Quid mirum, si tunc non poteratis, cum adhuc etiam in eadem mentis infirmitate et fidei pueritia permaneatis? Cur autem non possent, aperitur, cum subditur: Adhuc enim estis carnales. Que sententia illos arguit, qui per baptismum renati, peccatorum consecuti sunt remissionem; sed post baptismum, ad ueteris hominis conuersationem, cui abrenuntiauerant, conuersi sunt.

 Igitur, ut ostenderet, cur eos dixerat carnales, subiecit, dicens: Cum enim sit in uobis zelus et contentio, nonne carnales estis, et secundum hominem ambulatis? Zelus erat inter Corinthios et contentio, quoniam hominum amore diuisi erant. Erat enim zelus, quia sibi inuicem inuidebant; erat contentio, quia, dum alter aduersus alterum, pro amore magistrorum inflammabatur, diuersis altercationibus fatigabantur. Sed notandum quia, cum dixisset: Nonne carnales estis? non addidit: Et secundum carnem ambulatis, sed secundum hominem. Sed sciendum quia, quod est ambulare secundum carnem, hoc est secundum hominem. Quicunque enim secundum se uiuit, secundum hominem ambulat; ac per hoc, secundum carnem, quia carnalibus desideriis satisfacit.  Nam, quia primus homo secundum se ambulauit, carnis uoluptatibus satisfaciendo, ideo a Deo recessit. Apostolus ergo, cum inferret causas, cur eos carnales dixerit, ait: Et secundum hominem ambulatis; tanquam diceret: Quia secundum uosmetipsos uiuitis, secundum hominem ambulatis, non secundum Deum. Si enim secundum Deum ambulassetis, profecto dii essetis. Quicunque ergo spem suam in hominem collocat, recte carnalis uocatur: econtrario quicunque, humano auxilio spreto, a Deo sperat adiutorium, recte uocatur spiritalis, quoniam Deus, qui in illo habitat, spiritus est.

Cum enim quis dicit: Ego quidem Pauli; alius autem ego Apollo; nonne homines estis? Paulus et Apollo concordes fuerunt in unitate spiritus et uinculo  pacis. Sed Corinthii eos diuidere, et pro altero alter aduersus alterum inflari ceperant, nescientes ea, que sunt Spiritus Dei. Ideoque uolens eos Apostolus esse angelos, siue deos, tam acriter redarguit, quia in his contentionibus, non sapiebant, que Dei sunt, sed que hominum. Ait ergo: Cum enim quis dicit: Ego quidem sum Pauli, etc. Ubi notandum, quia a sua cepit persona, ne aliorum per inuidiam infamare, et suam commendare uelle uideretur. Et pulchre ait: Nonne homines estis? Sicut enim, qui in Deo gloriantur, et ab eo sperant auxilium, adoptati non solum filii Dei uocantur, sed etiam dii; ita, qui gloriantur in hominibus, et in eis spem suam collocant, non solum homines uocantur,  sed etiam carnales. Quod utrumque una sententia Dominus ostendit, cum per Prophetam loquitur: Ego dixi: Dii estis, et filii excelsi omnes; uos autem tanquam homines moriemini ; id est carnales.

Itaque, ut ostenderet magnum malum, magnumque errorem esse inter Corinthios, et ad iniuriam Dei pertinere, cum eius honorem hominibus impendebant, adiecit: Quid igitur est Apollo? Quid uero Paulus? Et quia poterat ad hec aliquis respondere: Apostoli dii sunt, ideo intulit: Ministri eius per quem  credidistis; ac si patenter diceret: Quia ministri sunt, ideo non in eis collocanda est  spes; sed in eo cuius sunt ministri. Illi quippe honor, gloria et gratiarum actio impendenda est, a quo est et donum. Nam isti, qui serui sunt, etiam inuitos oportet eos ministrare: quemadmodum Moyses, Ionas, et Elias. Homo ergo, quantum ad honorificentiam Dei, nichil est; quantum uero ad officium quod habet, honorandus est, sed sicut seruus. Unde mox subditur: Et unicuique, sicut Dominus dedit . Nam, sicut Dominus dedit, id est, uoluit, predestinauit, et presciuit, ita et ministeriorum officia diuisit. Unde, ut ostenderet diuersitatem donorum et officiorum uarietatem  , adiecit: Ego plantaui, Apollo rigauit; sed Deus incrementum dedit. Plantauit Paulus; quia Corinthiis uerbum Christi euangelizauit, eosque ad  fidem conuertit; hoc enim est plantare: rigauit Apollo; quia eos solemnibus uerbis baptizauit, et in fide Christi confirmauit: istud nimirum irrigationis nomine designatur. Nam hic Apollo Corinthius fuit, et baptizando, et in fide corroborando, post Apostoli predicationem plurimum in conciuibus laborauit. uerum, quia peccata dimittere, et gratiam sancti Spiritus conferre solius est Dei, congrue subdidit: Sed Deus incrementum dedit. Quia ergo non ab homine, sed a Deo est profectus, et augmentum salutis, nulla est gloria hominis. Ut ergo dictum est, ad honorificentiam Dei homo comparatus, nichil est; sed quantum ad officium, quod habet, necesse est ut honoretur: non tamen ad contumeliam Dei, ut ab eo aliquid speretur, sed sicut seruus. Unde  conuenienter subditur: Itaque neque qui plantat, neque qui rigat est aliquid; tanquam diceret: Plantata maiora, et irrigata ad effectum fecunditatis peruenire non solent, nisi Deus ea uegetet, et uitam illis administret. Nos ergo, qui uobis loquimur, tanquam operarii sumus, qui plantant, rigant, culture diligentiam adhibent; sed cortici uiriditatem conferre, folia producere, fructum adhibere non possunt. Ita et nos frustra predicamus exterius, nisi adsit qui uos creauit, et redemit, et per baptismum peccatorum remissionem contulit. Adest ergo magister, qui docet interius; Christus docet interius; Christus docet; eius unctio docet. Si enim eius unctio, et inspiratio non docet interius, in uanum  perstrepunt uerba exterius; ideoque subditur: Sed qui incrementum dat, Deus. Si Deus dat, et Christus Deus, Christus ergo Deus dat incrementum. Qui plantat autem, et qui rigat, unum sunt. Quoties unum inuenitur in Scripturis diuinis, et non additur quid; cum etiam plura unum dicuntur: una intelligenda est substantia, una essentia, non dissidens, neque dissentiens. Qui plantat ergo, et qui rigat, unum sunt; quia unius sunt conditionis, quia mercenarii; ideoque unusquisque suorum laborum mercedem prestolatur. Unde continuo infertur: Unusquisque autem propriam mercedem accipiet secundum suum laborem. Quanto enim quisque magis  laborauerit, maiorem suscipiet remunerationem. Et est sensus: Licet serui, licet ministri, licet omnes mercenarii, tamen, quia diuersa sunt officia, diuersa erunt et premia. Nam, quia magis est plantare quam rigare, ideo dispar erit premium.

Sed ut ostenderet, cur digni essent accipere mercedem, subiecit  : Dei enim sumus adiutores. Hoc apertius habetur in Greco, ubi legitur: Dei enim sumus operis participes. In quibusdam etiam exemplaribus inuenitur: Dei sumus cooperatores. Sed quidquid illud est, unum idemque significat. Sancti ergo Dei sunt adiutores; quia admonendo, predicando, baptizando, illos iuuant exterius quos Deus, peccata dimittendo, et sancti Spiritus gratiam conferendo, illustrat intrinsecus. Dei sunt adiutores  officio, non potestate, iuxta illud: Sicut misit me Pater, et ego mitto uos . Hec ergo sententia specialiter ad apostolos pertinet; illi enim fuerunt Christi uicarii.

Dei agricultura estis, Dei edificatio estis. Dei agricultura erant; quia per Apostoli predicationem Deus cordibus illorum inspirauit, et ad fidem conuertit; et, post remissionem peccatorum per lauacrum baptismi et donum Spiritus sancti, mores illorum excoluit, ad proferendos bonorum operum fructus. Dei etiam edificatio erant; quoniam qui fidem illis contulit, inhabitando etiam alias uirtutes auxit.

Sequitur: Secundum gratiam Dei, que data est mihi, ut sapiens architectus, fundamentum posui.  Quia dicturus erat: Ut sapiens architectus, fundamentum posui, ne sibi arroganter aliquid tribuere uideretur; quasi haberet, quod non acceperit a Deo: ideo pulchre premisit: Secundum gratiam Dei, que data est mihi. Ubi notandum, quia non ait, secundum uoluntatem aut libitum, sed, secundum gratiam; quia cuncta Deo ascribit. Gratiam uero sibi datam a Deo dicit, quia electus est specialiter, ut mitteretur ad gentium predicationem: unde merito uas electionis est appellatus. Secundum hanc gratiam, ut sapiens architectus, posuit fundamentum; scilicet, quia iuxta Christi disciplinam Corinthiis fidei uerbum euangelizauit. Sapiens quippe architectus iuxta uoluntatem auctoris fundamenta collocat: uerum,  quia multi post illum Corinthiis predicauerunt, adiunxit: Alius autem superedificat, id est, quicunque post me uenit. Nam dicendo, alius, omnes uult intelligi, tam bonos, quam malos predicatores. Superedificia ergo illa accipienda sunt, que ab huiusmodi doctoribus tradita sunt Corinthiis; unde mox admonens, subdit: Unusquisque autem uideat quomodo superedificet, id est, perpendat et consideret quomodo superedificia congruant fundamento, id est, quomodo ea, que predicat, mee conueniant doctrine. Nam si superedificia distorta, et friuola  fuerint, fundamento manente immobili, ipsa, cum ceciderint magnam facient ruinam. Quicunque ergo male predicet, fundamentum, id est, nomen, et fides Christi inconuulsa manebit; peruersa uero eius doctrina interibit et destruetur, secus illud: Omnis plantatio, quam non plantauit Pater meus celestis, eradicabitur . Hec ergo sententia specialiter pseudoapostolos percutit, qui post Apostoli predicationem uenientes, nec intentionem considerare, nec doctrinam imitari uoluerunt, sed sua falsa traditione multos Corinthiorum deceperunt.

Fundamentum aliud, etc. Ideo fundamentum aliud nemo potest ponere, preter id quod positum est, quod est Christus iehsu; quia licet heretica sint que predicant,  non tamen audent, nisi interposito nomine Christi; quoniam sui erroris commenta commendare non possunt, nisi res absurdas, et turpes, acceptabiles, et congruas faciat tanti nominis dignitas. Ait ergo: Fundamentum aliud, etc.; ac si diceret: Etsi multi sunt qui predicant, non tamen audent alium Christum predicare, quam quem ego predicaui; quia, si fecerint, continuo eorum deprehendentur errores. Sonus ergo tanti nominis fecit, ut commenta et secte hereticorum susciperentur. Sequitur: Si quis autem edificat supra fundamentum hoc, aurum, argentum, lapides pretiosos, ligna, fenum, stipulam, etc. Hec apostolica sententia in his computanda est, que beatus Petrus apostolus : difficilia dicit intellectu in epistolis Pauli; unde uarie a  doctoribus est exposita. Lapides pretiosos dicit, quos ignis non corrumpit. Ut ergo quibusdam placet, per aurum, argentum, lapides pretiosos, non opera, sed homines designantur, id est, per aurum, argentum, et lapides pretiosos, boni auditores; per ligna, fenum, et stipulam, mali. Ille itaque supra fidei fundamentum, aurum, argentum, lapides pretiosos edificat, qui suos auditores bene instituit; econtrario ille fenum, ligna et stipulam, qui male.

Uniuscuiusque autem opus manifestum erit; quia in futuro iudicio, et boni auditores manifestabuntur, et mali. Unde et sequitur: Dies enim Domini declarabit, quia in igne reuelabitur. Dies Domini, id est, dies iudicii declarabit, quia discernet bonos auditores a malis. Qui in igne reuelabitur; quia Dominus in  igne reuelante ueniet ad iudicium. Et uniuscuiusque opus quale sit, ignis probabit. Uniuscuiusque opus, id est, et bonos auditores, et malos ignis probabit, quia bonos purgabit  , malos uero eterno incendio concremabit.

Si cuius opus manserit, quod superedificauit, mercedem accipiet. Et est sensus: Si doctor misericordia Dei, ita suos lucratus fuerit auditores, ut ipsi penam eterne damnationis euadant, et uitam eternam percipiant, ipse, pro eorum salute, remunerationem suscipiet, iuxta quod Dominus dicit in Euangelio  secundum Lucam: Esto tu super quinque ciuitates; et tu esto super decem . Nam quanto plures aliquis lucratus fuerit, tanto maiorem mercedem inueniet.

Si cuius opus arserit, detrimentum patietur. Id est, si mali auditores, propriis exigentibus meritis damnabuntur: doctor, quia minus sollicitus fuit erga eorum salutem, damnum patietur, id est, penas luet, sed purgatorias  . Unde mox subditur: Ipse autem saluus erit; sic tamen quasi per ignem; quia propria iustitia et fide saluabitur, purgatus per ignem. Aliter: Tria in hoc loco Apostolus memorat, que pretiosa et preclara sunt in mundo, id est, aurum, argentum, et lapides pretiosos: tria autem uana et friuola, id est, ligna, fenum, et  stipulam. Unde, ut quidam uolunt, per aurum, argentum, lapides pretiosos, designatur bona, sana, et catholica doctrina; per ligna, fenum, et stipulam, mala, peruersa, et adultera. Ergo supra fidei fundamentum, aurum, argentum, et lapides pretiosos edificat, qui bene docet; ligna, fenum, et stipulam, qui peruerse.

Uniuscuiusque opus manifestum erit; quia in die iudicii et bona, et adultera doctrina omnibus manifestabitur. Unde et sequitur: Dies enim Domini declarabit, quia in igne reuelabitur: in igne quippe tunc omnibus reuelabitur praua doctrina, que nunc quosdam decipit. Et uniuscuiusque opus quale sit, ignis probabit; quia per ignem fit examinatio; ideo ignis probabit uniuscuiusque doctrinam: quoniam,  si nichil inuenerit, quod exurat, manifestum erit bonum fuisse doctorem; praua autem doctrina esca erit ignis; unde consequenter significatur per ligna, fenum et stipulam.

Si cuius opus manserit, quod superedificauit, mercedem accipiet, id est, si nullas in eo sordes praue doctrine ignis inuenerit, quas exurat; et ipse, sicut tres pueri , illesus ab igne, accipiet mercedem; uitam utique eternam, cum gloria perpetue felicitatis.

Si cuius opus arserit, detrimentum patietur. Opus mali doctoris ardebit, quia peruersa doctrina interibit; quoniam non est substantia, sed accidens causa. Omnia quippe tunc mala peribunt, sicut iter impiorum . Detrimentum uero pati est penas  luere. Ipse autem saluus erit; sic tamen quasi per ignem. Saluum illum dicit futurum; quia non interibit substantia, qua consistit, sed eius doctrina. Sed notandum, quia non ait: Saluus erit per ignem, quasi fundamenti merito incombustus ab igne liberetur, examinatus per ignem uolens ostendere, quia penas luet, non tamen in eternum torquebitur, sicut perfidi et impii, sed quandoque liberabitur ab igne  , ut sit ei opere pretium, quod credidit Christum. Hic tamen sensus,  nisi caute ac sobrie accipiatur, errori uicinus est: non enim apparet quomodo hic quandoque a pena liberetur, cum Dominus dicat: Et ibunt hi in supplicium eternum . Sciendum uero quia, ut dicit beatus Augustinus, ille hoc loco ignis intelligendus est, per quem ambo transeant, id est, qui edificat aurum, argentum, lapides pretiosos, et qui ligna, fenum et stipulam. Sic enim dicit: Si quis edificauerit supra fundumentum hoc, aurum, argentum, lapides pretiosos, fenum, stipulam. Ignis ergo in hoc loco, tentatio tribulationis intelligitur, de quo alibi dicitur: uasa figuli probat fornax, et homines iustos tentatio tribulationis . Iste ignis in hac interim uita facit, quod hic dicit Apostolus: non tamen est incredibile, quod post hanc  uitam id ipsum faciat.

Supra fundamentum igitur fidei ille edificat aurum, argentum, lapides pretiosos, qui cogitat ea que sunt Christi, quomodo placeat Deo , id est, qui ea operatur, in quibus delectatur Deus. Nam, quia pure intelligit, consequenter eius intellectus per aurum designatur, secundum illud: Thesaurus desiderabilis requiescit in ore sapientis  . Eloquentia uero ipsius per argentum exprimitur; quia eloquentia Domini, eloquentia casta, argentum igne examinatum : uirtutes, et bona opera, per lapides pretiosos; quoniam, sicut lapides pretiosos ignis non corrumpit, ita uirtutes et bona opera ignis tribulationis non consumit. Huius ergo opus ignis probabit, quoniam non exuret, quia non  ea dilexit in mundo, quorum amissione crucietur. Dies quippe Domini, id est, dies tribulationis declarabit splendidum eius opus, ut est aurum, quod per ignem transit. Et quia splendidum ostendetur, et inuiolabile permanebit, idcirco quod superedificauit, mercedem accipiet eterne felicitatis. Illud nimirum sumet, quod cogitauit. Econtrario ille edificat ligna, fenum, stipulam, qui cogitat ea que sunt mundi, quomodo placeat uxori , id est, qui ea operatur, que abominatur Deus. Conuenienter ergo per ligna, fenum et stipulam designantur mundane cogitationes, et tales rerum secularium cupiditates que, licet sint licite, amitti tamen sine mentis dolore non possunt. Et huius ergo opus ignis probabit, quia exuret eum dolor rerum secularium,  quas dilexit, si contigerit ut eas tempore tribulationis amittat. Quippe non possunt sine magno amitti dolore, que cum magno possidebantur amore. Unde paulo post dicitur: Si cuius opus arserit, detrimentum patietur. Opus ardebit, quia substantia mundi peribit: si ergo perierint res seculares, detrimentum patietur, id est, damnum temporale; quia amisit quod cogitauit. uerumtamen fundamenti merito liberabitur, si magis elegerit illis carere, quam Christo, id est, si timore amittendi eas, non deserit  Christum. Et hoc est, quod sequitur: Ipse autem saluus erit; sic tamen quasi per ignem; quia, licet exurat eum dolor temporalium rerum, quas in mundo dilexit, et perdidit, non tamen consumit, aut subuertit fundamentum fidei stabilitate et incorruptione munitum.

Attamen sciendum quia, si per ligna, fenum, et stipulam, ut beatus Augustinus dicit, mundane cogitationes, et rerum secularium cupiditates, apte etiam per eadem designantur leuia, et uenialia, et quedam minuta peccata, sine quibus homo in hac uita esse non potest. Unde notandum quia, cum dixisset aurum, argentum, lapides pretiosos, non intulit ferrum, es et plumbum, per que capitalia et criminalia peccata designantur. Nam quisquis supra  fundamentum, id est, post perceptam Christi fidem et baptismi sacramentum hec edificat, non liberabitur per ignem purgatorium, de quo hic Apostolus loquitur, nisi in hac uita digna satisfactione et emendatione correxerit. Qui autem edificauerit minuta et leuia, tanto citius ab hoc igne liberabitur, quanto leuiora, et pauciora fuerint  . Nam, ut Augustinus dicit, fideles tanto tardius, citiusque ab hoc igne liberabuntur, quanto magis, minusue bona temporalia dilexerunt. Sciendum preterea, quia ignis, sicut a sanctis doctoribus traditur, diuersis modis peragi solet. Quod quisquis uoluerit, in eorum dictis inueniet.

Itaque, quia dixit: Secundum gratiam Dei, que  data est mihi, ut sapiens architectus, fundamentum posui: deinde, quod esset fundamentum ostendit, dicens: Fundamentum aliud nemo potest ponere, preter id quod positum est, quod est Christus; ut ostenderet quo sua intentio dirigeretur, aut cuius templi dixerit fundamentum, adiecit  : Nescitis, quia templum Dei estis: tanquam diceret: uere non ignoratis, quia uos estis templum illud, cuius fundamentum est Christus; ideoque oportet ut superedificetis aurum, argentum et lapides pretiosos. Desiderabat enim ut Corinthii, omnesque eius auditores studerent seruare munditiam cordis et corporis, que maxime inter omnia bona Deo accepta sunt; unde alibi dicit: Sequimini pacem, et sanctimoniam, sine qua nemo uidebit Deum . Ubi  ergo deest munditia mentis et corporis, ibi profecto deest gratia Spiritus sancti. Et notandum quia his uerbis ostendit Apostolus, quoniam fideles templum sunt Dei. Quoniam ergo necesse est, ut Deus habitet in templo suo, ita eos uiuere oportet, ut Deus in illis habitare delectetur. Sciendum quoque quia, cum dixisset: Nescitis quia templum Dei estis; et mox intulit: Et Spiritus Dei habitat in uobis  : ostendit quia Spiritus sanctus Deus est, et non creatura, sicut heretici insaniunt, sed Creator: sicut  enim Creator in creatura, sic ipse habitat in templo suo, id est in Ecclesia.

Deinde ut eos terreret qui impure uiuebant inter Corinthios, adiunxit: Si quis templum Dei uiolauerit, disperdet illum Deus. Hec enim sententia illos percutit, qui impure uiuendo, et corpora sua corrumpendo, templum Dei uiolabant, maximeque illum, qui uxorem patris habebat , ut prius se reum iudicaret, quam eius causa in medium prorumperet.

Sed ualde terribile est, quod dicit: Si quis templum Dei uiolauerit, disperdet illum Deus. Multis quippe modis templum Dei uiolatur: nam templum Dei uiolat qui sanctam Trinitatis unitatem diuidere querit; templum Dei uiolat qui sanctam Ecclesiam prauo dogmate  corrumpit, aut aliquo schismate scindit: item, qui impure uiuendo, se ipsum corrumpit, et qui, licet corporis munditiam seruet, mente tamen carnali concupiscentia fedatur et delectatione polluitur: et, ut generaliter loquar, templum Dei uiolat quicunque huiusmodi peccatum committit, quod ab eo gratiam Dei repellat, et ipsum a regno celorum excludat. Hos omnes Dominus disperdet, non solum cum per sententiam mortis auferet, sed potius in igne perpetue damnationis.

Igitur, ut eos reuelaret, qui pure uiuebant inter Corinthios, addidit: Templum enim Dei sanctum est, quod estis uos. Pulchre autem ait, sanctum; quoniam, ut beatus Augustinus dicit, erant et illi quidem templum Dei per fidem, non tamen sanctum,   sicut hi qui templum Dei uiolabant. Et inde, ut malos terreret, adiecit: Nemo se seducat, id est, nemo estimet, uel suo, uel alieno consilio sibi prodesse aliquid posse, sine gratia Dei. Aliter: Nemo se seducat, id est, sua sapientia secreta Dei se comprehendere posse arbitretur; nemo sibi blandiatur; nemo in hominibus spem suam collocet. Redit enim ad superiorem sensum, quo sapientes mundi redarguit, et eorum sapientiam stultitiam esse comprobauit. Unde hic quoque subiungitur: Si quis uidetur inter uos sapiens esse in hoc seculo, stultus fiat, ut sit sapiens. Et est sensus: Si quis uidetur spiritalis sapientie gratiam habere, et intelligit salutem generi humano per Incarnationis Dominice mysterium promissam, stultus fiat in hoc seculo, id est, fugiat  seculi sapientiam, ut ab ea stultus iudicetur; tunc enim reuera sapiens erit. Nam stultus seculo, prudens est Deo, dum credit Deum fecisse que sapientia mundi non capit. Et hoc est, quod sequitur: Sapientia enim huius mundi stultitia est apud Deum. Cum enim ea operatur Deus, que illa fieri posse negat, stultitiam illam esse comprobat. Aliter: Sapientia huius mundi est maledicentem maledicere, amicum diligere, inimicum odio habere, talionem pro tallone reddere: hec autem apud Deum stultitia  est, qui inimicos diligendo, et pro eis orando, possibile ostendit, quod illa incredibile iudicabat. Aliter: Sapientia mundi est, que multos predicat deos: sed hec Deo stultitia est; quia fides catholica unum tantum credit, et confitetur Deum  , teste uirtute; secundum quod ipse Dominus in Euangelio dicit: Ego et Pater unum sumus . Igitur, ut congruo testimonio confirmaret quod dixerat, intulit: Sicut scriptum est . Magis autem credendum est scriptum in libro beati Iob, ubi Eliphaz Themanites loquitur; ibi enim hec eadem uerba reperiuntur: Comprehendam sapientes in astutia eorum . Astutia, ut beatus Augustinus dicit, aliquando  pro sapientia ponitur; non tamen proprietate, sed abusione. Comprehendit ergo Dominus, id est, redarguit sapientes seculi, quoniam stultos ostendit, faciendo ea que fieri posse diffidunt. Quod autem quedam exemplaria habent, sapientiam, carnalium debemus accipere. Sed ut magis confirmaret, subdidit etiam testimonium Prophete dicentis: Dominus nouit cogitationes hominum, quoniam uane sunt . Sciens Dominus cogitationes hominum uanas, quoniam uanum est quidquid homo cogitat sine Deo, redarguit eos, dum uerum ostendit quod falsum iudicabant, et falsum quod uerum putabant.

Itaque, quia Corinthii in magistris gloriabantur, dicentes: Ego sum Pauli, ego Cephe, ideo subditur:   Itaque nemo glorietur in hominibus; tanquam diceret: Quia cogitationes hominum uane sunt, et eorum consilia infirma et improuida; ideo non in hominibus gloriandum est, sed in Deo, cuius consilium, nec comprehendi potest, nec retractari, quippe stultum est quodcunque homo tractat sine Deo.

Cur autem non sit in hominibus gloriandum, aperitur cum subditur: Omnia uestra sunt. Et est sensus: Quia omnia uestra sunt, nolite in singulis gloriari; nolite speciales uobis magistros defendere, quoniam omnibus utimini: Paulus namque, et Apollo, et Cephas uestri sunt; quia unum predicant, et omnes pro uestra salute laborant. Unde inferius: Nos autem seruos uestros propter Iesum : seruos  enim ministros dicit, iuxta quod Dominus: Ego autem in medio uestrum sum, sicut qui ministrat .

Siue hic mundus. Mundus uester est, quia pro uobis factus, ut eo recte utamini, et cursus eius in Dei uoluntate constituatis, nec putetis eum fato et constellationibus regi, sed prouidentia Dei. Neque enim propter mundum homo, sed propter hominem factus est mundus. Siue uita, siue mors. Siue uita presens uestra est, quia uobis a Deo concessa, ut  in ea recte uiuatis, et sobrie, ac modeste ad Dei gloriam eamdem transigatis: mors etiam uestra est, quia licet propter peccatum primi hominis uobis illata sit, necesse tamen est, ut parati sitis libenter mori pro Christo, in spe future resurrectionis.

Siue presentia, siue futura. Presentia uestra sunt, quia uobis a Deo concessa, tamen, ut sic eis utamini, ne Deum offendatis. Futura quoque uestra sunt, ut agnoscatis ea meliora presentibus; ipsisque uos potius commendetis, et ad ea percipienda quantocius festinetis. Omnia uestra sunt, id est, uestre potestati, iudicioque commissa et subdita. uos autem Christi . Est autem sensus: Sicut omnia uestre potestati subdita sunt, et concessa, ita necesse est, ut uos Christo  subiiciamini. Christus autem Dei . Ac si aperte diceretur: Sicut Christus unigenitus est Dei Filius, faciens uoluntatem Patris, ita necesse est, ut et uos in filios adoptati, Christi faciatis uoluntatem. Cur ergo ad eius iniuriam aliquid ab homine speratis, aut in hominem spem ponitis? uerum quia erant nonnulli, qui aliter de Apostolo sentiebant quam oporteret, ut ita de eo sentirent, quemadmodum ille, qui eum ad gratiam Apostolatus elegit, ideo arguendo subiecit:   Sic nos existimet homo ut ministros Christi et dispensatores mysteriorum Dei. Tanquam diceret: Quicunque ille est, qui aliter de nobis sentit, quam sentiendum sit, sic nos iudicet, sicut ministros Christi et dispensatores mysteriorum Dei. Quia, dum non  in strepitu uerborum predicamus, non in eloquentie nitore, profecto potest intelligere, quia Christi mysteria dispensamus. Et reuera facile hoc cognoscere poterant, quoniam non uerba in eis, sed uirtus fulgebat, miracula coruscabant.

Notandum autem quia duo posuit: multi enim ministri sunt Dei, qui dispensatores mysteriorum esse nesciunt; ministri quippe Dei sunt eius sequaces, iuxta quod ipse dicit: Qui mihi ministrat, me sequatur . Dispensatores mysteriorum Dei sunt qui celestia sacramenta, siue mandata singulis quibusque fidelibus secundum qualitatem et capacitatem distribuunt, id est, boni predicatores. Et sciendum quia, dum se suosque similes dispensatores dicit mysteriorum Dei, pseudoapostolos redarguit,  ostendens non esse Dei, quod predicabant, quia longe discedebant ab apostolica traditione.

Sequitur: Hic iam queritur inter dispensatores, ut fidelis quis inueniatur. Hanc sententiam quidam interrogatiue, quidam confirmatiue pronuntiari uolunt. Sed quocunque modo pronuntietur, uerba sunt increpantis. Hac enim sententia, non solum pseudoapostolos redarguit, sed etiam eos qui constanter prauos mores  redarguere metuebant causa  timoris, aut gratie, et commendationis, siue lucri. Propter raritatem namque ait, queritur; ac si diceret: Plures quidem uidentur dispensatores mysteriorum Dei, sed perrarus inuenitur fidelis. Ipse autem tante erat auctoritatis, libertatis et constantie, ut nec uite sue parceret, nec uerba detrahentium metueret, nec humana iudicia formidaret, tantum ut minister esset Christi, et fideliter Dei mysteria dispensaret. Ideoque subiungit: Mihi autem pro minimo est ut a uobis iudicer; tanquam diceret: uestra iudicia non pertimesco, quos tantis flagitiis irretitos uideo. Et reuera minimum erat ut ab his iudicaretur, qui nec a sanctis erat iudicandus. Sanctorum nempe est non humana iudicia, sed Dei solum metuere. Unde et subditur: Aut ab humano die, id  est, a legibus traditis ab hominibus, quarum iudicia non formidabat, quia omnem humanarum legum iustitiam transcenderat, et soli diuine iustitie inherebat. Dicendo sane: Aut ab humano die, subintelligi uult diuinum, quo Dominus iudicaturus est uiuos et mortuos Igitur, quia nichil meminerat se egisse, aut docuisse, unde uel a se ipso iudicaretur, subiecit: Sed neque me ipsum iudico. Nihil enim mihi conscius sum. Et est sensus: Conscientia mea pura est; ideo nec uestra, nec humanarum legum, nec mea iudicia formido. Nam quia puram conscientiam habebat, in nullo sollicitus erat.

Sed quia uidebatur se iustificare uoluisse, et uelut homo, peccatum potuisse incurrere, subiunxit: Sed non in hoc iustificatus sum; tanquam aperte diceret.  Nec mea, neque uestra, neque legum humanarum iudicia metuo, sed de meritis non presumo; illius iudicium uereor, quem occulta cordis latere non possunt, et cuius iudicia perpendere nequeo. Et hoc est, quod sequitur: Qui autem me iudicat, Dominus est. Igitur, ne Corinthii temerarium iudicium inciderent, subiecit: Itaque nolite ante tempus iudicare; ac si patenter diceret: Quia iudicandi estis, nolite iudicare, ne duplex peccatum incurratis et atrocius puniamini; sed potius quasi fideles et sancti uiri, futurum diem exspectate iudicii. Hinc in Euangelio Dominus: Nolite iudicare, et non iudicabimini; nolite condemnare, et non condemnabimini : ubi illud maxime docet, ut ea facta, que dubium est quo animo fiant, semper in meliorem partem  interpretemur, ne temerarium iudicium incidamus: iniuria quippe iudicis est, si ante eius cognitionem a seruo proferatur iudicium.

Sed querendum quare hic iudicare prohibeat, cum alibi et ipse iudicet, et aliis precipiat iudicare . Quapropter sciendum quia, sicut idem Apostolus alibi dicit, sunt quedam facta que precedunt iudicium , de quibus nobis iudicare permittitur, quia aperta sunt, sicut stupra, furta, homicidia; quedam uero sunt que sequuntur iudicium, de quibus nobis iudicare non conceditur: sunt autem quedam media facta, que, quia occulta  sunt, de his nobis facile iudicandum non est, maxime ut condemnemus. Si uero euidenter fuerint aliqua probatione deuicta, punienda sunt. Quod etiam Dominus suo exemplo in libro Genesis ostendit, dicens: Clamor Sodomorum et Gomorrhe multiplicatus est, et peccatum eorum aggrauatum est nimis. uenite, descendamus, et uideamus  utrum clamorem qui uenit ad me opere compleuerint, an non est ita, ut sciam. Ecce Dominus quasi dubitans loquitur, cuius oculis omnia aperta sunt, cuiusque cogitationem nec arene maris numerus potest effugere, ostendens quia occulta peccata, maxime criminalia, non facile aut credere aut iudicare debemus, probata autem punienda sunt. Unde et Dominus, postquam Lot de Sodomis eduxit, prefatas urbes, ignem et sulphur  pluens, euertit . Hic ergo de occultis et dubiis Apostolus loquitur. Notandum etiam quia dicendo, ante tempus, diem iudicii uult intelligi. Nunc enim tempus est clementie, misericordie et penitentie. Unde alibi dicit: Ecce nunc tempus acceptabile, ecce nunc dies . Tunc autem iudicii tempus erit, cum malefacta per penitentiam purgari non poterunt; sed recipiet unusquisque propria corporis sui, prout gessit, siue bonum, siue malum . Tunc nimirum, sicut Isaias dicit: Dominus ad iudicium ueniet cum senibus populi sui . Unde hic quoque subditur: Quoadusque ueniat Dominus, qui et illuminabit abscondita tenebrarum, et manifestabit occulta  cordium. Ipse nimirum Dominus lux est, ut Ioannes  dicit, et tenebre in eo non sunt ulle . Lux est mentium, sed purgatarum. Quia ergo lux est, illuminabit abscondita tenebrarum, et manifestabit occulta cordium, quia ad aduentum eius non solum opera, sed etiam cogitationes oculis omnium patebunt, sicut ipse dicit: Nihil opertum quod non reuelabitur, nec occultum quod non sciatur . Ibi simplicitas et hypocrisis apparebunt. Unde mox subditur: Et tunc laus erit unicuique a Deo. Tunc dicit, quia modo non est uera laus; incertum enim est utrum is qui laudatur laude dignus sit, an non. Hinc etiam alibi dicit: Non enim qui seipsum commendat, ille probatus est, sed quem Dominus commendat . Tunc autem uera laus erit unicuique. Nunquid reprobo? Non.  Subaudiendum est enim bene cogitanti uel bene operanti laus erit, quia audituri sunt: uenite, benedicti Patris mei, percipite regnum, quod uobis paratum est ab origine mundi .

Sequitur: Hec igitur, fratres, transfiguraui in me, et Apollo, etc. Transfigurare est alterius figuram, id est personam, sumere. Transfigurauit ergo hec in se, et Apollo, ut in sua et in eius persona pseudoapostolorum peruersas traditiones euacuaret. Notandum uero quia non denominatim, sed generali eos sententia redarguit, ne maior oriretur in populo discordia, et ipsi, abiecto pudore, deteriores fierent.  Nouerat enim quoniam perrarus inuenitur qui suum nomen aut eius quem diligit aperte audiens denotari, possit tacere, quoniam si suum aut eius nomen, quasi sub silentio pretermisso, denotatum aliquis audiat, ita fortasse dissimulat, quasi nichil contra se aut dilectum suum dictum sit. Sub hac transfiguratione pseudoapostolorum personas etiam superius destruxit, dicens: Ego plantaui, Apollo rigauit, sed Deus incrementum dedit. Et rursum: Itaque neque qui plantat est aliquid, neque qui rigat, sed qui incrementum dat, Deus, ut in his discerent non in homine gloriari, et quod a Deo conceditur homini non assignare, et Deo, non homini, gloriam tribuere. Unde hic quoque subditur: Ne supra quam scriptum est, unus aduersus alterum infletur pro alio.  Corinthii quippe supra quam scriptum est, id est, superbe sapientes, aduersum se inflammabantur, quia sibi inuicem inuidebant pro meritis magistrorum. Unusquisque enim eorum, quem potissimum iudicabat, eius se iactabat discipulum. Sciendum igitur quia erant inter eos qui amplius in baptismi sacramento, aut in doctrina accipientes, eos qui minus accipiebant despicerent; ideoque in magistris gloriabantur. Sed et pseudoapostoli se a seipsis iustificari uolebant, quidquid accepissent sibi, non Deo, attribuentes. Talibus ergo loquens, subiunxit: Quis enim te discernit? Ubi notandum quia singulariter, quasi ad unum, dicit, qui ad partem plebis uniuscuiusque loquitur. Tanta quippe discordia erat in populo Corinthiorum, ut plurima essent diuersarum  partium studia: unde ita Apostolus suam locutionem omnibus partibus, sine proprie persone denominatione coaptauit, ut, cum legeretur eius epistola, unaqueque pars susciperet quod contra se dictum intelligeret. Sensus autem, ut beatus Augustinus dicit, hic est: Quis enim te discernit? id est, de massa illius perditionis que facta est ex Adam quis te separauit, ut faceret uas in honorem, et non in contumeliam?  Subauditur, nemo, nisi Deus. Aliter: Tu, qui amplius te accepisse gloriaris, quis te ab eo qui minus accepit separauit, nisi is qui tibi dedit quod alteri non dedit? Et notandum quia dona quibus discernitur ille cui dictum est: Quis te discernit, non sunt terrena intelligenda, sed celestia: non ea que tam bonis quam malis  communia sunt, sed que soli habere possunt electi.

Sed, ut idem beatus Augustinus dicit, homo carnalis et inaniter inflatus poterat uel uoce uel cogitatione respondere et dicere: Discernit me fides mea, oratio mea, iustitia mea. Huiusmodi ergo uocibus, siue cogitationibus, occurrens, infert: Quid igitur habes quod non accepisti? Et est sensus: Quidquid boni habes, a Deo accepisti. Rursum, ne suis se meritis crederet accepisse, adiecit: Si autem accepisti, quid gloriaris quasi non acceperis? Ac si diceret:  De bono accepto non in te gloriandum est, sed in Deo, quia non tuis meritis accepisti, sed gratis. Aliter: Quid igitur habes quod non accepisti? Id est: Quid boni habes a pseudoapostolis quod a me prius audiens non acceperis? Si autem a me audiens accepisti, quid de eorum magisterio gloriaris, quasi a me nichil acceperis. Nam pseudoapostoli humane eloquentie nitore gratiosi erant, Apostolus contemptibilis uidebatur, quia non suam, sed Dei gloriam querebat.

Iam saturati estis, iam diuites facti estis, sine nobis regnatis: Hec uerba per ironiam dicta sunt: non enim sunt affirmantis, sed indignantis, et commoti animi. Illos quippe dicit regnare, saturatos et diuites factos, in quibus superius diuersa uitia et  plures errores redarguit; non reuera, sed secundum eorum estimationem, qui se regnare putabant, et diuites, et saturatos factos, quoniam omnia se a pseudoapostolis accepisse gloriabantur.

uerum, ut ostenderet quanto pietatis amore eos diligebat, subiunxit: Et utinam regnaretis. Bene illis optat, tanquam pius pater, etiam ingratis filiis. Sed sine Apostolo regnare non poterant, quia quecunque a pseudoapostolis acceperunt, plena erant uitiis et erroribus. Ut et nos uobiscum regnaremus. Ordo erat ut diceret: Ut et uos nobiscum regnaretis; sed quia premisit: Utinam regnaretis, ideo compulsus est dicere: Ut et nos uobiscum regnaremus. Sed qui sunt illi qui regnant? Illi uidelicet qui certi sunt de spe eterne beatitudinis, qui securi de  promissis Dei, qui gaudent et letantur in omnibus aduersis que pro Christi nomine patiuntur, scientes quoniam non illis ingerunt detrimentum, sed perpetue mercedis lucrum acquirunt. Unde alibi idem Apostolus dicit: Cum infirmor, tunc potens sum . Et Iacobus  : Omne gaudium existimate, fratres, cum in tentationes uarias incideritis .

Puto enim, nos Deus apostolos nouissimos ostendit. Nouissimi apostolatus gratiam propterea sue persone specialiter ascribit, quia pre omnibus apostolis innumeras persecutiones et passiones sustinuit; quemadmodum illi qui uenturi sunt in nouissimo tempore apostoli, Elias scilicet, et Henoch: mittentur enim ante aduentum Christi ad predicandum  populum Dei, et Ecclesias muniendum, ne credant, sed resistant Antichristo, a quo multas passiones et supplicia luent, adeo ut occidantur, sicut lectio Apocalypsis declarat  . Unde hic subditur: tanquam morti destinatos. Illorum ergo tempus suo tempori comparauit; sed ne uideretur se iactare, aut humanum fauorem querere, non singulariter, sed pluraliter dicit nos. Quod uero ait puto, non dubitatiue, sed confirmatiue dictum intelligere debemus, sicut illud in Epistola ad Romanos. Existimo  quod non sunt condigne passiones huius mundi . Potest etiam intelligi ut nouissimos dixerit, ad comparationem priorum; nam quos primos elegit, direxit ad Iudeos; quos autem nouissimos, destinauit ad gentes; ideoque ait: Tanquam morti destinatos, id est, ad mortem, ad supplicia, ad persecutiones diuersas.

Quia spectaculum facti sumus mundo. Elias et Henoch adeo spectaculum erunt in mundo, ut in conspectu totius populi infidelis occidantur, et corpora eorum proiiciantur in platea ad confusionem fidelium. Sic nimirum apostoli spectaculum facti sunt mundo, dum in conspectu insultantium contumeliis et cruciatibus sunt affecti. Mundo dicit, non celo et terre, sed habitantibus mundum; propter  quod exponens, subiecit: Et angelis, et hominibus. Angelos autem non bonos ait, sed malos, de quibus dicit Propheta: Immissiones per angelos malos . Similiter homines, non credulos,  sed infideles. His enim spectaculum facti sunt, quia exsultabant et letabantur de eorum passionibus et mortibus. Beatus uero Augustinus dicit angelos et homines tam bonos quam malos posse intelligi, ut sit sensus: spectaculum facti sumus mundo, angelis et hominibus; non uituperantibus solum, sed etiam laudantibus, quia habemus in nobis quod bonis angelis placeat, habemus quod malis displiceat. Sic et uita nostra fidelibus placet, et infidelibus displicet.

Nos stulti propter Christum, uos autem prudentes  in Christo. Apostoli, quia Christum diligentes, eaque predicabant que sapientibus mundi stulta uidebantur, propterea stulti uocabantur propter Christum; Ebion, et Cerinthus, quia Deum Filium habere negabant, aut Deum hominem fieri, uel uirginem parere potuisse; reliqui quoque qui contra Christum predicabant, sapientes in Christo uocabantur. Hec ergo sententia pseudoapostolos redarguit, qui, eloquentie humane nitorem querentes ea predicabant que mundi sapientibus non displicerent; ideoque prudentes in Christo uocat eos.

Nos infirmi, uos autem fortes. Apostoli, quia libere et constanter Christum predicabant, ideo probra, molestias, uimque patiebantur, ac per hoc iudicabantur infirmi: econtra pseudoapostoli, quia  ita Christum predicabant, ut homines non offenderent, securi manebant; ideoque dicit eos fortes.

uos autem nobiles, nos autem ignobiles. Qui Deum Abrahe fuisse promissum aut prophetis annuntiatum negabant, nobiles estimabantur, quia omnem antiquitatem Christi promissi non Christo ascribebant; econtrario qui Christum, secundum promissionem, ex Abrahe semine natum et annuntiatum a prophetis asserebant, ignobiles uocabantur.  Sed sciendum quia que probare uidetur Apostolus negat; et que negare uidetur probat. uerba enim sunt increpantis, qui confitetur negando, et confitendo negat, quippe per ironiam dicta sunt.

Usque in hanc horam; usque ad hoc tempus, id est etiam apud uos, et esurimus, et sitimus, et nudi sumus, et colaphis cedimur, et instabiles sumus, et laboramus operantes manibus nostris. Apostoli, quia sine adulatione et secundum fidem catholicam Christum predicabant, gratiosi non erant, ideoque nichil ab auditoribus accipiebant unde sustentarentur; ac per hoc esuriebant, sitiebant, et nudi erant: colaphis etiam cedebantur, quia publice irridebantur et exprobrabantur. Instabiles erant, quia fugabantur  ab infidelibus de loco in locum, ne forte si diutius in eodem loco manerent, plures ad fidem Christi conuerterent. Laborabant operantes manibus suis, unde uictum acquirerent quo sustentarentur: non solum quia, cum gratiosi non essent, nichil accipiebant, sed quia indignum iudicabant aliquid ab his accipere quos in tantis flagitiis esse uidebant, propter illud: Oleum peccatoris non impinguet caput meum . Nouerant enim quia grauiter peccat, et libertatem arguendi amittit, qui ab eo aliquid accipit, qui propterea tribuit, ne redarguat  .

Sequitur: maledicimur, et benedicimus; persecutionem patimur, et sustinemus; blasphemamur, et obsecramus.  Maledicebantur, et benedicebant, quia pro malis uicem non reddebant, ut eos qui se male tractabant sua patientia ad fidem Christi conuerterent. Persecutionem patiebantur, et sustinebant, quia persequentibus non resistebant. Basphemabantur, et obsecrabant, quia, iniuriis et contumeliis affecti, suppliciter obsecrabant, ut se permitterent reddere rationem, scientes quia si id fieret, facilius eos ad fidem Christi conuerterent.

Sequitur: tanquam purgamenta huius mundi facti sumus. Et est sensus: Quia nosmetipsos deiecimus, quia non contradiximus, idcirco contemptibiles habiti sumus, et uilissimi omnium. Unde mox subditur: Omnium peripsima  usque adhuc. Peripsima enim sunt quelibet uilia, uelut depilature, et  rasure, et quecunque alia proiectitia. Usque adhuc dicit, id est, usque ad hoc tempus.

Sequitur: Nam si decem millia pedagogorum, etc. Notandum quia ille qui primum fundamentum fidei iacit, ille pater dicitur; qui uero illum sequuntur, pedagogi. Pedagogus Grecus sermo est, et Latine dicitur pedissequus, et eruditor puerorum; atque lasciuam etatem refrenans. Iste namque, quia fundamentum fidei iniecerat, pater erat. Et ideo dicebat: Non tamen omnes  patres.

 Et quare hoc dixerat subditur: Per Euangelium ego uos genui  . In eo quod dicit genui, ostenditur esse pater. Et ideo dicit, ut dum illi eum audirent patrem, se esse agnoscant filios, et intelligant a nemine ita diligi, quemadmodum ab illo qui pater est, et libentius eum audirent. Nullus itaque extraneorum filiorum amorem suis preponit filiis.

Rogo autem uos, fratres, etc. uidendum est quare Apostolus dixerit suis auditoribus, uel unde: Imitatores mei estote. Notandum quia diuersas aduersitates, et incommoditates, et famem, et sitim causa salutis illorum sustinuit; et ideo dicebat: Imitatores mei estote, quasi diceret: Sicut ego causa uestre salutis multas incommoditates sustinui, ita et uos,  spretis pseudoapostolis, illorum detractionem paruipendatis: nam eorum detractiones ipsi formidabant; quasi diceret: Si filii estis, debitum honorem debetis impendere patri, et imitatores existere. uariis enim locis uaria est intentio Apostoli dicentis: Imitatores mei estote, sed tamen in hoc loco talis est intentio.

Ideo direxi  Timotheum, etc. Quis enim mente comprehendere aut uerbis explicare poterit affectum illius? Non enim satis fuit eis epistolam dirigere, sed etiam suum filium Timotheum studuit dirigere; et non quemcunque, sed etiam carissimum. Nam multos habuit filios, alios charos, alios cariores, alios carissimos: iste uero carissimus erat, quia quo fidelior, eo carior. Et his uerbis  illos tangit, qui ab eius predicatione recesserant: qui, si mansissent, forte et ipsi karissimi efficerentur.

Sed quare istum direxit? Forte ideo, quia illi obliuioni tradiderunt que eis apostoli predicauerant. Et ideo istum direxit, cui nota erat eius predicatio, et eius epistole, ut ea que obliuioni tradiderant ad memoriam reuocaret. In quo facto monentur predicatores ut affectum pietatis ab illis a quibus persequuntur non subtrahant, sed, si necessitas fuerit, pro illis mori studeant.

Et quare istum direxerit manifestat, subdendo: Qui uos commonefaciat uias meas; id est, commonitos uos reddat. uiam suam appellat predicationem et operationem suam. Que sunt in Christo Iesu.  Cum enim dicit, in Christo Iesu, et sicut in omnibus Ecclesiis doceo, ostendit se nil contrarii, nil peruersi eos docuisse; et dum illi audirent generalitatem obseruare, puderet eos non esse obseruatores, quia quo magis specialitas uidet generalitatem obseruare aliquid, magis prouocatur ad obseruandum  .

Sequitur: ueniam ad uos  , etc. Animaduerte quante sollicitudinis fuerit iste egregius predicator.  Non enim satis fuit epistolam dirigere, nec etiam filium suum carissimum; ad extremum uero presentiam sui promittit, dicendo: ueniam ad uos cito. Sed uide quam discrete et quam caute loquatur; dicit enim: Si Dominus uoluerit. Quare hoc, nisi quia cognouerat Deum magis scire quod esset in homine quam hominem? Ideo hoc dicebat, ut si Deus disposuisset illum uenire, non Paulo, sed Deo ascriberent, qui eum uenire disposuit, et opere pretium esset gratia Dei aduentus; si uero non uenisset, non Deo, uel Paulo, sed suis meritis deputassent, quoniam, exigentibus meritis, eum uenire distulit. In quo facto monemur ut cum aliquid promittimus etiam spiritale, dicamus: si Dominus uoluerit, id est permiserit.

 Sequitur: Et cognoscam non sermonem eorum, etc. Notandum quia tandiu manifestatur falsa doctrina, quousque uera appareat; cum uero uera apparuerit, obscuratur. Ita et hic. In aduentu namque Apostoli falsa doctrina disparuit; et ideo dicit: Et cognoscam, etc. Sermonem appellat eloquentiam; uirtutem uero, signorum et operum. Et quare dixerit: Cognoscam eos qui inflammati  sunt, non sermone, sed uirtute, manifestat, cum subdit: Regnum Dei non est in sermone, sed in uirtute; id est, in uirtute operum, quia sicut doctrina euangelica non est in monte  , sed in uirtute, ita et regnum Dei.

Sequitur: Quid uultis? In uirga, etc. Duplex enim erat affectus apostolice mentis, id est pietatis et  seueritatis. Superius dixerat: Ut filios meos carissimos moneo ; nunc uero uirga minatur. Quid mansuetius, quid misericordius, quam ut filios meos carissimos monere? Et quid crudelius quam uirga minari? In quo facto monentur predicatores ut utrumque affectum erga suos habeant, id est seueritatis et pietatis: sed ita, ut non sit crudelis eorum seueritas, quoniam si talis, ad desperationem trahit; si uero remissa pietas, negligentes facit. Et ideo pietas cum seueritate, et seueritas cum pietate debet esse. Hinc est quod sub mari eneo non solum boues, sed etiam leones fuisse leguntur . Quid per boues nisi pietas predicatorum; quid per leones, nisi terror seueritatis signatur? Discimus enim in prefatione  similem esse Paulum Moysi: quod etiam in hoc loco manifestat; nam sicut duplex affectus possederat animum istius, ita et ipsius. Legitur enim quia, cum ascendisset in montem , ut acciperet legem, dixit ei Deus: Descende de monte, quia peccauit populus tuus, et precante illo dimisit Deus noxam populo, et descendente illo, triginta millia  interficere iussit. uide quia ille qui misericorditer  optauerat de libro deleri, descendens quam crudeliter egit.

 Omnino auditur inter uos fornicatio, etc.  Dicitur: Auditur fornicatio talis; et qualis sit, subdendo manifestat, cum dicit: Qualis nec inter gentes; id est, inter illos qui a cognitione alieni existunt: unde etiam gentiles dicuntur, quasi geniti tales. Et sciendum quia exaggerando loquitur Apostolus, ut illi agnoscentes magnum facinus, peniterent et saluarentur. In quo facto monentur predicatores ut cum de aliquo facinore loquuntur, exaggerando loquantur, quia sunt nonnulli mali, et peruersi, maxime simplices, quibus si remisso ordine uitium increpetur, paruum considerant esse flagitium; nam secundum modum locutionis, quantitatem  intelligunt esse peccati. Et ideo exaggerando loqui debent, ut, dum audiunt, agnoscant magnum facinus, et peniteat eos facti sui, et saluentur.

Sequitur: Ita ut quis uxorem patris habeat. Dixerat enim superius crimen fornicationis generaliter; nam fornicatio multas habet significationes; et ideo speciem subiunxit: Ita ut quis uxorem patris habeat. Iste enim publice nouercam suam acceperat; et ideo dicebat. Sed nota quia unumquodque facinus, quo rarius patratur, eo deterius habetur. Rarius peccat homo in consanguineis; et quo rarius, eo deterius ipsum uitium habetur. Iste enim in consanguinea peccauerat, quia uxorem patris acceperat.

Sequitur: Et uos inflati estis, etc. Cum enim inter istos tam magnum facinus fuisset patratum, non  magis luctum habuerunt, sed potius inflati exstiterunt; et ideo dicit Apostolus: Et uos inflati estis, et non magis luctum habuistis. Accidit enim inter illos talis fornicatio, qualis nec inter gentes; et isti non luxerunt, sed inflati exstiterunt; et ideo hoc dicit Apostolus. Nam sanctorum est aliorum peccata deflere, ut Ieremias: Quis dabit capiti meo aquam? , etc.; et Samuel legitur fleuisse Saulem . Dominus etiam fleuit ruinam perfide ciuitatis, dicendo: Si cognouisses et tu  . Unde dicit beatus Gregorius: Cum enim perfide ciuitatis ruinam fleuit, ostenditur quotidie flere peccata sui populi per suos predicatores. Sed isti non erant tales, et ideo inflabantur.

 Sequitur: Ut tollatur de medio uestrum, etc. Si enim non habes potestatem corrigendi illum quem in flagitio cognoscis, alienus existis a peccato; si uero habes potestatem, et non corrigis, particeps es illius. Si autem habes potestatem corrigendi, et desunt qui eum condemnent, tolerare eum debes, quemadmodum Dominus facinus Iude, quem proditorem esse sciebat. Et notandum quod si uitium in generalitate fuerit, exeundum est; quod Isaias manifestat, cum dicit: Propter quod exite de medio eorum, et immundum ne tetigeritis ; si uero in  specialitate fuerit, abiiciendum est, quemadmodum hic dicit Apostolus.

Sequitur: Ego quidem absens corpore, etc.  Absens erat enim iste carne, sed tamen presens erat illo spiritu, qui replet orbem terrarum uirtute, non mole. Alio uero sensu illo spiritu presens erat, quo Eliseus Giezi, cum dicebat: Num non presens  eram, quando occurrit tibi homo, et talia tribuit? Et quo spiritu benedictus adfuit suis, sequitur: Congregatis uobis, etc. Bene dicit in nomine Domini Iesu; quia nichil prodest conuentus sine Domino Iesu. Sequitur: Iudicaui, etc.; quasi dicat: Iam iudicaui ut tollatur de medio uestrum, et iudico tradere, etc. uarie enim iste locus a doctoribus exponitur. Nonnulli dicunt eum Satane traditum fuisse, id est, diabolo,  ad uexandum, ut uexatus agnosceret culpam suam, et peniteret eum facti sui, et saluaretur. Nonnulli dicunt eum a communione priuatum, ut excommunicatio intelligatur per Satanam. Nonnulli intelligunt carcerem: quod maxime credendum est, quia Satanas aliqua contrarietas uel aduersitas est. Et nota, quia hoc iudicium non ex crudelitate, sed ex pietate descendit; et ideo subdit: Ut spiritus saluus sit; et alibi: Qui inobediens uerbo nostro fuerit, hunc per epistolam notate, ut non coniungamini ei, ut confundatur; uerumtamen non ut inimicum existimate, sed corrigite ut fratrem .

Dixerat paulo superius eos inflatos, cum magis luctum habere debuissent. Et hoc aliis uerbis repetit, cum dicit: Non bona gloriatio uestra. Pro quo  habetur in Greco: bona gloriatio uestra; id est, non bona: inflati namque erant, cum magis oporteret eos luctum habere, quod tantum inter eos accidit crimen. Quorum multi inueniuntur imitatores, qui nec suam, nec aliorum mortem lugent. Nam nonnulli adeo decepti sunt a diabolo, ut non solum non lugeant uel sua, uel aliorum peccata, sed quo maiora uel ipsi committunt, uel alios uideant, eo letiores existant, de quibus Salomon: Letantur, inquit, cum male fecerint , etc. Sequitur:  Nescitis quia modicum fermentum, etc. Quasi diceret: Scitis quia, non solum si magna pars fermenti adiuncta masse corrumpit eam, sed etiam si ei aliqua particula, uel scintilla admisceatur; et cum hoc  sciatis, cur tantum crimen, quod uestram societatem scindere potest, non a uobis repellitis? Solet nomine fermenti praua designari doctrina, ut illud: Cauete a fermento Scribarum et Phariseorum . Et pulchre quidem, quia sicut fermentum magnam massam corrumpit farine, sic et praua doctrina magnam massam fidei, ceterarumque corrumpit uirtutum. Solet etiam designari praua actio. Quod et hic iuxta inceptionem a populo intellige. Et bene, quia et crimen sepe magnam solet sancte conuersationis et societatis massam corrumpere. Quod sepius in populo Iudeorum euenisse  monstratur, ut Achaz peccante, multi prostrati sunt coram hostibus .

Quapropter monet et hortatur: Expurgate, inquit, uetus fermentum; id est, ueteris hominis conuersationem. Ut sitis noua conspersio. Nouam conspersionem dicit, societatem ecclesiastice pacis. Et pulchre conspersio dicitur; quia, sicut ex multis granis, per aque admistionem, fit una magna massa; sic ex multis sexibus, etatibus, ac conditionibus fit una societas Ecclesie. Sequitur: Sicut estis azymi. Azyma quippe pro simplicitate ponitur: filii namque Isrel, cogentibus Aegyptiis, solam farinam secum sumpserunt, unde azymos panes comederunt, quia licentiam fermentandi non habuerunt . Talis est sensus, quasi dixisset: Iam, quia ueteris  hominis fermentum abiecistis, et renouati estis, azyma estote; id est, in eadem nouitate manete. Hinc est: Primogenita asini mutabis oue . Primogenita asini oue mutare, est in mundo uite primordia, sanctitatis et castimonie, innocentia superare, et laudabile sacrificium Deo offerre; quia nichil immundum mundo Deo offerri potest. Nam quia fecerat fermenti et azyme mentionem, ut intueri Pasche nostre renouationis ostenderet mysterium, subdidit: Etenim Pascha nostrum, etc. Et est sensus: Non pecus, non agnus, sed Christus est immolatus, cuius illa figuram gerebant. Pascha et phase unum nomen est, et dicitur a transitu, et a passione, ut quidam uoluerunt, quia paschin Grece dicitur passio  . Attamen congruentissima duarum linguarum  monstratur coniunctio, quia qua die passus est, transiuit ad Patrem; unde et Ioannes: uenit hora eius, ut transeat .

Sequitur: Itaque epulemur. Quedam habent exemplaria: Festa celebremus; quedam uero, quod utrumque exponit, letemur. Sed rite letari non possumus, nisi ea, que illi in typo agebant, ad imitationem trahamus. Legitur enim Pascha comesuris dictum: Sument de sanguine agni , etc. Dicit beatus papa Gregorius: Quid sit iste sanguis non iam audiendo, sed bibendo cognoscimus. Sequantur et cetera, que in eius libro leguntur.

Et quasi interrogassent ubi epulari deberent, respondit: Non in fermento ueteri. Ubi notandum, quia filii Isrel fermentum abiiciebant, et per septem dies  azyma comedebant . Nam et nos per omne tempus uite nostre oportet sancte et innocue conuersari. Et ut ostenderet quod esset fermentum uetus, mox subiunxit, dicens: Non in fermento malitie,  et nequitie; sed ubi ostendit: In azymis sinceritatis et ueritatis. Sinceritas est, qua omnis corruptio abiicitur; ueritas, qua omnis fallacia repellitur.

Scripsi uobis in epistola, non commisceri fornicariis. His uerbis Apostolus significat se scripsisse; sed quia ipsi non intellexerunt de quibus fornicariis dixerit, ideo forte non istum, qui crimen admiserat, egre ferebant, et a se non repellebant. Sed sciendum quia, ut nonnulli uolunt, in hac Epistola hec descripserat; alii uero non in hac Epistola, sed in altera; quod nobilius est  . uerum, quia ipsi non intellexerunt de quibus fornicariis dixerit, ideo mox ipse exponendo subiunxit: Non utique fornicariis huius mundi, etc., ostendens quod non de infidelibus, ut  ipsi intellexerunt, dixerit, sed de credentibus  . Sequitur: Alioquin debueratis de hoc mundo exire. Et est sensus: Si uos consortiis malorum contenti esse deberetis, prodesset uobis de mundo exire, id est mori. Nam hoc ideo dicit Apostolus, quia quasi recompensatio est malis, si cito ab hac uita egrediantur, ne forte, si diutius maneant, et bonis quidem noceant, et postea atrociori pena plectantur. Et quia nouerant sancti malis peccatum obesse, non mortem  , ideo nonnullos mortis sententia punierunt.

De quibus nempe fornicariis dixerit, manifestare curauit; et ideo subiunxit: Is qui frater nominatur, est fornicator  , etc. His uerbis non interdicit Apostolus cum infidelibus cibum non esse sumendum,  quia ipse alibi dicit: Si quis infidelium uocat uos ad cenam  , et uultis ire, omnia que apponentur uobis manducate non interrogantes; sed interdicit cum fratre, id est, credente, si fuerit aut fornicator, aut aliquid tale quale ipse commemorat habuerit, non solum sacramentum dominici corporis et sanguinis non percipere, uerum nec communem cibum sumere, quatenus, dum a consortio nostro segregatur, confundatur, et erubescat, et emendetur. Nam multi sunt qui non intelligunt se multum peccasse, nisi a consortio segregentur bonorum.

 Sequitur: Quid enim mihi de his qui foris sunt iudicare? Quare hoc dicit Apostolus, nisi quia ad episcopum non attinet iudicare incredulos, sed credulos, fornicatores, auaros, aut aliquid tale habentes?  Et non solum ad episcopum, sed congruit etiam fidelibus. Et ideo subiungit: de his qui intus sunt uos iudicatis. Unicuique namque necesse singulorum est in Ecclesia iudicare, id est, discere mores  et cui adhereat, et cui fidem committat, quoniam non omnes in Ecclesia equalis meriti sunt, sed alii boni, alii meliores, alii uero optimi. Illud etiam sciendum, quia hec sententia non est contraria superiori sententie, qua ait: Nolite ante tempus iudicare. Ibi prohibet, hic etiam monere uidetur, et alibi inquit: uos ipsi iudicate , etc.: sed non est contrarium; uel ideo, quia, cum hic de probatione aut discretione loquatur, ibi loquitur de occultis que Ecclesia non iudicat, sed Deo reseruat: uel certe quia intentio fuit loqui de prelatis, quorum facta non sunt iudicio subditorum iudicanda, sed iudicio prelatorum. Et ideo paulo ante premisit: Hic iam queritur inter dispensatores, etc., quasi diceret: Quare queritis, cum eorum facta uestro  iudicio non sint iudicanda? Qui sensus in multis aliis locis sanctarum Scripturarum monstratur. Legitur in libro Genesis . quia cum inebriatus fuisset Ne , nudatus est in tabernaculo suo, etc. Ubi per Ne predicatores, per ebriationem et nudationem aliqua reprehensibilis actio predicatorum, per Cham, qui derisit, designantur subiecti, qui temere suorum prelatorum facta reprehendunt, per Sem et Iaphet boni quidem subditi, qui non solum non reprehendunt, sed potius tegunt, si que reprehensibilia cognoscunt. Hoc etiam in libro Regum ostenditur , ubi legitur, quia eum calcitrarent boues, et arca Dei flecteretur, ut caderet, Oza, temere cum apprehendisset eam, percussus a Deo mortuus est. Hinc est quod et Saul introiuit  in speluncam, ut purgaret uentrem suum. Et reliqua . Saul enim uentrem purgare est prelatos que mente praue conceperant ad operationem perducere.

Sequitur. Nam eos qui foris sunt Dominus iudicabit. Eos qui foris sunt gentiles appellat, quos Dominus iudicat, iuxta illud: Qui non credit, iam iudicatus est ; quia qui spem non habet, mortuus est. Quod autem ait: Auferte malum: aut illum intellige, qui crimen fornicationis admisit, aut ipsius malum, aut certe uniuscuiusque eorum. Si uero illum intelligas qui crimen commisit, recte repellendus erat, quia non solum delectatione, sed et operatione mortuus erat. Nam et sancta Ecclesia, non eos qui delectatione, sed operatione moriuntur  repellit. Alios nempe occidit diabolus delectatione, alios uero operatione. Hinc est quod serpenti dictum est: Pectore et uentre repes  . Et pulchre prius pectore posuit, quia delectatio precedit operationem.

Corinthii quidem, quia non solum consortia prauorum hominum non declinabant, sed etiam si aliqua iudicia habebant, magis ea ab infidelibus quam a fidelibus dirimi optabant, ideo, ut reprehendendo eos denotaret, protinus adiunxit:   Audet aliquis uestrum, et reliqua; quasi diceret: Quare  audetis quod non est audendum? uos etenim iuxta preceptum Domini dicentis: Si quis uoluerit tecum iudicio contendere, et reliqua , iudicia habere non debuistis; sed quia habetis, quare ab infidelibus dirimi optatis? Quos autem appellat iniquos, manifestat fuisse infideles. Sequitur: An nescitis quia sancti de hoc mundo iudicabunt? Quasi diceret scitis. Quapropter cum facti esse debeatis ut mundum iudicetis, mirum est cur eius iudicium queritis. Sancti quippe de mundo iudicabunt, quia comparatione fidei eorum ipsius condemnabitur infidelitas. Sequitur: Et si in uobis iudicabitur mundus, etc. In uobis mundus iudicatur, si nichil infidelitatis ipsius aut prauorum operum in uobis inuenitur. Et est sensus: Si mundum iudicatis, non estis  indigni minima eius iudicare, et si generalitatem, non indigni estis specialitatem.

Sequitur: nescitis quoniam angelos iudicabimus? Angelos namque demones appellat, quia contra naturam peccauerunt, quoniam corpus, quo grauarentur, non habuerunt, sed neque fuit qui illis suaderet; et ideo inuentores sunt suorum malorum, quos sancti iudicant, dum, diuino adiuti subsidio, supra naturam, Deo obedientes existunt. Ipsos etiam alibi principes, et potestates, ac mundi rectores appellat, et in celestibus commorari dicit . Et est sensus: si principes iudicamus, multo magis secularia negotia, aut eorum ministros.

Sequitur: Secularia igitur iudicia, etc. Secularia dicit temporalia, uel corporalia, que de bonis temporalibus,  id est, fundis, aut uillis, aut ceteris nascuntur. Contemptibiles quoque appellat, uel insipientes, uel eos qui suas contemnunt iniurias. Sciendum quia dixit superius negotium, sed non ostendit quale; nam etsi est corporale, est et spiritale, ut illud: Adiutores negotii mei , hoc est euangelice predicationis. Deinde quale dixerit, ostendit: secularia iudicia. Et quia nouerat eorum cor, et insipientiam, et quod mox insipientes constituerent iudices, eo quod ipse prohibuerit infideles; ideoque preuenit eos, quasi dans consilium: contemptibiles  , inquit, constituite. Et ne illi crederent eum hoc uelle, subiunxit: Ad uerecundiam uestram dico; id est, confusionem, quasi diceret: Non putetis me  hoc uelle; sed ad confusionem uestram dixi. Mihi namque placet ut uirum sapientem et perfectum super hoc negotium constituatis, qui iuxta euangelicum preceptum possit inter fratrem et fratrem iudicare. Et ideo addidit: Sic non est sapiens inter uos, etc., quasi diceret: Est. Magne etenim confusionis esse poterat, si inter tot qui Deum agnoscebant non inueniretur sapiens, qui recte posset inter fratrem et fratrem iudicare. Beatus papa Gregorius aliter hunc locum exponit. Dicit enim quia propheta primatibus Synagoge ait: Querite iudicium ; et  Apostolus dicit: Contemptibiles ad iudicandum constituite. Dicit ipse quia Apostolus hortaturus erat suos ad sapientie ac prudentie doctrinam, et ad carismata potiora , multo magis tamen ad prophetie donum. Ideo longe ante premisit: Contemptibiles constituite; quasi diceret: Non est enim dignum ut uos, qui maiora penetrare ualetis, in his occupemini, sed eos quos nullis maiorum donorum uirtutibus preditos cognoscitis, super hec negotia ordinate. Et nota quia ipsos contemptibiles dicit sapientes. Sic non est, inquit, sapiens inter uos, quia non stulti, sed qui peritiam habent terrenarum rerum, illi ordinandi sunt ad iudicandum, ut maiores eo liberius celestia et spiritalia penetrare ualeant, quo minus in his terrenis occupantur.  Hinc est quod Moyses pro se septuaginta uiros  populo preposuit. Illud autem sciendum, quia qui generalis populi merita transcendunt, infirmantium fratrum negotia non debent contemnere, sed super ea quos sciunt peritiam habere humanarum rerum preponere, ut et ipsi liberius celestia penetrent, et isti, ut a nobis operibus non sint alieni, in his rebus quarum peritiam acceperunt administrent.

 Itaque omnino peccatum habetis  , etc. Dupliciter enim isti condemnantur, siue quia contra preceptum, quoniam iudicia habebant, siue quia habendo, non a fidelibus, sed ab infidelibus dirimi optabant. Et ne putarent illi peccato carere posse, si habendo iudicia, non ab infidelibus, sed a fidelibus  dirimerentur, ideo subiunxit: Itaque omnino, etc.; quasi diceret: In hoc tantum peccatis, quia iudicia habetis. uos etenim, cum ad hoc laborare debuissetis, ut fratres ueluti germanos diligeretis, quia maior est ista germanitas spiritalis quam carnalis, non solum non diligitis, sed etiam iniuriam infertis. Ut quanquam non posset fieri ut quilibet christianus iudicia non habeat contra preceptum Domini dicentis: Qui uoluerit tecum iudicio contendere, et tunicam tuam tollere, dimitte ei et pallium, et auferenti que tua sunt ne repetas ; tamen ipsa iudicia non ab infidelibus dirimenda sunt.

Sed forte dicit aliquis: Iuste querelor, quia subsistere non possum, quoniam mea auferuntur, et proscribor: ideo sententiam iudicum requiro. Huic  cogitationi ob hoc occurrit Apostolus, dicens: Quare non iniuriam sustinetis, et fraudem patimini?  Quasi diceret: uos non solum iniurias et rapinas pauenter  fertis, ut ad humana iudicia trahatis, sed iniurias inferendo, ad eadem prouocatis.

Et hoc fratribus. Quasi dicat: Hoc, quod extraneis facere non debuistis, ipsum etiam fratribus irrogatis. An nescitis, etc. Quasi diceret: Si misericordes  puniuntur, multo magis iniqui. Et ideo dicit an nescitis, quasi diceret, et scitis. Et ideo quod dicit, scitis, ostendit illos non ignoranter operatos. Et ideo subiunxit: Nolite errare. His uerbis ostendit reuerentiam legis, aditum regni celestis. Et manifestauit quod, si quis istorum uni uitio deditus exstitisset, a regno celesti excluderetur. Reuerentiam legis ostendit, quia ista omnia lex diuina prohibet; aditum regni celestis, quia si quis uni uitio deditus exsisteret  , regnum penetrare non posset.

Sed quid est quod dicit: Nolite errare? quia uult ostendere illos hoc sapuisse, et obliuioni tradidisse, quoniam per unum annum et dimidium docendo apud eos fuerat; et ideo hoc dicebat, ut ipsis  ad memoriam reduceret quod obliuioni tradiderant. Sequitur: Scitis quod neque auari, etc., neque molles. Nonnulli dicunt molles esse qui patiuntur hoc uitium, concubitores uero qui patrant; et, ut quidam uolunt, ipsi sunt effeminati, id est, enerues, qui eradicantur de terra; unde propheta: Effeminati eradicabuntur de terra . Et effeminati dicuntur a prohibendo, id est, sine barbis. Et ideo prohibebat Apostolus hoc uitium, quia leges diuine exsecrant, humane uero cohibebant, et ideo concubinos habebant. Et quod a diuinis prohibeatur ostenditur, ubi dicitur: Si quis ierit cum masculo coitu femineo, morte moriatur . Rapaces. Distat inter auarum et rapacem. Omnis enim rapax auarus, non omnis auarus rapax. Nam auarus  potest esse tenax suarum rerum, tamen aliena non rapere; rapax uero, etiamsi sua profuse dispergat, tamen quia aliena concupiscit, auarus est.

Ebriosi. Ebriosus dicitur ab ebriositate, et ebrius ab ebrietate. Nam ebrius ille est, cui accidit, aut propter caritatem, aut propter aliquid; ebriosus uero, cuius iugis est ebrietas. Et ideo caute loquens Apostolus, non dixit ebrium excludi a regno, sed ebriosum. Sequitur: Regnum Dei possidebunt. Terribilis est hec sententia, qua dicit Apostolus, regnum Dei non possidebunt. Ideo terribilis, quia ipse lingua erat Spiritus sancti, et ipse per eum loquebatur. Et ideo timendum est ne istorum uitiorum uni succumbamus, ne forte a regno excludamur.

Sequitur: Et hec quidam fuistis, etc. Et ne ipsi  putarent eum solummodo uitia reprehendere uelle, et non illos habuisse ostendere, ideo dixit: Et hec quidam fuistis. Et nota quia quidam dicit, non quidem, quoniam si quidem dixisset, uideretur omnes comprehendere; si uero nichil dixisset, omnes excludere; et ideo, temperate loquens, dixit quidam. Sciendum etiam quia his uerbis terrorem incutit suis, sed tamen subleuationem subiunxit, dicendo:  Sed abluti estis, etc. Sed quare hoc dicit? Quia solent homines, dum de semetipsis audiunt bona dici fallaciter, ita studere uiuere et conuersari, ut esse possint ueraciter quod audiunt dici fallaciter. Sequitur: in nomine Domini nostri Iesu Christi, etc. Notandum quia isti per sacramentum baptismi fuerant renati, et per gratiam sancti Spiritus innouati. Nam baptismum initium est religiositatis, et fundamentum totius pietatis et bonitatis. Et ideo ad memoriam pristina bona reuocat, ut illi audientes dolerent se amisisse decepti a pseudoapostolis, et penitendo, et recte uiuendo, ad eadem bona reuerterentur. In quo facto monentur predicatores, ut quondam bonis auditoribus effectis malis, pristina bona ad memoriam reducant, et mala exaggerando  manifestent, ut illi audientes que amiserunt, penitendo et recte conuersando ad eadem reuertantur.

 Omnia mihi licent, etc. Dixit superius quod neque fornicarii, neque idolis seruientes, neque ceteri regnum possiderent; et, ut quidam dicunt, ideo subiunxit: Omnia mihi licent, ostendens se liberum arbitrium habere agendi ea, sed tamen non expedire. Sed his qui hoc dicunt contrarium est, quia omnia illa lege diuina prohibentur, et ideo nichil eorum licitum est. Et ob hoc iste sensus repudiandus est. Alii uero dicunt quod nichil illicitum sit, quia Apostolus dicit omnia licita, qui uim quoque dicti non intelligunt, aut immemores, aut contumaces. Nam, si id esset, nequaquam Ioannes, quem in utero sanctificatum huius sermonis  memorem non dubitamus, diceret Herodi: Non licet tibi habere uxorem fratris tui adulteram ; et Dominus: Non licet sanctum dare canibus  et panes sanctos non licet dare laicis; et cetera talia. Sane notandum, quia Apostolus ceperat loqui de crimine fornicationis, et quia nouerat incentiuum, et fomitem, et materiem fornicationis esse gule intemperantiam; ideo inter uerba, quibus prohibebat fornicationem, cepit loqui de escis. Omnia, inquit, mihi licent; id est, omnes escas comedere, sed tamen non expediunt, ne in malum incidam fornicationis. Quapropter quicunque fornicationis malum integrum superare desiderat, intemperantiam gule uitare, et quibus modis homines tentet, agnoscere studeat. Quinque scilicet modis, ut ait beatus  Gregorius, tentat. Aliquando facit horam necessitatis preuenire; unde et Ionatha mortis sententiam accepit . Aliquando lautiores requirere cibos; unde et filii Isrel Deum offenderunt  in deserto, quia despecto manna , lautiores carnalium cibos quesierunt. Aliquando accuratiores; unde et prima culpa filiorum Heli fuit, quia eorum uoto puer sacerdotis, non coctam carnem more antiquo, sed crudam accipiebat, ut accuratius eam prepararet . Aliquando excedere modum; unde et Dominus loquens  ad Ierusalem dicit: Hec fuit iniquitas sororis tue Sodome, superbia, et abundantia panis, et saturitas . Quibus uerbis ostendit quia excedendo modum in edendo, ad incredibilem libidinis ardorem peruenerunt. Aliquando etiam uiles cibos cum auiditate sumere; unde et Esau pro esu lenticule primogenita uendidit . Nam quo ardore flagrauerit uilem cibum comedere, uenditio primogenitorum ostendit. Illud etiam, quia non est peccatum in cibo, sed in appetitu ciborum. Hinc est, quod sepe lautiores cibos quia sine auiditate sumimus, non offendimus, et sepe uiles cum auiditate, et ideo delinquimus. Nam et diabolus, quia hoc agnouit primum Adam non carne, sed pomo ; et secundum pane tentauit . Hinc  est etiam quod ipse pomum comedendo, deliquit. Elias carnes comedendo integritatem sui corporis seruauit . Quicunque enim que sibi cognoscit contraria agit, ceu Adam, uetiti ligni pomum comedit. Beatus namque Augustinus profundius hunc locum inuestigauit, et Apostoli intentionem manifestauit. Dicit enim: Omne quod illicitum est, non expedit; attamen non omne quod non expedit, illicitum est. Quod si ita est, quid intersit inter illud quod illicitum est, et ideo non expedit, et illud quod licitum est, et tamen non expedit, generali regula definire difficile est. uerumtamen cito potest aliquis respondere et dicere: Omne quod illicitum est, peccatum est, et omne peccatum non expedit: Igitur et omne quod non  expedit, illicitum est. Ubi est ergo, quod ait Apostolus: Omnia licent, sed non omnia expediunt? Sed nos, quia non dubitamus Apostolum uerum dixisse, nec audemus quedam peccata dicere licita; sciendum est esse quedam licita, que, si fiant, non essent peccata: uerumtamen, ne alios impediant a regno, non essent agenda; esse etiam licita quedam, que non expediunt, ut fiant. Unde uidendum est que sint illa licita; uidelicet que per illam iustitiam fiunt, que ad Deum pertinent. Illa scilicet sunt illicita, que ab eadem iustitia ita prohibentur, ut nullo modo agantur, etiamsi ab illis laudentur, in quorum notitiam peruenerunt. Et hoc sciendum, quia, dum ea que licita sunt non agis, non in uinculo legis constringeris, sed libere dilectionis beneuolentiam uitas.  Hoc quoque ut apertius manifestetur, uerbi gratia sub exemplo dicendum est. Notandum sane quia Dominus nichil precipit iniquum; quod autem prohibet, omnino illicitum. Ipse quoque non iubet dimittere uxorem infidelem; quod si iuberet, aliter fieri illicitum esset, et Apostolus nequaquam diceret: Ego dico, non Dominus. At uero concedit Dominus dimittere uxorem causa fornicationis, que si pro carnali dimittenda est, multo magis pro spiritali, id est, infidelitate, de qua Psalmista: Perdidisti omnes fornicantes . Et quare   esset; mihi autem, inquit, adherere Deo bonum est. Ergo licebat pro infidelitate uxorem dimittere: que si propterea dimitteretur, ob diuisionem nempe coniugum et occasio scandalizandi, et euangelicam doctrinam reprehendendi, et manendi in infidelitate daretur. Et ideo occurrit Apostolus huic necessitati, quia hoc, etsi licet, fieri tamen non expedit, et iussit non esse dimittendam.

Sequitur: Si quis, inquit, frater uxorem habet infidelem  , etc. Qui sensus in omnibus illis reseruandus est, que etsi licita agnoscit, sibi tamen contraria intelligit. Et item licet nobis omnia comedere; quia, si comessationibus instemus, ad illicita trahimur, et ideo expedit ut licitis non utamur, ne forte ad illicita trahamur. Nam, ut latius huius loci  sensus manifestetur, sciendum est, quod dicit, omnia licent, hoc esse quod alibi dicit: Omnia munda , et non omnia expediunt; quod est: Malum est homini, qui per offendiculum manducat . Repetens dicit: Omnia mihi licent; ea uidelicet, que coapostolis eius licebant; hoc est, cibus, et uestitus, et si qua erant necessaria.

Sed quia inspexit pseudoapostolos  occasionem accipiendi querere; ideo ipse noluit accipere. Certe nec consequens erat ut ab illis aliquid acciperet, quos in tantis flagitiis esse deprehenderat; quia, si acciperet, feruor euangelizandi tepesceret. Illi namque, qui ab illis accipiunt, qui idcirco tribuunt, ut magistrorum suorum animos inclinent, libertatem predicandi amittunt. Et ideo iste, ne libertatem  increpandi amitteret, noluit ab illis aliquid accipere. Quamobrem sequitur, et dicit: Sed ego sub nullius redigar potestate, quasi diceret: Nolo accipere, ne gratia uestri datus, libertatem increpandi amittam, et sub uestra potestate redigar.

Sequitur: Esca uentri, et uenter escis : Deus autem et hunc, et has destruet. uenter quidem tunc destruetur, quando deerit tempus seminandi, aut laborandi. Facit iste locus aduersus falsos apostolos, qui causa uentris predicabant. Sequitur: Corpus autem non fornicationi, sed Domino ; et Dominus corpori . Quia, sicut contemnentes eius precepta longius recedimus, sic et implentes, eidem propius inheremus. Alio uero sensu  Dominus corpori, subauditur, dabit resuscitato immortalitatem; sed merito anime regentis, que corpus ad bona opera trahit, ut cum eo resuscitato letetur. Sequitur: Deus autem et Dominum suscitauit,   etc. Ipse sensus est, quem confirmat resurrectione Domini. uirtus Dei, Filius est. Ergo, si per uirtutem Dei suscitatus est, per se ipsum est resuscitatus. Unde et ipse dicit: Soluite templum hoc , etc. Que resuscitatio totius fuit Trinitatis. Sciendum namque quia, sicut ipse resurgens a mortuis, figuras clauorum et cicatrices uulnerum suis ostendit, ut eos magis in fide resurrectionis informaret ; sic et nos ipse, si membra eiusdem exstiterimus, resuscitabit. Quapropter membra illius fore satagamus, ut cum illo, et ab illo resuscitari mereamur.

Nescitis quia corpora uestra, etc. Sensus enim, et uerba ex cepta intentione pendent.  Ceperant namque loqui supra de crimine fornicationis; et  adhuc in cepta intentione perseuerat, dicens: Nescitis, etc. Ideo corpora nostra, membra Christi, quia Deus homo factus est. Nam sciendum quia tota Ecclesia diffusa per orbem, corpus Christi est, et singuli, membra, cuius corporis caput Christus est. Unde Apostolus: Saluator corporis nostri, Christus . Et notandum, quia non solummodo animam suscepit: nam, si tantummodo animam, anime nostre dicerentur membra Christi, non corpora. Sed quia utrumque suscepit, id est corpus et animam, et redemit, ideo corpora nostra membra Christi esse dicuntur. Et hoc animaduertendum, quia non dixit, uos estis, uel anime uestre, sed corpora uestra, propter predictam rationem. Et quia corpora nostra membra sunt Christi, nemo se despiciat, nemo  se contemnat, dicendo: Faciam quodcunque uolo; uiuam secundum libitum meum, quoniam nichil sum, quia omnis caro fenum; in aliquod precipitium mergar; et, si iste se contemnit, Christum despiciat  , cuius pretio sanguine est redemptus; et, si sibi  non parcit, saltem Christo parcat, et Christo parcendo, sibi parcet.

Sequitur: Tollens ergo membra Christi, etc. Interrogando dicit: Tollens, et negando dicit: Absit. Et pulchre negando dicit: Absit; quia qui membra sua meretrici coniungit, unum efficit corpus. Quandiu enim quis munde et sancte uixerit, membrum Christi est; si uero aliqua immunditia inquinatus fuerit, incipit esse meretricis, et cum iste, qui illi coniungitur, illius membrum efficitur; et forte ista christiana  est, que ei prebet assensum; et sicut iste meretricis membrum, ita et ipsa meretricantis efficitur. Sed sciendum quia uterque Christum offendit: uterque enim non attendit pretium, et donum sibi  concessum, et non considerat qualis, et quantus sit iste, qui seruos non solum fratres, sed etiam membra uocauit. Hoc etenim donum, si non haberetur, desideraretur; sed quia habetur, ita uiuendum est, ut non amittatur et grates ei referantur.

Sed fuerunt nonnulli, qui dixerunt maioris criminis esse mulierem uiro; sed ne maioris criminis uideretur, ideo dicit Apostolus: Faciens membrum meretricis. Sequitur: An nescitis quia qui adheret meretrici, etc. Quasi diceret: Non nescitis; sed scitis, Bene dicit: Unum corpus; quia, sicut una est natura, ita una est culpa; et sicut una est actio et delectatio, ita equa est offensio. Sequitur: Erunt duo in carne una. Hoc etenim primo homini dictum est: Propter hoc relinquet homo patrem et matrem  , etc. Quia sicut per licitum concubitum duo unum sunt corpus, ita per illicitum amorem duo isti unum efficiuntur.

Sequitur: Qui adheret Domino, unus spiritus est. Supra, de duobus hominibus loquens, dixit: Unum corpus; nunc uero de diuersis spiritibus loquens, id est Dei, et hominis, non dixit, unum sunt, ut supra. Sed magna distantia est inter Spiritum Dei et hominis: Spiritus namque Dei beatus, et perfectus absque spiritu hominis est; hominis uero, absque Dei esse non potest. Quod uero Ioannes dicit, loquens de unitate corporis  : uolo, Pater, ut sicut ego, et tu unum sumus, ita et isti unum sint  , non est contrarium huic loco: nam ibi propter imparem naturam dicit: Unum sint sicut et nos;  non dicit, omnes unum sumus: hic uero propter gratiam, quam accepit spiritus hominis, ut iunctus Spiritui Dei hoc uelit, quod ipse dicit: Unus est Spiritus; quia spiritus hominis Dei Spiritui coniungitur, non ut aliud uelit, quam ipse.

 Sequitur: Fugite fornicationem, Monet etiam Apostolus fugiendam esse fornicationem; quia hoc uitium tale est, ut filios Dei diaboli faciat. Et bis dicit Apostolus: Fugite; quia ad cetera uitia bella sunt adhibenda; istud uero pedibus fugiendum: et contra alia quidem brachiis pugnandum; hoc uero pedibus uitandum. Dicit Hieronymus: Mors, aut scuto, aut pedibus uitatur. Contra cetera uitia scutum est erigendum: hoc uero pedibus fugiendum. Sciendum quia exaggerando dicit Apostolus: Fugite  fornicationem: et hoc aduersus illos qui diu in hoc uitio morantur; et quia diutius paruum putant, etiamsi ah aliquo doctore reprehendantur, non corriguntur.

Et quia hoc uitium cauendum sit, exemplis ostenditur. Si enim Cain, fraterno sanguine terram fedando , a Domino reprobatus, et in omni sacra Scriptura fratricida est nuncupatus, qua temeritate, membrum Christi fedando, putas te societatem illius euadere posse? Si enim Henoch, munde et pure conuersando, translatus est , quomodo  te putas, impure uiuendo, celum subire posse? Si enim Ne solus, malorum relinquendo consortium, et arcam ascendendo, commune periculum diluuii euasit ; quomodo te putas communem interitum. consortiis malorum fruendo, transire posse? Si enim Abraham solus, Ur Chaldeorum , id est, ignem relinquendo, benedici promeruit, quomodo tu in igne carnalis delectationis consistendo, benedici putas? Si Isaac de domo egressus in agrum ad meditandum uenit , quomodo tu in domo carnalis delectationis celestia rimaris? Si enim Iacob et filii eius egre tulerunt stuprum Dine , quomodo tu in stupratione proprii corporis letaris? Si Ioseph laudabilis inter fratres inuentus, et figuram Christi gestauit  ob hoc, quia crimen fornicationis euasit, quid tibi faciendum est? Legitur enim quia relicto pallio, foras fugit ab ea . Non aliter. Nam si hoc uitio succubuisset, moreretur. Anima moreretur, ut illud: Anima, que peccauerit , etc. Nec rite diceretur patri: Filius tuus uiuit ; nec etiam diceretur dominari in tota terra Aegypti , sed in quadam parte. Illi etenim, qui omnia uitia supplantant, illi totius Aegypti dominantur. Et quod illi, qui hoc uitio succumbunt, moriantur, testis est Susanna, que presbyteris dicebat: Si enim hoc egero  , etc. uiderat mortem anime et corporis, sed elegit illa mortem anime uitare, et morti corporis succumbere. Et quicunque ad exemplum ipsius mortem anime uitat,  non immemor est Dauid Saulem fugientis et mortem declinantis . Nam per Saulem diabolus, et uitia; per Dauid, anima electa, que certando, suasiones diabolicas fugiendo declinat.

Sequitur: Omne peccatum, quodcunque fecerit homo, extra corpus est; qui autem fornicatur, in corpus suum peccat. Hic locus uarie intelligitur a doctoribus  . Nouatus quoque sub interrogatione proferre uoluit. Nonnulli hoc modo intelligunt: dicunt enim quod fornicatio non nisi a duobus peragi possit; cetera uero peccata etiam ab uno. Unum, dici corpus non potest; duo quoque, iam corpus dici possunt, et ideo qui fornicatur, in corpus Ecclesie peccat. Alii quidem hoc intelligunt in marito, et uxore, qui unum corpus sunt; unde supra: Erunt  duo in carne una. Ergo qui fornicatur, in corpus suum peccat, id est, aut uir in uxorem, aut uxor in uirum. Beatus uero Augustinus profundius hanc questionem inspexit, adeo ut diceret, nescio si ad liquidum, que ait: uerumtamen, donante Deo, multa de ea probabiliter possunt dici. uidendum, inquit, unde intentio Apostoli descenderit. Dicit paulo superius: Nescitis quoniam corpora uestra membra Christi sunt? etc., usque ad illum locum, ubi ait: Glorificate et portate Deum in corpore uestro.  Quo in loco uersatur Apostolus erga corporis puritatem, et uult timorem incutere cordibus suorum auditorum, ut timeant per immunditiam membra Christi facere membra meretricis. Sed querendum est quare dixerit: Omne peccatum quodcunque fecerit homo, extra corpus est. Nunquid illa que paulo superius posuit absque officio corporis peragi possunt? Non. Et cogitas quis aliquid carnale; sed nunquid sine carne cogitare posset? Aut nunquid potest ipse separare hoc, quod dicit Psalmista: Dixit insipiens in corde suo: Non est Deus , ab illis operibus, de quibus ipse dicit: Omnes astabimus ante tribunal Christi?  etc. Non, inquam, potest; quia, donec in corpore manet, potest dicere: Non est Deus. Idem etiam alibi dicit:  Manifesta sunt opera carnis, que sunt fornicatio , etc., inter que opera carnis, spiritalia uitia commemorat. Si ergo ipse in fide, et ueritate egregius predicator spiritalia uitia carni ascribit, quare dicit: Omne reliquum peccatum extra corpus est; qui autem fornicatur, in corpus suum peccat? Quod ut contrarium non appareat, sciendum est, quia due sunt fornicationes, specialis quidem, que in corpore patratur, et est generalis, et tamen spiritalis. Si ergo specialem fornicationem uoluit intelligi, ad exaggerandum utique dixit: in corpus suum peccat; quia hoc fornicationis malum, tale ac tantum est, ut eum, qui hoc malo detinetur, uinctum, ligatumque teneat, atque seruum corpori faciat, adeo ut ipso tempore expletionis, non aliud ei cogitare  liceat, non alibi intendere, nec alibi sensum mentis dirigere; et idcirco ait: In corpus suum peccat; quod de aliis atque aliis peccatis dici non potuit; quia, etsi alia quelibet peccata homo committat, potest et aliud cogitare, atque aliud agere, nec ibi semper uersari; et ideo ad comparationem illius extra corpus fieri dicuntur. Potest et aliter intelligi. Est enim generalis fornicatio, que est et spiritalis, de qua Psalmista: Perdidisti omnes fornicantes abs te . Et, ut ostenderet que esset ipsa fornicatio, mox subiunxit: Mihi autem adherere Deo bonum est; de qua et Iacobus: Adulteri  , nescitis, inquit, quia amicitia seculi huius inimica est Deo? Quibus uerbis ostendit amicum esse seculi, fornicari esse Deo. Hinc et Dominus:  Nemo, inquit, potest duobus dominis seruire : et qui essent duo domini, ostendit: Non potestis, inquit, Deo seruire, et mammone; id est, mihi et seculo coniungi. Hinc etiam et Ioannes ait: Omne quod in mundo est, concupiscentia est carnis et oculorum , etc., usque ad id, quod ait: Qui autem facit uoluntatem Dei, manet in eternum . Quapropter quicunque pro sue carnalis delectationis amore, mundi huius sequendo, ac suscipiendo concupiscentias, a Deo recedit, utique fornicatur, et in corpus suum peccat, id est, sui  corporis amore, recedit a Deo. Si autem non mundo inherendo, sed Deo, mundique etiam delectationes, ac concupiscentias contemnendo, atque deuincendo, aut ignorantia, aut obliuione, aut abreptione, aut tali quolibet modo delinquat, quasi extra corpus peccat; hoc est, quia non pro sui corporis amore, recedit a Deo. Aut aliquid horum uoluit Apostolus intelligi, aut forte utrumque; quia consuetudo est sanctarum Scripturarum, ut sub uno uerbo aut sententia, multa intelligi possint.

Sequitur: An nescitis quoniam membra uestra templum est  Spiritus sancti? In eo enim quod corpora nostra membra Christi, et membra nostra templum esse Spiritus sancti dicuntur, ostenditur ipse esse Creator, et non creatura, nec impar etiam  Patri et Filio. Quem habetis a Deo dicit, ut ostendat quia a se non acceperant. Sequitur: Et non estis uestri; ac si diceret: Quia in baptismate filii Dei effecti estis, non secundum uestram, sed secundum illius uiuite uoluntatem. Quare non essent sui, ostendit: Empti enim estis pretio magno; quasi diceret: Si homo paruo pretio emens seruum, exigit ab eo iuge ac perpetuum seruitium; quanto magis Deus, qui uos tam magno pretio redemit, hoc est, non corruptibili auro, uel argento, sicut Petrus dicit, sed pretiosissimo sanguine Agni immaculati , id est, Domini nostri Iesu Christi, sempiternum ac iuge a nobis uult exigere seruitium. Et ideo glorificate, et portate Deum in corpore uestro. Glorificare Deum est secundum eius uiuere preceptum. Deum  in corpore portamus, cum eius imaginem illesam seruamus. Dictum est de primo: Fecit Deus hominem ad imaginem et similitudinem suam . Nos ergo, dum per immunditiam polluimur, Dei imaginem uiolamus, sed eamdem per penitudinem et fructus dignos penitentie, in nobis reformare possumus.   Sequitur: De quibus autem scripsistis mihi, etc. Altera est Apostoli intentio. Superius locutus fuerat de illicitis; nunc uero loquitur de licitis. Congruo quippe ordine prius illicita, id est, malum fornicationis prohibuit, nunc uero licita, id est, coniugii bonum commendat: qui etiam in multis aliis sanctarum Scripturarum locis seruatus monstratur.

Quod uero ait: De quibus scripsistis, etc., duobus  modis intelligi potest; quia et due queunt esse intentiones; nam secundum quosdam, Apostolus moratus apud eos per annum et menses sex, docuit bonum continentie seruandum. Sed, quia nonnulli eorum per illicita errabant, illos litteris significantes, direxerunt epistolam suo doctori et magistro, studio consulendi quid esset agendum. Et ideo dicit: De quibus scripsistis, etc.; quasi diceret: Bonum erat, sicut docui; sed, quia significastis nonnullos uestrum per illicita errare, auctoritas illis subueniat apostolica. Neque enim ita uolo prohibere licita, ut per illicita errent:  et ideo propter fornicationes  unusquisque suam uxorem habeat, etc. Est et altera nobilior intentio. Fuerant nempe decepti a falsis apostolis, qui eos inter cetera docuerunt contemnere nuptias: at uero patienter ipsi cetera sufferentes, has solum secuti  fuerant. Exagitati, ac commoti, suo scripserunt magistro, consulentes eum, quid ipse sentiret. Idcirco dicitur: De quibus scripsistis; quasi diceret: Bonum est, quod ipsi docuerunt, quanquam non recta intentione, neque studio fidei, aut religionis, aut placendi Deo, sed potius ut sanctiores et meliores uiderentur. uerum quia multi uestrum per illicita errant, ut non erretis amplius propter fornicationes, unusquisque suam uxorem habeat, etc. Nota quia non dicitur, propter propaginem  filiorum, sed propter fornicationem. Sequitur: Uxori uir debitum reddat, etc. Et est sensus: Unum sentiant in lege nature, ne forte alterum errore trahente, alter periclitetur. Quod etiam exponit, dum protinus adiungit: Mulier sui corporis potestatem non habet; quia, uel potestatem non habet tradendi corpus suum alteri, uel certe altero eorum nolente, alter potestatem non habet continentiam seruandi. Et ideo adiungit: Nolite fraudari inuicem. Neuter quidem continentiam debet habere, nisi ex communi consensu; ideoque adiungit: Nisi ex consensu ad tempus. Quare? Ut uacetis orationi. Licet enim, iuxta preceptum Domini et huius Apostoli, sit semper orandum, uerumtamen et hec continentia frequenter est seruanda, ut mundius Deus  deprecari possit: nam quo quisque se a licitis abstinet, eo mundius Deum deprecari, et facilius ad misericordiam prouocare potest; quod et in litteris ueteris Testamenti monstratur. Nam cum descensurus esset Dominus in montem Sinai, ut legem daret, Moyses iussit filios Isrel, ut se abstinerent et sanctificarentur . Abiathar  etiam sacerdos, panes sanctos daturus Dauid, et pueris eius, interrogauit si mundi essent; cui responsum est: Equidem si de mulieribus agitur , etc. Ubi notandum quam ualeat iugis et assidua abstinentia, quando tantum ualuit triduana. Quod etiam a licitis abstinendum sit, monstratur in Nazareis, qui etiam ab uuis passis abstinebant : nam quo se  a licitis quisque abstinet, eo quo ardore obtinere uelit quod poscit ostendit. Peracto tempore orationis, monet reuerti ad tempus concubitus, cum dicit: Iterum reuertimini in idipsum. Quare? Ne tentet uos, inquit, Satanas, etc. Satanas quippe, id est, diabolus, quotidie querit occasionem tentandi, ut apostolus Petrus, sicut leo rugiens, inquit, circuit , etc. Sed tunc presertim inuenit decipiendi occasionem, cum altero nolente, alter uult seruare continentiam; quia tunc  locum inuenit trahendi ad malum fornicationis. Illud fane sciendum, quia munde et sancte sunt nuptie, quoniam Dei iussu celebrantur: nichil quoque habent turpe, nichilque inhonestum. Quapropter si coniugati aliquid turpe, inhonestum, ac indecens admittant, non nuptiarum est, sed hominum culpa. Adeo etenim sancte sunt nuptie, ut illud faciant dimitti pro se, quod non attinet ad se. Et hoc attendendum, quia in ueteri Testamento continentia propter filiorum amorem transibat ad nuptias; nunc uero incontinentia reuelatur bono nuptiarum, et relaxatur. Et ideo dicitur superius propter fornicationem, et non filiorum propagationem. Quapropter distinguende sunt graduum cause: nam si distinguas, maioris meriti est continentia;  concubitus uero, gratia filiorum non est peccatum: propter incontinentiam, concubitus culpa est, sed ueniabilis: fornicatio quoque et adulterii malum, eximium piaculum est. Quamobrem hec coniugalis castitas solertius attendat necesse est, ne forte, dum querit unde ipsa beetur et remuneretur, inde alter periclitetur. Illud etiam notandum, quia amatores libidinis solent aduersus hanc sententiam dicere: Quare Deus masculum et feminam fecit, et benedixit eis, dicens: Crescite, et multiplicamini, si eamdem benedictionem noluit perpetuo manere? Quibus respondendum est, quia eo usque uoluit illam manere benedictionem donec homines multiplicarentur, quibus multiplicatis uoluit cessare, iuxta illud Salomonis: Tempus amplexandi,  et tempus longe fieri ab amplexibus . Sed solent illi et hec iterum respondere: Quare Deus non omnes homines ex terra fecit, sicut Adam, cum non sit dubium quia potuit? Quibus respondendum, quia non est attendendum quid potuit, sed quid fecit. Si ueteris Testamenti, consuetudinem seruare uolunt, ducant uxores filias, ut Adam, et sorores, ut Cain. Accipiebant et pluriores, ut patriarche nostri, non causa libidinis, sed generandi filios. Sed quam sit hoc absurdum, pene omnibus patet. At uero datur intelligi quia, qui omnia in numero, mensura et pondere disponit, singulis temporibus congrua ordinauit: illo tempore filiorum propagationem, nunc uero, quia plus multiplicantur homines, quam oporteat, continentie  bonum. Huius loci sensus, quo ait Apostolus: Bonum est homini mulierem non tangere, usque ubi ait: Ne tentet uos Satanas, etc., in ueteris Testamenti litteris inuenitur; uidelicet ubi legitur, quia Loth, dum ardentem Sodomam fugeret Dei iussu admonitus, in montana peteret . Quid est ergo Loth ardentem Sodomam fugere, nisi aliquem sue carnis incentiua ac desideria declinare? Altitudo namque montium meritum designat continentium. Ille quidem in monte consistit, qui  in carne solummodo fructum requirit; ille etiam in monte potius consistit, qui bonum continentie seruat. Sunt quippe nonnulli, qui, licet ardentem Sodomam, id est, sue carnis desideria fugiant, montem tamen conscendere non possunt; id est, quia neque bonum continentie seruare, neque propter incontinentiam in uxore propagationem solummodo querere possunt. Et hoc significat, quod Loth angelo dicit: Est ciuitas parua iuxta, ad quam confugere possum; nunquid non modica est, et saluabor, et uiuet in ea anima mea?  Bene namque hec ciuitas, Segor nomine, parua dicitur, quia uita coniugatorum non est magna, neque mirabilis signis, aut uirtutibus. Bene, et iuxta esse dicitur; quia non longe est  a mundo. Sed hi, qui ardentem Sodomam fugiunt, et montana conscendere non possunt; id est, quia, etsi damnabilem uitam declinant, iura tamen coniugii rite non seruant, necesse est ut oratione saluentur. Hinc est quod angelus dixit ad Loth: In hoc exaudiui preces tuas, ut non perderem ciuitatem, pro qua locutus es . Sicut ille oratione saluatus est, sic necesse est ut isti oratione saluentur.

 Sequitur: Hoc autem dico secundum indulgentiam, etc. Ubi indulgentia nominatur, superfluum est denegare peccatum; quasi diceret: Medicine peritissimus, non stantes, aut sanos moneo, sed, ceu cadentibus, et infirmis, precepta  do. uelut medicus, qui, uidens egrotum impatientem, concedit quedam poma, ne ad perniciosiora transeat; ita Apostolus, uidens impatientes et incontinentes Corinthios, concessit licita, ne transirent ad illicita; quasi diceret: Non stantibus loquor, sed quasi cadentibus, ne in terram corruant, precepta do. Et hoc sciendum: quia sunt que precipiuntur; sunt que conceduntur; sunt etiam que indulgentur.

Sequitur: uolo autem omnes homines esse sicut me ipsum. uide quam pius et sollicitus magister! quantum ad pium et sollicitum affectum attinet, nil magis optare potuit, quam esse omnes tales qualis et ipse; que namque uox omnium debet esse predicatorum. Et nota, quia non inuidebat  iste, qui omnes similes sibi optabat. Qualis ipse fuerit, inferius manifestatur.

Sequitur: Unusquisque proprium donum habet ex Deo. His uerbis inuitat nos ut bonum continentie seruemus. Ex Deo dicit, ut ostendat quia, licet minus, tamen ex eo est bonum coniugii, siue a quo petamus, si non habemus, et, si habemus, cui gratias referamus; siue quantum solliciti esse debeamus in petendo, accipiendo, et erga seruandum. Attamen nostra conscientia parua et infirma, ad petendum, accipiendum et ad seruandum, nisi ab illo adiuuetur  qui dicit: Sine me nichil potestis facere .---Alius sic, alius uero sic; id est alter habet bonum continentie, alter coniugii.

Sequitur: Dico autem innuptis et uiduis, etc. Quis loquebatur? Apostolus. Quibus? Continentibus et uirginibus. Ergo uirgo erat. Non, sicut nonnulli eum uxorium esse dixerunt. Quoniam, si uxorem haberet, omnes quibus loquebatur uellet esse incontinentes. Sed sciendum eum uirginem fuisse. Quod in hoc ostenditur, quia, cum emulator esset legis  iuuenculus preuentus est gratia Dei . Et quod ita sit Actus apostolorum manifestant: Testes deposuerunt uestimenta secus pedes adolescentis, qui uocabatur Saulus .

Bonum est illis, si sic permanserint, sicut et ego.  His enim uerbis ad bonum continentie nos uocat, sed tamen non ita, ut a licitis abstinendo, ad illicita trahamur; quasi dicat: Meam uoluntatem ostendo, tamen uobis laqueum iniicere nolo; sed unusquisque uestrum tentet et probet se, si continentiam seruare potest; si uero non, nubat. Et hoc est quod subdit: Quod si se non continent, nubant. Id est: si probauerint se, et agnouerint continentiam seruare non posse, nubant. Et hoc exponit, subdendo: Melius enim nubere quam uri; quod dicit uri: ille enim, qui ardori sue carnis uoluntatem coniungit, et conuincitur, ille uritur. Perfectorum uero est calorem sentire, et non superari; ualde etenim difficile est uoluntatem calori coniungere, et non superari.

 Sequitur: His autem qui matrimonio iuncti sunt, etc. Alia est intentio. Sed querendum est quare, cum Dominus precipiat non relinquendam uxorem , ille dicat, si discesserit. Si Dominus precepit, illicitum est, et si illicitum est, quomodo iste dicit, si discesserit? Interrogandus est Paulus. Sed Dominus pro eo respondet. Dicit enim non relinquendam uxorem, excepta causa fornicationis ; cum ille concedit relinquere ob causam fornicationis, dat locum Paulo donanti consilium: id est, ait: Aut maneat innupta aut reconcilietur uiro.

 Et uir uxorem ne dimittat . His uerbis ostenditur quod uterque lege una constringitur. Ac per hoc non sunt illi audiendi qui  dicunt potiorem sexum et minorem, caput et membrum, una lege constringi non  debere  . Sequitur: Nam ceteris ego dico. Superius dixerat Dominum dixisse de utrisque fidelibus; Apostolus uero dicit de illis ceteris qui ex altera parte fideles, ex altera uero infideles inueniuntur. Quod manifestat subdendo: Si quis frater habet, etc. Sed cum Dominus precipiat non relinquendam esse uxorem, quare Paulus dicit: Si uult habitare cum illo, non dimittatur? sed sciendum quia Dominus concesserat relinquendam esse causa fornicationis; et ideo Paulus  consilium dedit non dimittendi, quia infidelitas fornicatio est. Nisi enim Dominus concessisset ob causam fornicationis uxorem dimittere, et infidelitas fornicatio esset, nequaquam Apostolus consilium non dimittendi tribueret, quoniam quod conceditur, siue fiat, siue non, absque culpa potest esse. Sed hoc non ideo dicit, ut nunc infidelis fidelem accipiat, sed in primordio Ecclesie dicit de illis qui ante fidem iuncti fuerant, et predicantibus apostolis quidam crediderunt, quidam non crediderunt. De illis dicit ut non dimittantur, ut fide mulieris et conuersatione uir infidelis ad fidem trahatur; ut Petrus: Si quis non obedierit uerbo nostro, per fidem et conuersationem mulierum sine uerbo lucrifiant . Et hoc exponit cum subdit: Sanctificatur  uir infidelis, etc.  . Accidit hoc in ipso populo, ut uxor fidelis uirum infidelem, et uir fidelis uxorem traheret ad fidem.

Alioquin filii uestri, etc. Accidit etiam hoc in ipso populo, ut parentes credentes non credentes filios ad fidem traherent, et ideo noluit Apostolus separationem. Quoniam si esset, dum filii crederent, non credentes parentes sequerentur, et daretur occasio in infidelitate manendi. Sequitur: Quod si infidelis discedit, etc.; id est, si abhorret fidem tuam, qua querens occasionem discedendi, discedat. Nam eo usque tolerandus est, quo fidem opprobriis in te persequatur. Cum uero ceperit, si uult discedere, discedat.

Non est autem frater, aut soror, etc. Id est non est huic officio ita subditus, ut propter illud fidem  amittat. Et non solum propter ipsum, sed etiam nec propter patrem, aut matrem, uel propter aliquas res, que ueluti pecunie possidentur. Cum talibus etiam non est altercandum, nec etiam locutio eorum fruenda. Quare subiunxit: Quia in pace uocauit nos Deus. Sequitur: Unde enim scis, mulier, etc. Ad superiora attinet, ubi dixerat uirum fidelem uxorem infidelem relinquere nolle; quasi diceret: Si Deus prestolatur fidem, multo magis tu debes. Tu credidisti nunc, ille credet in tunc, quoniam ille qui te, illum utique ad fidem trahet. Et ideo subdit: Nisi unicuique, etc. Diuisit Deus ut tu credas nunc, et ille tunc. Et ideo subdit: Ita ambulet. Et hoc exponit subdendo: unumquemque sicut Deus uocauit. uocauit Deus, ut tu credas nunc, et ille in tunc.  Sicut in omnibus, etc. Cum hoc dicit, non contraria, uel peruersa docuisse, et dum illi audiunt generalem doctrinam se doctos, puderet eos obseruatores non esse.

Sequitur: Circumcisus aliquis uocatus est  . Non adducat preputium, etc. Hec namque uerba ex superiori pendent sententia, qua ait: Unumquemque sicut Deus uocauit, ita ambulet. Ubi solertius querendum est quare dicat Apostolus circumcisum non adducere preputium, cum quod precisum est reduci  non possit. Ergo talis est sensus: Circumcisus non adducat preputium; id est, non uiuat ut preputiatus; et in preputio uocatus, non adducat circumcisionem, id est, non uiuat ut circumcisus. uerbi gratia si est aliquis Iudeus uocatus ad fidem, etiam Christianus effectus, non se credat indignum uocari Christianum, quia non habet preputium, dans gloriam preputio. Similiter si aliquis gentilis uocatus ad fidem iam Christianus effectus est, non se credat indignum uocari Christianum, nisi circumcidatur, dans gloriam circumcisioni eo quod audit preferri circumcisos; qui scire debet quoniam non ideo preferuntur Iudei, quia circumcisi sunt, sed fide et merito Abrahe; non solum non preferuntur, sed deteriores preputiatis redduntur, quia leuius est  non fuisse filium Abrahe, quam esse desiisse. Sane notandum, quia hec uerba non sunt cogentis, sed potius consilium dantis, ut nec Iudeus quisquam coactus transferatur ad preputium, nec gentilis ad circumcisionem: sed habeat libertatem manendi uel transeundi quo uoluerit. Et ut intentio Apostoli apertius ostendatur, sciendum quia si aliquis Iudeus in illo esset loco ubi neminem scandalizaret, et uellet preputium adducere, hoc est funditus a carnalibus legis obseruationibus recedere, non eum reprehenderet Apostolus. Similiter et si aliquis gentilis esset in loco, ubi neminem scandalizaret, et uellet adducere circumcisionem, non tamen ut aliquid prodesse crederet, sed ut ostenderet se non hoc signum abhorrere, quod suo quoque tempore signum fuit, non  eum reprehenderet Apostolus. Nam qui sensus sit, aut que sua sit intentio manifestat, cum subiungit: Circumcisio nichil est, etc. Quibus uerbis ostendit nichil prodesse aut obesse circumcisionem aut preputium, et neque circumcisionem, neque preputium, sed fidem nos commendare Deo, que dum operibus adimpletur, nos saluari meremur.

Sequitur: Unusquisque in qua uocatione, etc.  . Ad hoc respicit quod supra ait: Sicut Deus uocauit, ita ambulet. Sequitur: Seruus uocatus es  . Non sit tibi cure. Illum quippe qui seruus conditione uocatur ad fidem, hortatur Apostolus ut non habeat curam quia seruus est, quoniam non ei obest seruilis conditio ad percipiendam regni celestis beatitudinem. Et ne forte segnis et negligens erga seruitium  carnalis Domini existeret, et ob hoc Christiana religio reprehenderetur, et ipse merito obedientie priuaretur, ideo subiunxit: Sed si potes liber fieri, etc. Quasi diceret: Noli esse piger, aut negligens; quia dixit: Non sit tibi cure, sed fideliter serui, quatenus iuxta hoc, quod Dominus ait: Qui in minimo fidelis est  etc., et a Deo eterne beatitudinis premio remunereris, et a Domino carnali libertate doneris, quoniam Dominus non uenit mutare conditiones, sed mentes. Et quia ipse poterat dicere:  Quomodo fore queo seruus Domini, cum sim hominis? Ideo uerba consolationis ac subleuationis adhibuit, subiungens: Qui enim in Domino uocatus est seruus, etc. Seruitus etenim peccatorum, deterior seruitute humane conditionis. Nam peccata faciunt seruum, quemadmodum Cham iniquitate factus est seruus: quapropter dimissis peccatis, redditur homo liber. Aliter: iste etiam qui domino carnali deseruit, quia rem prudentem agit, hoc est, in Christum credit, liber redditur. Unde antiquos non piguit omnes sapientes fore liberos definire. Hinc et Salomon: Seruo sapienti liberi seruiant . Et quia de duabus personis loquebatur, secutus adiunxit: Similiter et qui liber uocatus est, etc. Noxia est et amara quidem libertas, alienum esse a gratia; unde  alibi: Liberi fuistis iustitie . Homo enim, quia hanc libertatem noxiam et amaram intellexit, ad laudabilem Christi seruitutem transiuit, dicentis: Tollite iugum meum super uos, quia suaue est, et onus meum leue . Attendendum est autem quid uerba apostolica faciant, queue sit intentio eius: unitatem uidelicet facere atque monstrare; quasi dicat: O domini, non uos super uos extollatis, nec uosmet, o serui, deiiciatis, quia qui seruus est in Domino uocatus, libertus est Domini; et qui liber, seruus est Christi. Unde et mox adiunxit: Pretio empti estis; quasi diceret: Non dispari, sed uno; et ideo non extollamini, neque deiiciamini, quia fratres estis.

Sequitur: Nolite fieri serui hominum. Sane querendum  quare, cum superius hortatus sit seruos carnalibus dominis seruire, nunc dicat: Nolite fieri serui. Non est, inquam, contrarium, quia illam tangit sententiam qua longe superius reprehendit eos quare decepti alii Petriani, alii Pauliani dicebantur: Sic enim dicit alius: ego quidem Pauli, etc.; et paulo post: Nunquid Paulus pro uobis crucifixus est? et ideo dicit: Nolite fieri serui hominum: serui namque hominum dicuntur, qui humanis superstitionibus subiacent, ceu Corinthii: nolite fieri serui; quasi diceret: Non uos Paulus, non Petrus, sed Christus, qui diues est omnium , redemit: et ideo non diuersis, sed uno pretio redempti, nolite esse, nisi unius: ipse nempe magno pretio uos redemit, et tale pro uobis dedit, quale  alter dare non potuit; quia, etsi alter sanguinem fundere potuit, non tamen absque peccato fuit; et ideo peccata abolere non potuit. Ergo si homo ab aliquo redemptus, eidem seruire studet, ut quamdam recompensationem reddat; quanto magis uos a Deo redempti, eidem perpetuum oportet exhibere seruitium. Sciendum quia nonnulli hanc apostolicam sententiam, qua ait: Circumcisus uocatus non adducat preputium, etc., per metaphoram intellexerunt, dicentes eum appellasse circumcisum celibem, preputiatum coniugatum; ut sit sensus: Circumcisus uocatus; hoc est, sine uxore, non adducat preputium,  id est, uxorem: in preputio aliquis uocatus; id est, cum uxore, non adducat circumcisionem, id est, non dimittat uxorem; unde supra: Si quis frater, etc., hoc etiam uoluerit intelligi sub nomine serui ac liberi. Ait enim: Seruus uocatus es; id est, cum uxore: non sit tibi cure; id est, non dimittas eam; quia non te impedit. Sed si potes fieri liber, magis utere. His quoque uerbis ostendit magis sibi placere continentes, quam coniugatos: etiam quo sua tendat intentio, causam nempe, de qua locuturus erat diutius, solito more prelibando, tetigit.

Sequitur: Qui enim in Domino seruus uocatus est, libertus est Domini. Libertus dicitur, qui partim liber, partim est seruus. Ergo bene coniugatus libertus dicitur, quia seruus est, eo quod non habeat potestatem  sui corporis; liber autem, propter opera pietatis, et ceterarum uirtutum: seruus, quia debitum reddit uxori; liber equidem, quia et collum mentis a iugo uitiorum excussit, et in uirtutum graditur libertate. Sequitur: Qui liber uocatus est, hoc est, sine uxore; quia Christo subditur, seruus est eius. Hec namque seruitus nobilior est omni libertate. Repetit et tertio quod supra dixerat: Unusquisque in quo uocatus est, fratres, in hoc permaneat apud Deum.

 Sequitur: De uirginibus preceptum Domini non habeo, etc. Prohibuerat superius malum fornicationis. Deinde locutus de coniugatis, atque continentibus, post hec inseruit, de circumciso et preputiato. De seruo, ac libero, secundum quosdam, altera  intentio eius. Nunc uero loquitur de uirginibus, de quibus etiam fuerat interrogatus. Unde supra, de quibus inquit, scripsistis, etc. Unde et in hoc loco subaudiendum est: De uirginibus, de quibus scripto interrogastis, preceptum Domini non habeo; consilium autem do. Pulchre siquidem dicit preceptum Domini non habere; quia ipse Dominus auctor erat coniugii, et ideo non erat consequens, ut contraria iuberet. Ubi attendendum est quid distet inter preceptum et consilium. Quod enim preceptum est, absque transgressione corrumpi non potest; quod uero consilium est, si uioletur, aut corrumpatur, nulla est transgressio. Dixit se quoque dare consilium. Et qualiter ostendit: Tanquam misericordiam consecutus, etc. Iste scilicet egregius predicator,  fidelis in uerbo, et scientia, dat consilium; sed, quemadmodum misericordiam consecutus est a Domino, quia fidelium seruorum  non inuidere beneficiis, sed potius ad meliora prouocare; quasi diceret: Do consilium, secundum quod misericordiam consecutus sum, ut sim fidelis. Et nota, quia quod erat, non sibi, sed Deo ascripsit. Sequitur: Existimo hoc bonum esse. Quod tam egregius predicator existimat, non dubitatiue, sed incunctanter est accipiendum. Est autem bonum, quod existimat, esse sine uxore; unde supra: Bonum est homini mulierem non tangere. Hoc uero bonum, non solum  bonum uult intelligi fore, propter maiorem remunerationem regni celestis, sed bonum etiam dicit propter instantem necessitatem. Que instantis temporis necessitas multiplex esse non dubitatur. Est enim dolor uentris; est labor parturiendi, nutriendi, uidelicet, ac uestiendi, orbitatem filiorum patiendi edificandi domos, dotalia etiam preparandi, et similia. Bonum est ergo sic esse; id est, sine uxore; quia non solum maiorem accipiet remunerationem, sed et ab his presentis temporis necessitatibus redditur alienus.

Sequitur: Alligatus es uxori, etc. Prouocauerat Apostolus suos ad bonum continentie. Et, ne ipsum bonum disiunctio nuptiarum esset, ideo, caute loquens, dixit: Alligatus es uxori, etc. Hec est enim  apostolica et Dominica doctrina, que ita ad maiora bona prouocat, ut minora non contemnat; id est, ita ad bonum continentie trahit, ut coniugium non contemnat. Maior est enim ueritas Dei in Scripturis diuinis, quam sit castitas. Si accepisti uxorem, etc., et si nupserit uirgo, etc. Uterque non offendit, quia rem licitam patrat.

Tribulationem tamen carnis, etc. Sed que sunt ille tribulationes? Tribulationes sunt: uxorem celare; uxorem uiro se subdere; timere ne alter admittatur, et cetera, que dici possunt. Sequitur: Ego autem uobis parco. Duobus modis; id est: cum uos ad bonum continentie prouoco, ut predictis tribulationibus uiri et uxoris non subdamini, parco uobis; siue parco, ut, si uos subdere uultis, subdatis.  Et quare hoc dixerit, subdit: Hoc itaque dico, fratres: Tempus breue est; quasi diceret: Non tantum uiuunt nunc homines, quantum primum: nam uix quis quadraginta, uel triginta annis cum uxore copulatur, sed cum dolore amittit uxorem, quam habuerat cum amore. Et quia breue est tempus, reliquum est; id est, restat, ut qui habent uxores, tanquam non habentes sint: id est, carnalibus desideriis et delectationibus non superentur. Tunc enim quis habens uxorem, non habet, qui ita placet uxori, ut non displiceat Conditori.

Et qui flent, tanquam non flentes; id est, ita tribulationibus temporalibus affligantur, ut spe futuri premii subleuentur. Tunc enim quis flendo non deflet, cum istius temporis tribulationibus ita affligitur,  ut spe eterne remunerationis subleuetur. Et qui gaudent, tanquam non gaudentes sint; id est, ita pro commodo terreno gaudeat, ut memor diuini iudicii existat. Tunc enim quis gaudens non gaudet, cum ita pro commodo terreno letatur, ut diuinum iudicium pertimescat. Et qui emunt, tanquam non possidentes; id est, empta non se diu possidere putent. Tunc etenim quis emptor non possidens est, cum ea, que emit, non se diu possidere putet?

Et qui utuntur hoc mundo, tanquam non utantur; id est, ea, que ad necessitatem sui preparat, ab his  detineri contemnat. Tunc enim quis utens non utitur, cum ea, que ad suam necessitatem preparauerat tenet, et non tenetur. Et quare hoc dixerit, subdit: Preterit enim figura huius mundi. Non mundus, sed figura transit, quia scriptum est: Terra uero in eternum stat . Ergo manet per essentiam; transit per innouationem. Et, si figura mundi transit, multo magis ea que mundi sunt; quasi diceret: Quare mundo inheretis, et in his transituris, que mundi sunt; quasi diu consistant, et uos cum illis? Et in hoc ostenditur, quod uos transeatis, quia mortem aliorum inspicitis; et hoc inspiciendo, uestrum recessum cognoscitis. Et quamuis longe distet finis mundi, tamen debuit ita dicere Apostolus, propter illos qui erga finem mundi hanc  lecturi sunt epistolam; quasi diceret: Audistis uenturas tribulationes, quales non fuerunt ab initio , et easdem minime uidere uultis: et cum uobis desit uoluntas, quare non parcitis filiis, non accipiendo uxores, ut filios non generetis, qui uideant, maxime cum non sit tempus Deo filios per coitum creandi, sed per baptismum regenerandi? Quare hoc dixerit, subdit: uolo autem uos sine, etc. Quis enim uult quod Apostolus uult? Sequitur: Qui sine uxore est, etc. Bene dicit: Sollicitus est quomodo placeat uxori; quia coniugatus libere Deo seruire non ualet. Et ideo subdit: Et diuisus est. Diuisus, non corpore, sed mente. Et mulier, subauditur, diuisa. Et quia mulier tam uirgo, quam coniugata appellari potest, ut ostenderet de qua dixerat, subdit:  Innupta, et uirgo, etc., corpore sancta; quia sine uiro, spiritu; quia sollicitudine mundi caret. Que autem nupta est, etc. Dicit Apostolus nuptam cogitare que mundi sunt, et uirginem, que Dei. Sed nos econtrario cernimus coniugatam cogitare que Dei, et uirginem, que mundi sunt. Sciendum quia tali coniugate non obsistit coniugium, sed dum illa cogitando que Dei sunt, suam naturam superat, et eterna beatitudine remunerabitur. Et ipsa uirgo de bono uirginitatis non solum non remunerabitur, sed etiam dupliciter damnabitur; ideo quia opus uirginitatis male tractauit. Scriptum est enim: Maledictus qui opus Domini , etc. Et Paulus: Opus quidem pietatis ostendentes, uirtutem autem negantes . Ista namque  habuit opus; quia uirginitatem, sed illius uirtutem  negauit; quia bonum uirginitatis ignorauit. Et quod coniugata predicta remuneretur, testis est actio Gedeonis. Legitur enim  quia, cum separasset frumentum a paleis, apparuit ei angelus, etc. Frumentum namque a paleis separare, est uirtutes a uitiis, meliora a bonis, optima a melioribus dirimere. Et dum hoc agit, apparet ei angelus, qui iubet sibi hedum offerri, et ius desuper fundi . Per hedum enim, lasciuientes motus carnis, et per ius fluxe cogitationes signantur.  Hedum ergo immolare est, et ius desuper fundi, non solum carnalia opera, sed etiam fluxas cogitationes, ad exemplum Christi consumere. Et dum hoc agitur, tangit ista angelus uirga Dei, adiutorio diuino subleuatur, ignis de petra egreditur, et totum consumit ; quoniam ardor diuini adiutorii in illo non solum carnalia opera, sed etiam fluxas cogitationes interimit: quod in bonis solummodo uirginibus, et in paucis continentibus precipuis impletur.

Sequitur: Propter salutem uestram, etc. Cognouerat enim Apostolus eos egre tulisse quod dixerat; et ideo dicit propter salutem uestram, quasi dicat: Cognoui uos egre tulisse quod dixi; sed non ideo dixi, ut laqueum uobis iniiciam, sed ut ad id quod  honestum est prouocem. Honestum enim appellat bonum continentie; quia bonum et sanctum est. Et ad id, quod facultatem uobis tribuat Dominum obsecrandi sine impedimento. Bene sine impedimento; quia coniugatus libere Deo seruitium sine impedimento nequaquam agere ualet.

 Sequitur: Si quis autem turpem se uideri existimat, etc. Sensus iste ex superioribus pendet. Locutus fuerat superius de uirginibus, et adeo laudauerat bonum continentie, ut exsecrari uideretur nuptias: et, ne sic uideretur, subiunxit: Si quis autem turpem. In quo loco due possunt esse intentiones. Prima: potuit fieri ut Apostolus moneret parentes caste, et munde suas nutrire filias usque ad tempus pubertatis: cum uero ad illud tempus uenissent, quod  aptum est usui, si eligerent parentes melius esse publice nubere, quam tale in occulto aliquid agere, unde turpis uideretur, uel confusio oriretur, si uellet puella nubere, nubat; quoniam non peccat, si nubat. Siue turpem se uideri existimat: si ille caste nutrierit usque ad tempus pubertatis, et cum ad illud peruenerit, non decreuerit quid horum elegisset, utrum uirginitatem seruare, aut coniugio copulari. Nam qui statuit in corde suo firmus, etc. Si uero quis caste nutrierit filiam suam usque ad tempus pubertatis, et cum ipsa ad ipsum tempus uenisset, et ipse firmus stetisset in corde ut eam uirginem seruaret, que firmata sunt, si et ipsa puella suam uoluntatem patri iunxisset, non habens necessitatem nubendi; id est, elegit in uirginitate manere, potestatem  habens sue uoluntatis, id est, uirginitatem seruat, non peccat. Ubi ostenditur quod parentes non debeant filias sine uoluntate nuptui tradere, quoniam bona facta non sunt inuidenda, sed potius exhortanda. Est etiam altera intentio, Si quis autem turpem se uideri, etc.; id est, si quis carnem suam caste nutrierit usque ad tempus pubertatis, et postquam ad illud uenerit, ut nubere possit, et turpem se uideri existimat, ne forte a suis, uel ab aliis extraneis reprehendatur, non peccat, si nubat. Si uero statuit firmus, postquam ad tempus pubertatis  uenit, ut uirginitatem seruet, non pudens illi alterius reprehensionis; si uult ille uirginitatem seruare, seruet. Sed sequentia uerba ad utrumque respondent; id est, ad filiam et ad carnem; hoc est: Quod iudicauit in corde suo seruare uirginem, etc Hec est illa Dominica et apostolica doctrina, ut ita ad maiora prouocet, ut minora non contemnat. Sed in hac re tres gradus inueniuntur: bonus, melior, optimus: bonus in coniugatis; melior in uiduis, id est, in continentibus; optimus in uirginibus. Mulier alligata est legi, etc. Iste enim sensus euangelicus est. Nam Apostolus sui magistri sensum, et Euangelii, quod predicabat, exsequitur. Dominus enim precepit non relinquendam uxorem, excepta causa fornicationis, et neque mechus, neque mecha alterum  ducat. Similiter Apostolus precepit, ut neque mecha, siue castum, siue adulterum relinquat uirum, accipiat alterum, neque uir mechus. Quare? Quia non habet potestatem sui corporis. Similiter et mulier. Et ideo ne dum uelit ipse alteram accipere, incidit ipse quod in uxore reprehendit. Quanquam per penitentiam possint reconciliari.

Quod si dormierit uir  , soluta est, etc. Intellige non adulterio corruentis, sed morte decidentis. Ita tamen, ut castitatem seruet, quousque alteri copuletur legitime. Sed uidetur littera legis huic loco contraria, sed etiam Dominice sententie. Dominus enim precepit non relinquendam esse uxorem, excepta causa fornicationis: et Apostolus idipsum repetit, dicendo, quod si discesserit, addidisse  consilium, ut maneat innupta, aut reconcilietur uiro: et hic dicit: Mulier alligata est, etc.; et lex dicit: Si quis acceperit uxorem, et habuerit eam, et propter aliquam feditatem exosam duxerit, scribat libellum repudii, et donet in manu eius, et eam a domo repellat; si uero alter eam susceperit, et propter aliquam feditatem exosam  duxerit, et dimiserit, uel mortuus fuerit, prior uir non eam recipiat; quia polluta est. Due enim contrarietates inueniuntur. Dominus dicit non relinquendam esse, excepta causa fornicationis. Lex dicit: Possit dimitti propter aliquam feditatem. Et ipse dicit alterum non accipere. Similiter Apostolus, et lex dicit: Si alter eam acceperit, etc. Hec contrarietas uidetur esse; sed si intelligatur, uacat littera. Et ob hoc non contrarium,  ueluti in multis locis. Auferatur ergo tegmen littere, quatenus spiritalis clarescat intelligentia. Mulierem namque accipit quis, et habet, cum curam temporalis rei suscipit, et propter aliquam feditatem dimittit, et a domo expellit, dum curam ipsam propter agnitum peccatum a domo mentis proiicit, et alter eam accipit; quia solet euenire, ut dum cura ipsa in mente alterius exstinguitur, alterius in mente generetur, sed propter aliquam feditatem dimittit, aut moritur, quia propter peccatum agnitum dimittit, aut solet euenire, ut exstinguat illam,  uel exstinguatur ab illa. Si ita intelligatur, nulla contrarietas inuenitur. Cui uoluerit nubere, nubat, id est, illi nubat, quem diligit. Quia solet euenire, ut inuite nuptie malum habeant exitum. Tantum in Domino nubit, qui sue religioni recte copulatur, siue qui castitatem seruat, quousque alteri legitime copuletur, siue si  ob amorem filiorum, atque fragilitatem copulauerit. Puto quod et ego spiritum. Ne illi parui penderent, aut ueluti puri hominis consilium putarent; ideo dicit, puto, etc.; quasi diceret: Non ita meum consilium, ueluti puri hominis, existimate, sed quasi diceret: Quia si Spiritum sanctum habeo, consilium meum Spiritus sancti est; et, si Spiritus sancti, Dei; quia ipse Spiritus Dei. Nonnulli dicunt increpando dictum, ut sit sensus:  Nunquid non Spiritum Dei habeo? Quemadmodum si quis dicat seruo: Bene facis; puto, Dominus tuus sum.

  Sequitur: De his que idolis immolantur  . Sciendum quia de illis fuerat Apostolus interrogatus, ut illud, de quibus scripsistis: et quia de quibusdam respondit, unde est: Bonum est homini mulierem non tangere; et de uirginibus: hic uero interrogatus de his, que idolis immolantur, respondet: Idolum quoque, secundum interpretationem sui nominis, imago est, siue forma; quia idos Grece  , Latine forma dicitur: et ab idos idolum, sicut a forma formula. Inde idololatria, cui contraria est latria. Si ergo imago, forma dicitur, querendum est quare dicat  Apostolus idolum nichil esse: quidquid enim subsistit, est. Nihil est; quia illud, quod dicitur, non oculis uidetur, sed animo excogitatur; uerbi gratia, si depingatur humano corpori caput canis, aut pecoris, aut alicuius animalis, aut due facies, aut humano pectori extrema pars, aut piscis, aut leonis, aut uolucris, aut alicuius alterius: talis imago nunquam uisa est; siue, si fingatur imago Iouis, aut Mercurii, aut alicuius alterius, quantum ad elementum attinet, est aliquid, quia subsistit; quantum ad hoc, quod dicitur, attinet, nichil est; quia non est hoc, quod dicitur: ergo mendacium est; mendacium uero, peccatum; peccatum uero, nichil; quia non subsistit. Nonnulli idolum a dolo dicunt, ignorantes Greci sermonis proprietatem. Alio nomine idolum  dicitur simulacrum. Simulacrum, ut Isiodus  ait, dicitur a similitudine. Refert enim quia in primordio homines fuerunt bellatores, atque urbium constructores: post quorum mortem, amatores eorum, imagines ipsorum in pariete, aut in lapidibus, aut in terra depinxerunt: non tamen, ut dii crederentur, sed ut in eorum recordatione, sui doloris  caperent consolationem. In processu uero temporis adeo inoleuit hic error, ut diabolus se immitteret, et a perfidis ac deceptis in his loqueretur. Dicitur etiam simulacrum a simulatione; quod tradunt Iudei primum ab Ismele inuentum. Gentiles autem dicunt huius inuentorem et traditorem fuisse Prometheum. Apud Grecos Cicrops  dicitur imaginem primum fecisse, aras edificasse, uictimamque obtulisse, atque multa alia peregisse, que nunquam uisa, nunquam audita fuerant in Grecia.

Sequitur: Scimus quoniam omnes scientiam habemus . Aliter: quasi dicat: Nunquid hoc scimus, quia omnes scientiam habemus? Non. Quia, etsi mundanam  omnes habemus, non tamen diuinam, ut intelligamus idolum nichil esse. Sequitur: Scientia inflat. Notandum sane, quia leniter solet aggredi causam, quam postea exaggerat: unde hic leniter incipit, sed in sequentibus multum exaggerat, et insipientes denotando, et sapientes reprehendendo: nam dicit: Scientia inflat, etc. Non ostendit quibus loquatur, sed tantum quasi despicit. Sane sciendum quia est genus scientie, quo homines tumescunt; que, quia caritate non est condita, ideo inflat. Que namque sine caritate est, scientia, non prodest; quoniam, sicut uinum absque admistione alienat mentem, sic et scientia absque caritate. Nonnulli dicunt, quod nulla res simplex, absque alterius admistione, habilis est, uelut cibus. Ipse uero panis, non sine alterius  admistione desiderabiliter sumitur. Ipsa etiam caritas, sine aliis uirtutibus esse non potest. Iste quoque locus facit aduersus eos, qui, falsa scientia inflati, dum crederent omnia licita, idolothyta comedebant, non timentes infirmos scandalizare fratres.

Sequitur: Qui enim existimat se aliquid scire, etc. Et est sensus: Ille, qui putat se scire, propterea quia intelligit omnia licita, et non inquinare, quod in os intrat : dum ad scandalum fratris licita sumit, nondum cognouit quemadmodum oporteat eum scire, hoc est, quia, etsi licita sunt, tamen sit  non expedire. Sequitur: Qui diligit Deum, etc. Et est sensus: Ille ueram habet scientiam, qui Deum diligit; et qui diligit  Deum, fratris, ut suam, diligit saluationem: et hic cognitus est ab eo; quoniam illius a Deo approbatur scientia.

Sequitur: De escis, que idolis immolantur . Hactenus quasi quedam prolocutus fuit aliis: hinc aggreditur manifestare causam. Sequitur: Scimus quia nichil est idolum   . Quare nichil supradictum est, subdidit ad confirmationem: Et quod nullus Deus, nisi unus. Ergo imago Iouis, aut ceterorum, non Deus. Sequitur: Nam, etsi sunt qui dicantur dii, etc. Hec sententia duobus modis potest intelligi: uno uidelicet, quia, secundum estimationem gentilium, dicuntur dii in celo, ut sol, luna, ac uaria sidera: in terra, imago Iouis, Mercurii atque Herculis. Siue, quod uerum est, dii in celo, angeli: in terra uero, electi; ego dixi, inquit, dii estis . Si enim homines dii dicuntur, multo magis angeli, qui mortali carne carent. Sed prohibitum est dici, et ne latria illis impendatur, quoniam unus solus essentialiter Deus; angeli uero, aut homines, tantummodo nuncupatiue; unde est: Ecce constitui  te Deum Pharaonis : et applicauit ad deos  . Quapropter subdidit: Sed nobis tantum unus Deus Pater, ex quo omnia. uerum est, inquam; quia quecunque sunt, et ubicunque sunt, ex ipso sunt. Et, ut nos separaret ab illis, qui ab illo sunt, sed tamen in illo per fidem non sunt, subiunxit, dicens: Et nos in illo.

Sequitur: Et unus Dominus iehsu Christus. Per Christum Dei Filium omnia, que sunt, ex Patre  creata sunt: et ideo dicit: Per quem omnia, ut illud: Omnia per ipsum facta sunt . Pulchre quidem, cum dixisset, per quem, subiunxit: Et nos per ipsum; quia per quem creati sumus, ut essemus; per ipsum recreati ac reformati sumus, ut unum Deum intelligeremus, et crederemus,  atque idolum nichil esse recognosceremus.

Sequitur: Sed non in omnibus est scientia. Et est sensus: Licet etiam credentes sint, non tamen omnes istam habent scientiam, ut idolum, nichil intelligant, et unum Deum agnoscant. Sane sciendum quia erant nonnulli ex plebe, quia adhuc amore idoli detenti, aliquod numinis, ac gratie in eo esse credebant. Et ideo dicit: Quidam autem, id est, simplices, conscientia usque nunc idoli, id est, amore et delectatione, dum aliquod numinis, aut gratie in idolo esse putant: quasi idolothyta, hoc est, idolis tradita, manducant et conscientia eorum, cum sit infirma, polluitur; quia aliquid inesse creditur. Origenes uero dicit: Attendendum est quia Corinthii non solum idolis sacrata comederunt:  ipsi namque erant philosophice doctrine, liberalium disciplinarumque secularium amatores, quibus et operam dabant, sed illi, qui in fide roborati erant, dum figmenta petarum legebant, non eis peruertebantur; quia in his nichil gratiosum, nichilque utile esse credebant: at quoque infirmi et simplices, dum ad imitationem fortium his operam dabant, quia philosophorum syllogismis peruertebantur, quasi idolothyta manducabant. Quapropter  monentur ab Apostolo, ut non solum se ab idolothytis abstinerent, sed et figmentis petarum operam non darent, ut infirmos non scandalizarent. Omnis enim sermo aut diabolo sacratur, aut Deo. Ille uero, qui nos ad munditiam, castitatem, atque sobrietatem, et similia prouocat, Deo utique consecratur; qui autem ad contraria, demonibus non dubitatur immolatus.

Sequitur: Esca autem nos non commendat Deo. Et est sensus: Si esca non reddit nos gratiores Deo, neque ipsum magis facit nobis propitium, neque si non manducamus, offendimus, cur uos propter escas fratres scandalizare non timetis? Sequitur: Neque si manducauerimus  abundabimus, hoc est, ditiores erimus, ut  aliis cibis non indigeamus: neque si non manducauerimus, deficiemus; quia erunt alii cibi, quibus sustentemur. Et hoc sciendum quia multi Corinthiorum adeo erant corroborati in fide, ut omnia sibi crederent licita, et nichil eorum, que in os intrant, sicut Dominus dicit, coinquinare , et ideo non hesitabant idolothyta comedere; infirmi uero uidentes scandalizabantur. Et idcirco non solum ab illis, sed penitus se a carne, et a uino abstinebant; quia carnes, que idolis immolabantur, in macello uendebantur. Hi etiam primitias uini idolis immolabant, et nonnulla sacrificia in ipsis torcularibus exercebant. Et quia scandalizabantur, dicit Apostolus: uidete ne hec licentia uestra offendiculum fiat infirmis; quasi diceret: Iam  quia omnia licita scitis, uidete ne ipsa scientia alios offendat. Offendiculum duobus modis: uel quia reprehendebant, immundos iudicantes, uel certe quia imitabantur. Unde et mox subiungit: Si enim te uiderit quis habens scientiam, et usque, edificabitur; id est, prouocabitur manducare idolothyta, non tamen ea fide, qua tu.

Sequitur: Et peribit infirmus in tua scientia, frater, etc. Quasi diceret: Cur non times fratrem tuum occidere, quem Christus moriendo redemit? Tua namque scientia illum occidit. Quibus uerbis ostendit Apostolus non tam ipsam rem esse malam, quam fratris periculum. Ostendit et illi maioris esse damnationis, qui occasionem peccandi tribuit, quam qui in se peccat. Quod et ibi monstratur, ubi  Balac legitur uocasse Balaam ariolum, ut malediceret filiis Isrel . Qui etsi non maledixit, consilium tamen malum dedit : unde, iubente Domino, ut expeterent filiis Isrel de Moabitis  , qua expetita, Moyses ad populum suum locutus est, ipse dicens: Accingimini, et belligerate aduersus Moabitas : qui abeuntes omne masculinum in ore gladii interfecerunt, et Balaam cum  eis . Nota quia mitius filii Isrel puniuntur, qui in se peccauerunt, quam Moabite, qui occasionem peccandi dederunt. Unde et illi, qui sexcenta millia prius uicerunt, a duodecim millibus superati sunt. Quod utique iustitia fecit; quia quandiu peccatum habuerunt, uicti, abiecto peccato, in iustitia manentes, qui a feminis uicti sunt, reges superauerunt. Quapropter et tu, si uis omnes tuos superare inimicos, calceatos pedes, sume loricam iustitie, scutum fidei, et galeam salutis : quibus si fueris spoliatus, a quocunque uitio poteris superari.

Sequitur: Sic peccantes in fratres, etc. Nota, quia peccantes in fratres, dicuntur in Christo peccare. Sicut enim in lege peccant hi, qui sub lege sunt;  sic et illi, qui in fratres peccant, in Christo peccant; quia in his errant, que sub eo sunt. Animaduerte etiam, quia non dixit, in Christum  . In Christum namque peccare, eum negare est. Infirmam conscientiam dicit, aut imitando, aut reprehendendo. Sequitur: Si autem esca scandalizat fratrem meum. Animaduerte quante caritatis et dilectionis fuerit Apostolus, qui, ut suos ad caritatem prouocare posset, semetipsum posuit exemplum: quasi dicat: Scio mihi omnia licita, omnia munda, sed me penitus ab his abstineo; quia non expedire intelligo. Unde supra. Omnia mihi licent, sed non omnia expediunt .

 .  Non sum liber? etc.  Hec enim uerba irati et commoti animi sunt: et, nisi  adiuuet pronuntiatio, affirmare uidetur quod negare contendit. Et ideo ita legendum est, ut negando dictum intelligatur. Imo: Non sum liber? etc., quasi diceret: Sum. Liber erat; quia non simulando, uel, ut aliquid acciperet, predicabat. Apostolus erat, quia missus; ut illud: Ecce ego ad gentes longe positas . Dominum uiderat, siue eundo Damascum, siue in templo orando. Nonne opus meum uos estis in Domino? Id est opus mei apostolatus. Cum enim per unum annum, et sex menses apud uos predicando, predicassem, et ab infidelitate ad fidem transissem, quid aliud nunc in uestra fide, quam opus apostolatus ostenditur?

Et si aliis non sum Apostolus, etc. Alios appellat  Iudeos credentes, qui adhuc in carnali obseruatione permanentes, Paulum preesse denegabant, ob hoc, quia predicans gentibus destruebat sabbata, ceterasque legis obseruationes. Nam, cum ceteri apostoli dissimulando predicarent in carnali obseruatione manere, ut eos quoquo modo ad fidem Christi trahere possent, et Paulus quasi contraria uideretur apostolis docere, in destructione carnalis obseruationis, eumdem Apostolum esse negabant: et ideo dicebat: Si aliis non sum, id est, si illis non sum, qui carnaliter adhuc uiuunt: tamen uobis sum, quos  predicando ad fidem Christi perduxi. Nam signaculum, etc., id est, iudicium, et dignitas mei apostolatus uos estis, quos a gentilitate et infidelitate ad fidem traxi.

Mea defensio, etc. Fides uestra mea est defensio apud eos, qui me interrogant, utrum sim Apostolus, necne. Nunquid non habemus potestatem? etc. Illam dicit potestatem, quam Dominus, eos ad predicandum dirigens, dicit: Quicunque receperint uos , etc., usque, dignus est operarius , etc. Et non solum uerbis, sed etiam factis ostendit eis necessaria percipere debere; ut illud: Sequebantur autem multi , etc.

Quare uoluit eos accipere necessaria? Ob hoc ne in minimis occupati, id est, necessariis; a maiori,  id est, predicatione recederent, et tardius ad eos predicatio uenisset. Et nota, quia non precipiendo, sed concedendo potestatem tribuit. Et ideo Paulus accipiens, immunis a culpa redditur, quoniam precepti transgressio esse absque noxa non ualet.

Et ut ostenderet se potestatem accepisse, quam dixerat, subiunxit: Sicut ceteri apostoli. Ceteros appellat omnes apostolos. Et, ne minoris meriti uideretur, addidit: Et fratres Domini. Nam fratres Domini, qui eximii meriti esse uidebantur, appellat. Et, ut magis confirmaret quod dixerat, dixit: Et Cephas. Cephas enim accipiebat, qui princeps erat apostolorum, ut dum illum ad testimonium reuocat, certior ipsius sententia reddatur.

 Nunquid non habemus potestatem sororem, etc. Nonnulli minus intelligentes, atque intentionem apostolicam non intelligentes, male hunc locum interpretati sunt, dicentes apostolos accepisse potestatem uxores ducendi, fallens eos ambiguitas Greci sermonis; quoniam sermo Grecus talem uim habet in hoc loco, ut et pro uxore et muliere accipiatur. Sed tamen non debuit hoc eos fallere. Hunc errorem tam precedentia, quam sequentia uerba expellunt. Supra namque dicit sororem, cum nullus sororem accipiat; et in sequentibus dicit: Circumducendi; cum nullus uxorem ducens dicat, circumduxi, sed, duxi. Et si cui contrarium uidetur quod femine apostolis ministrabant, legat Euangelium. Ibi poterit inuenire contrarium non esse; quoniam  Domino mulieres ministrabant, ut illud: Sequebantur autem , etc. Deuote namque mulieres, et amatrices celestium disciplinarum de suis facultatibus preceptoribus ministrabant. Maxime ob hoc non erat contrarium; quia consuetudo erat Iudeorum, quamuis scandalum gentibus, tamen Apostolus uti nolebat. Sed quanquam illos fefellisset, tamen intentionem Apostoli considerantes non fefellit.

Aut solus ego, et Barnabas, etc. Barnabam dicit; quia coapostolus operandi, id est, accipiendi, ut  honestius loqueretur. Et ne uideretur semetipsum commendare uelle, et alios reprehendere, ideo subiunxit: Quis militat, etc. Milites enim erant isti, qui celesti regno militabant, aduersus insidias diaboli dimicabant, et ideo accipiebant, quemadmodum stipendium terreno regno militantes accipere solent. Quis plantat uineam, etc. Plantatores namque isti uinee erant; quia ecclesiastico populo iter salutis ostendebant. Nam quod nomine uinee ecclesiasticus populus designetur, non solum in ueteri Testamento, sed etiam in Nouo signatur. In ueteri, ut illud: uineam ex Aegypto , etc. Et: uinea Domini Sabaoth , etc. In Nouo, ut in similitudine dicitur: Simile est regnum celorum homini qui exiit primo mane , etc. Et  uineam pastinauit , etc.

Quis pascit gregem, etc. Per gregem ecclesiasticus populus designatur, tam in ueteri, quam in Nouo, quia suis iter salutis ostendit. In Nouo, ut illud - Et alias oues habeo , etc. Iste enim miles, et dux celestis exercitus, fidelis in fide et ueritate, his omnibus exemplis se potestatem accipiendi habere ostendit. Et ne putet quis per humanam sapientiam, atque ingenio naturali eum dixisse, ideo subiunxit: Nunquid secundum hominem hec dico? Quasi diceret: Ne putetis me secundum humanam sapientiam locutum, sed secundum diuinam. Et uolens hoc ipsum testimonio legis confirmare, subiunxit: An et lex hec non dicit? Scriptum est: non alligabis , etc. In eo  quod Paulus loquens de Nouo Testamento, de ueteri Testamento sumens exemplum, confirmat, idipsum ostendit concordiam legis et Euangelii. Ostendit etiam allegorizandum esse. Manifestat nichilominus doctores sua dicta exemplis sanctorum confirmare debere. Nam quod una sit concordia legis et Euangelii, hic, et in litteris ueteris Testamenti manifestatur. Legitur enim Dominum precepisse facere Moysi duos cherubim ex auro purissimo , qui uersis uultibus se respicerent, tegentes propitiatorium . Quid per duos cherubim  , qui interpretantur plenitudo scientie, nisi duo Testamenta signantur? uersis uultibus se respiciunt; quia nulla in illis discordia inuenitur. Et quod tegmen sit abiiciendum, ut candor allegorie  appareat, ibi ostenditur, ubi legitur, quia tulit Iacob uirgas amygdalinas, populeas , et decorticauit eas, et in canalibus posuit: grex uero ueniens ad bibendum, prospiciens uirgas in ipso calore coitus, uarios fetus concipiebat. Quid enim per uirgas, nisi sanctorum exempla Patrum, signatur? Per hoc, quod decorticauit eas, et unde cortex ablatus est, candor apparuit, et ubi remansit, uiriditas stetit, ostenditur sacra Scriptura partim allegorice esse discutienda, partim historie ueneratio seruanda. Ecce legitur: Diliges Dominum Deum tuum  , etc. Et: Lauamini, mundi estote , etc. Nunquid hec allegorice discutienda? Et cum legitur: Non arabis in boue simul, et asino ; et: Ne induas uestem , etc.; et: Non alligabis os boui , etc., nunquid simpliciter sunt intelligenda? Non. Sed tegmen abiiciendum est, et candor allegorie manifestandus. Quid per aquas canalium, nisi sacra Scriptura? Quid per arietes, nisi scientia? Quid per oues, nisi actio atque intentio designatur? uirge in canalibus ponuntur; quia exempla Patrum in sacra Scriptura inseruntur. Aries uero preeminet oui; quia rationalis scientia nostre actioni atque intentioni prefertur. Ad aspectum uirgarum uarios  concipiunt fetus; quia nos exempla sanctorum considerantes, uarias actiones boni operis generamus. Quod sua dicta aliorum exemplis debeant confirmare, manifestatur ibi, ubi legitur precepisse Dominum. Moysi facere columnas argenteas , et in circuitu fundere paxillos ereos, quibus sustentaretur tabernaculum, ne ui uentorum uersaretur. Per columnas argenteas scriptores Noui Testamenti signantur. Quid per paxillos, nisi ueteris Testamenti scriptores per tabernaculum Ecclesia? Columnis ergo in circuitu paxilli resident quia Noui Testamenti scriptores sua dicta exemplis ueterum confirmare student. Bene enim columne argentee, et paxilli enei fuisse memorantur; quia argentum sonat et splendet. Scriptores Noui Testamenti, quod  sonuerunt, manifestauerunt; es uero sonat, sed non splendet, quia scriptores ueteris Testamenti, quod sonuerunt, non ostenderunt.

Nescitis, quoniam qui in sacrario operantur, etc. Diuersis namque similitudinibus ostendit superius sibi, suisque similibus licitum fore accipere ab auditoribus queque necessaria. Qui in cepta intentione perseuerans dicit: Nescitis quoniam qui in sacrario operantur, etc. Ubi notandum quia duo dicit: Sacrarium uidelicet propter gentiles, qui in sacrariis diis suis sacrificabant, et inde edebant; altare quippe propter Iudeos, quorum sacerdotes super altare Domini hostias offerebant, et cum eodem participabant. Quia preceptum erat , armum accipere dextrum mystice propter bonam  operationem, et pectusculum separationis , uidelicet propter scientiam: que longe ab auditorum separata fore debet scientia; quia ostendit se habere potestatem: dixit tamen se eadem non usum, ne forte uideretur his non indigere, sed potius abundare. Ideoque subiunxit: Non scripsi autem hec, etc. Quasi diceret: Ut quod hactenus factum non est, deinceps fiat. Quapropter et sequitur: Bonum est mihi magis mori, etc. Hoc ideo dicit, quia etiam mente deliberauerat se nichil a suis accipere. Elegerat potius mortem carnis incurrere, quam Euangelium  uenale ostendere. Gloriam suam illam dicit, quam habebat apud Deum per Iesum Christum, qua omnibus per humilitatem condescendens se similem eis reddebat.

Sequitur: Si euangelizauero  non est mihi gloria. Quare? Necessitas enim mihi incumbit, hoc est, non habeo unde sustenter. Unde et subiungit: ue mihi est, si non euangelizauero: hoc est, malo meo non euangelizabo; quia fame cruciabor, non habens unde uiuam. Sequitur: Si enim uolens euangelizauero, etc. His uerbis ostendit qualiter euangelizandum sit, hoc est, quod omnis finis Euangelio sit constituendus. Quod cum fit, uoluntaria est predicatio, quam sequetur perpetua remuneratio.

 Sequitur: Si autem inuitus, dispensatio mihi credita est. Et est sensus: Si propter necessitatem temporalis uite predico, dispensatio mihi credita est; quia alii per me bonum suum accipiunt, id est, Euangelium, quod amant: et ego mercede priuor, quod malum ualde est. Ac nefas, propter necessaria temporalis uite, aliquem predicare; quia iam non premium euangelicum, sed pretium queritur: ceu seruus inutilis; quod accepto officio, conseruis annonam tribuit, et solo cibo contentus, mercede priuatur. Quapropter euangelizandum, non propter transitorie uite mercedem, sed eterne remunerationem. At uero quia alibi se Apostolus dispensatorem in bono dicit, et hic dispensationem in malo ponit, ne contrarius sui uideatur, sciendum est esse  seruum, qui transit ad filiorum optionem, et illarum rerum, quarum est dominus, est et distributor: et iuxta hoc se dispensatorem dicit. Hic uero dispensationem in malo dicit, iuxta hoc, quod rusticus seruus est: seruis ministrat annonam, solo cibo contentus. Quod sequitur, sub interrogatione legendum est, et suspendenda est uox, quousque redditio fiat. Et ut apertius clareat, interrogemus Apostolum, et dicamus: O Apostole, que est merces tua, qui illam mercedem non accipis, que aliis datur, non tamen ob eam predicantibus? Que sit, manifestat: Ut predicans Euangelium, sine sumptu ponam, hoc est, ostendam Euangelium non esse sumptuosum, non etiam uenale.

Redit ad potestatem acceptam, cum dicit: Non  abutar potestate mea in Euangelio. Non abutebatur potestate sua in Euangelio, ut liberius corrigerentur peccantes. Ostendit etiam se ipsum exemplum illis; ad si diceret: In me discite exemplum, qui, quoniam expedire non intelligo, potestate mea non abutor in Euangelio: sic et uos, quia non expedire intelligitis, quamuis licitum sit, idolothyta non comedatis.

 Sequitur: Nam cum liber essem ex omnibus, etc. Liber erat, sicut Scriptura dicit: Omnium se seruum fecit; quia per humilitatem condescendens, mente se omnibus similem reddidit. Fouebat namque,  et nutriebat suos auditores, non solum eos, qui peruersi erant, sed etiam illos qui pigri ad bona operandum; quousque ad iter prouocaret salutis, ne forte acriter se increpatos dolentes, scandalizati recederent. Et hoc sciendum, quia non quasi simulando se omnibus omnia factum dicit, quod est simulatorum; non etiam mentientis astu, sed compatientis affectu; non aliorum mala imitando, sed aliorum omnium malis omnibus compatiendo, et misericordis medicine medelam procurando.

Sequitur: Factus sum Iudeis tanquam Iudeus, etc. Iste enim non simulandi studio, sed compatiendi affectu, seruabat illam antiquam consuetudinem Iudeorum, ut uel eam ostenderet a Deo datam, iuxta Dei dispositionem usque ad tempus prefinitum,  uel certe eam a sacrilegis separaret gentilium sacris. Ipse etiam, diligens proximum suum ut se ipsum, non fallebat, sed, omnino non fallens, prefatam seruabat consuetudinem, ut eos uel ab illo errore quo in Christum non credebant, uel ab illo quo in legis ceremoniis se sperabant suorum ueniam consequi peccatorum, erueret. Seruabat etiam, ut se ostenderet non abhorrere ea intentione qua et Patres. Qui seruat etiam intentionem qua Patres, non errat, ita tamen, ut in ceremoniis legis non se credat posse sanctificari, quia omnis sanctificatio in Christo facta est. Hinc est quod cum Iudeis seruans, non eam imponit Gentilibus.

Sequitur: His qui sub lege sunt, etc., usque ubi dicit: Factus sum infirmus. Dicit hoc non mentientis  astu, sed compatientis affectu. Illud quoque sciendum, quia fuerunt nonnulli qui dixerunt illum simulate in templo sanctificatum, et Iudeum factum. Sed omnino non est credendum quod tante auctoritatis uir aliquid simulate egerit. Sed ea auctoritate et liberalitate qua dicit: Circumcisus aliquis uocatus non adducat preputium ; hoc est, non uelit uiuere ut preputiatus, id est, carnem nudati membri tegere, et in preputio uocatus non uelit uiuere ut circumcisus: se quoque dixit Iudeis Iudeum factum, et gentibus gentilem. Et hoc notandum, quia legem Dei et Christi, non tamen ut alia sit, sicut Manicheus ait, sed unam. Dicit etiam in lege, sub lege et sine lege; et aliud hoc, aliud illud intelligi uult. Sub lege est carnalis Iudeus,  in lege est catholicus, sine lege quilibet paganus gentilis. Quapropter illi qui dicunt quod simulate in templo se sanctificauerit, et Iudeum simulauerit, dicant et ficte idolo sacrificasse, ut se gentilem simularet, qui non solum non adorauit, sed potius detestando ad palmam martyrii peruenit. Ergo factus est Iudeus Iudeis, et gentibus gentilis, non mentientis astu, sed compatientis affectu, quia illorum omnium errorem et cecitatem quasi propriam tractabat et considerabat; et ita eis subuenire optabat ceu sibi uellet, si in eis ipse detineretur. Sanus namque deseruit infirmo, si eius infirmitatem consideret  ut suam, et ita seruiat, sicut sibi uellet, si in ea tentus esset. Non mentitur, si se dicat infirmum. Nonnulli fuere qui dixerunt illum se dixisse ideo gentilibus factum gentilem, quia consentiens fuit secundum philosophicam disciplinam philosophis, predicans mundum a Deo factum, et animas perpetuas, et homines illius esse genus; et ideo fuerit consentiens, ut eos prouocare posset ad fidem Christi, quatenus crederent eum iudicem omnium a Deo constitutum: et sicuti hinc omnia superiora pendent; ergo, si hoc uerum est, et illa non habent mendacium. Quomodo sanus infirmus pro infirmo fiat, supra dictum est. Infirmi nempe Corinthii in nonnullis, et eorum similes. Infirmitas Apostoli erat, quia non utebatur licita potestate. Quid enim infirmius quam artem discere,  quam nesciebat, et labore propriarum manuum sustentari?

Sequitur: Omnibus, id est, Iudeis, gentilibus et infirmis, omnia factus. Hoc dicit non simulati mendacii falsitate, sed ueracis miserationis pietate, quia in omnibus illis esse potuisse se intelligebat, nisi diuina fuisset misericordia liberatus. Fit enim aliquis ueraciter hoc quod ille est, cui uult misereri, si eius miseriis subueniat ut suis. Fit etiam quod ille est, non fallendo eum, sed ut se ipsum considerando et illum. Sequitur: Omnia facio. Quare? Propter Euangelium. Ad quid? Ut particeps eius efficiar. Et est sensus: Ut, sicut Euangelium omnibus occurrit, omnes uult saluare, omniumque clamat salutem, ita et ego, ut mea, et Euangelii una sit intentio.

  Nescitis quod hi qui in stadio, etc. Aliud aggreditur, dans similitudinem, que non solum Corinthiis, sed omnibus conuenit Christianis. Stadium namque dictum est a stando, ob hoc, quoniam Hercules uno anhelitu centum uiginti quinque passus cucurrit, id est, octauam partem milliarii, et stetit; et ideo a stando dicitur. Transiuit etiam hec consuetudo ad Romam, ut sex millibus passuum stadium diceretur, et in metis stadiorum ponebatur brauium, id est premium; et currentes ante imperatorem, qui prius ueniebat, premium accipiebat. Assimilatur autem stadium nunc fidei; quia, sicut ibi multi, ita et in stadio fidei multi discurrunt. Per unum, qui premium accipiebat, unitas Ecclesie rite signatur. Sed magna distantia est inter illud stadium, et  istud. Ibi enim ille solummodo fructuose currebat, qui premium accipiebat; in isto uero omnes qui rationabiliter amando, et sperando, et bona operando discurrunt, premium uite future sunt percepturi. Et quia dixerat similitudinem, subiunxit exhortationem, dicendo: sic currite, etc., id est, sic ut comprehendatis. Subiunxit alteram similitudinem, dicendo: Omnis autem qui in agone contendit, etc. Agon enim Grece, Latine dicitur certamen, pugna, lucta atque conflictus. Nam sicut erat consuetudo currendi, ita etiam et luctandi. Sed ille qui luctaturus  erat, ab omnibus escis que eius certamen poterant impedire abstinebat. Fertur etiam quod laminas plumbeas erga renes ligaret propter illusiones nocturnas. Et, si illi propter corruptibilem coronam ita abstinentes erant, multo magis nos ob gloriam eterne beatitudinis abstinere debemus ab omnibus uitiis, etiam cogitatione, maxime autem ab immunditia corporali.

 Sequitur: Ego igitur sic curro, etc. Premissis similitudinibus, sub eisdem semetipsum ponit exemplum, dicendo: Ego igitur sic curro, etc. Curro dicit propter stadium, pugno propter agonem. Currebat iste non in incertum, quia certi aliquid de sua electione audierat. Pugnabat, non pueriliter. Nam pueri dimicando era uerberare solent, iste  uero non. Quia corpus suum castigabat fame, siti et his similibus, quibus atteritur corpus. Et in seruitutem redigo, Dei scilicet, uel mentis. Ne forte, cum aliis, etc. uide quante temeritatis, quante dementie sint homines, non timendo, incerti de sua electione existentes, cum ille, qui aliquid certi audierat, timebat. In quo monentur omnes, ut timendo sperent, et sperando timeant, quatenus spes foueat laborantes, et timor incitet negligentes. Unde Psalmista: Qui timent Dominum, sperauerunt in Domino .

  Premissis similitudinibus subiunxit exemplum ueteris Testamenti attinens ad eamdem rem, dicens: Nolo enim uos ignorare, etc. Quod qualiter gestum sit, manifestum est, et quomodo  spiritaliter sentiatur, partim iam cognitum. Intentio tamen eius intuenda. Intentio eius fuit ostendere Corinthiis nichil prodesse baptismum, perceptionem mysterii corporis et sanguinis Christi, nec cetera, que in Ecclesia celebrantur, si negligenter uiuerent, quemadmodum nec illis negligenter uiuendo illa omnia profuerunt que hic dicit Apostolus; quasi diceret: Sicut illi ista omnia habentes murmurando perierunt, ita et uos negligenter uiuendo habentes ista peribitis. Unde in sequentibus: Sed non in pluribus eorum beneplacitum est Deo, etc. Et quod spiritaliter sint intelligenda, subdendo manifestat, dicens: Bibebant autem de spiritali, etc. Ubi animaduertendum quia non dicit, petra significat Christum, sed, erat, quia non petra, sed Christus  aquam produxit. Per hoc quod petra sequebatur eos usque ad fines Moabitarum , prefigurabatur Christus nasciturus post Moysen.

Hec autem omnia in figura, etc. His uerbis ostendit nobis exemplum allegorizandi. Monemur etiam ut non concupiscamus quemadmodum illi Aegypti reminiscentes propter esum carnium , ne pariter pereamus, neque idololatre efficiamur. Commemorat enim Apostolus illum locum ubi Moyses montem Sinai ascendens, cum populus erga montem remansisset, proiicientes aurum in ignem,  egressum est caput uituli, et post immolationem et comestionem surrexerunt ludere : unde dicit: Sedit populus. Ubi ostenditur quod huiuscemodi cultus et nefande epule ad lasciuiam prouocant. Monemur ne talia agamus, ne similiter pereamus.

Neque fornicemur, etc. Illius loci meminit, ubi Moabite ornantes filias suas posuerunt eas ante filios Isrel, et concupiscentes  peccauerunt: ubi ita exarsit ira Dei, ut multi perirent: et etiam, nisi Phinees adulteros occidisset, maximam partem populi perderet . Monemur ne talia agendo pereamus. Neque tentemus Christum, etc. Cum dicit eos Christum tentasse, ostenditur ante fuisse, quam ex uirgine nasceretur, et Moysen figuram  Christi gestasse; nam illi Moysen tentauerunt. Monemur ne talia agendo pereamus.

Neque murmuraueritis, etc. Exterminator illorum fuit hiatus terre : maxime autem auctor exterminii diabolus exstitit. Hec autem omnia in figura, etc. Ostendit hic allegorizandum esse. Sed non ideo hoc dicit, ut nos ea que lex promittit percipiamus, sed ut certior doctrina euangelica habeatur. Et quare hoc scripserit, manifestat: Scripta sunt autem ad correctionem nostram, in quos fines seculorum deuenerunt, id est, qui futuri eramus, et credituri.

Sequitur: Itaque qui se existimat stare, etc. Tangit enim hic illos qui idolothyta comedebant, parui pendentes scandalum fratris: terret etiam, ne humana  scientia inflati cadant, et superbiendo in tentationem incidant. Et ideo subiunxit: Tentatio uos non apprehendat, etc. Tentatio humana est aliquod malum cogitare, diabolicum est ad operationem perducere; quasi diceret: Malum cogitare peccatum est, diabolicum uero ad operationem perducere. Alio uero sensu, humana tentatio est, cum quis ad consilium uocatus, in ipso labitur consilio, ut malum habeat exitum: hoc humanum est, siue cum quis quempiam hominem uidens, iudicat eum bonum, uel malum, nullis indiciis manifestum.

Sequitur: Fidelis Deus. Multis modis accidit tentatio. Quoniam non patietur uos tentari, etc. Fidelis est, quia que promittit, falli non possunt, nam non fallitur; unde et fidelis homo, quia implet que  promittit, et fides dicitur quod fiat. Et est sensus: Si uos in fide permanseritis, implebit quod promisit. Nam, etsi sinat ut procelle tentationum insurgant ad uestram probationem, si uos triduo, aut quatriduo sustinueritis, et ipse uiderit uos ferre non posse, non patietur uos tentari supra id quod potestis tolerare; aut certe funditus exstinguet, aut auxilium ministrabit, ut ferre possitis. Et hoc est quod dicit, sed cum tentatione faciet prouentum, hoc est, ministrabit solatium.

Sequitur: Propter quod, karissimi, fugite, etc.  Et est sensus: Quia ille non mentitur, et uos quidem non mentimini, sed credentes in eum, quod in baptismate promisistis, implete, id est, diabolo et operibus eius abrenuntiate. Quo magis quisque idolis appropinquat, eo magis a Deo recedit. Est etiam difficile ut qui idola frequentant non aliquid magni aut uirtutis in eis suspicentur. Quapropter fugite, non solum pedibus, sed etiam moribus, ut occasionem diabolo non detis.

 Sequitur: Ut prudentibus loquor. Prudentibus loquebatur, quia philosophis, ut suo iudicio probarent uerum esse quod dicebat; quasi diceret: Si prudentes estis, quia philosophi, quia dialectici, uos iudicate, id est, subiunctis similitudinibus, quod dico uerum esse probate. Sequitur: Calix benedictionis,  cui benedicimus, etc. Et est sensus: Si nos propter significationem unius calicis et unius panis, qui sub ea inuocatione uni Deo offeruntur, unus panis et unum corpus sumus, quoniam his participamus, et Isrelite carnaliter uiuentes, quia hostias, que sub una inuocatione uni Deo super altare offeruntur, comedunt, participes sunt, et unum sunt; uidete ergo ne forte et uos, qui idolothyta comeditis, unum sitis cum illis qui sacrificant cum illis.

 uerum quia uidit eos astutos, et sibi callide respondere ac dicere: O Paule, si uos unum estis, sicut dicis, et Isrel carnalis unum est cum altari, qui hostias comedit, et nos unum esse dicis cum his qui idolis sacrificant;  ergo aliquid  magni in idolo intelligis, si eius sacrificata nos participes unum reddunt; ideoque preuenit eorum astutiam, et dixit: Quid ergo? Nunquid dico quod idolis immolatum sit aliquid? etc. Hoc est, non dico. Et quia poterant respondere: Quare ergo dicis? Respondit ipse: Non ut aliquid sit, sed que immolant gentes, demonibus immolant, et non Deo; quasi diceret: Quanquam nichil sit idolum, diabolus tamen est aliquid, qui, simplices et prauos homines decipiens, fecit se in his adorari; et quanquam illud quod offertur sit aliquid, quia creatura Dei est, et bona est, tamen propter quasdam demonum inuocationes, quod est mundum redditur immundum; et ideo nolo uos immunda comedere, ne immundis  demonibus sociemini.

 Quapropter mox subdit: Nolo uos fieri socios demonum, etc. Et est sensus: Qui demonibus sociantur, a Deo elongantur; et qui calicem demonum bibunt, respuunt calicem Domini; et qui mensas demonum diligunt, mense Domini detrahunt. Isti namque, dum hec agebant, dicere soliti erant: In hoc Dominum imitamur, quia ipse cum publicanis et peccatoribus manducabat. Et ideo dicit: An emulamur Dominum? Quasi diceret: Si in hoc Dominum imitamini, quia cum peccatoribus manducatis in hoc tamen non imitamini, quia idolothyta  comeditis? ipse enim nunquam legitur idolothyta comedisse. Et si comedenda essent, suo monstrasset exemplo. Ergo quia exemplum ostenditis, quod Dominus non ostendit, fortiores illo estis. In quibusdam exemplaribus inuenitur: An ad zelandum Dominum prouocamus? Et est sensus: Dum ista agitis, nunquid non prouocatis illum, ut ulciscatur uestrum? Aut fortiores illo estis; et ideo non potest?

Sequitur: Omnia mihi licent, etc., sicut supra. Sequitur: Omne quod in macello uenit, etc. Prohibuerat eos idolothyta comedere, et plurimum coarctauerat, adeo ut pene uideretur ipsam naturam damnasse. Et quia carnes idolis immolate in macello uendebantur, ne aut ipsi nimium arctarentur,  aut natura damnata uideretur, descendens concedit. Omne, inquit, quod in macello uenit, etc.  Sed quare iussit non interrogare? ne Christianus manifestaretur, et ad derisionem illius quidquid esset immolatum diceretur. Et quia uoluit ostendere illud quod idolis immolatur natura esse bonum, subiunxit: Domini est terra, etc.; ac si diceret: Si Domini est terra, et illud Domini. Propter cuius conscientiam iusserit non interrogare, inferius ostendit: Non tuam, inquit, sed alterius. Quare ergo propter alterius? Ne aut in idolis suis letetur, aut des illi occasionem, ut reprehendat et dicat: Quare iste idolum exsecratur, cuius immolata tam libenter comedit?

 Sequitur: Si quis uocat uos infidelium, etc.  His uerbis non cogit eos ire, sed in eorum libertate ponit, ut ad exemplum Domini, si se agnouerint prodesse posse, hoc est, aut exemplo, aut doctrina eos lucrari posse, uadant. Sequitur: Ut quid enim libertas mea iudicatur, etc.; ac si dicat: Liber sum, quia omnia munda et licita intelligo; quare idolothyta comedendo, debeo dare occasionem, ut alterius me conscientia iudicet? Sequitur: Et si ego cum gratia participo, etc. Et est sensus: Si ego sub Dei inuocatione, benedictione ac ueneratione, cum gratiarum actione licita percipio, quare comedendo idolothyta aliis debeo occasionem prebere blasphemandi me?

 Sequitur: Siue ergo manducatis, siue bibitis, etc. His uerbis euidentissime idolorum sacrificia  exsecrat et condemnat Apostolus. Quid enim ad laudem Dei attinet idolothyta comedere? Dum enim immolatum idolis comeditur, maior, inquam, ei iniuria irrogatur. Si uero in lege, luci, et are ac delubra destrui ac comminui iubentur, quod ad laudem Dei pertinet, quomodo idolothyta comedere ad laudem attinet? Diuina scilicet sub inuocatione et benedictione cum gratiarum actione simpliciter celebrare, et indigentibus necessaria ministrare ad laudem Dei pertinet, quia ex hoc datur unde Deus  laudetur. Sequitur: Sine offensione estote Iudeis, etc. Ac si aliis uerbis dicat: Iudeis in offensionem estis, quia dicitis habere uos legem et prophetas, et intelligere, et idolothyta comeditis, quod illi exsecrantur. Gentibus etiam, quia non solum non increpatis, ut ab his recedant, sed occasionem datis, ut in illis permaneant, quoniam credunt uos in idolis aliquid magni intelligere. Et Ecclesie Dei; quia simplicibus datis occasionem, uel imitandi, uel reprehendendi. Sequitur: Sicut et ego per omnia omnibus placeo. Nunquid persecutoribus placebat? Non. Sed de omnibus generibus erant fideles, quibus ille placebat. Non est contrarius sibi, quia alibi dicit se non placere hominibus, quoniam finem placiti sui non in hominibus constituebat.

   Sequitur: Non querens quod mihi utile est, etc., usque, sicut ego Christi. Et est sensus: Sicut Christus non pro se, sed pro nostra salute carnem suscepit, et opprobria sustinuit, ita et apostolos non pro se, sed pro salute generis humani in mundum direxit; sic et uos fratrum salutem querere studete. Sequitur: Laudo uos, fratres, quod per omnia memores mei estis, etc. Hec nempe uerba per ironiam dicta sunt. Sane sciendum quia erat turpis et inhonesta consuetudo apud Corinthios ut uiri criniti incederent, et mulieres non uelato capite Deum orarent: quam consuetudinem aggreditur Apostolus reprehendere et damnare, inchoans a primorum hominum creatione. Ait enim: uolo uos scire, etc. Caput uiri Christus;  quia per eum  omnia: caput mulieris uir; quia de ipso creata est: caput Christi Deus, uel propter humanitatem, uel quia ab eo genitus.

 Sequitur: Omnis uir orans, id est, predicans, aut prophetans, id est, futura predicens, uelato capite, deturpat caput suum, quia ignominia est illi. Sequitur: uir non debet uelare caput; uidelicet sui capitis libertatem ostendat. Sequitur: Quoniam imago et gloria Dei est. Scilicet, quia sicut unus Deus est, per quem et ex quo omnia, sic et ipse unum fecit hominem, ex quo omnes homines; et ideo Dei est gloria, quia ad diaboli factus est contumeliam, qui se uoluit eleuare, ut esset super omnia.

Sequitur: Mulier gloria est uiri; quia de ipso facta est; quod et latius exsequitur usque ubi ait:  Ideo potestatem  debet habere propter angelos, id est, propter predicatores; uel celestes angelos, qui adesse non dubitantur, ubi diuina celestia celebrantur. uel certe uelamen debet habere, hoc est, propter primam transgressionem subiectionem monstrare. Enimuero ne mulieres nimium subiecte uiderentur, et super eas nimium uiri extollerentur, ideo subiunxit: Neque uir sine muliere in Domino; quod et confirmans, dicit. Omnia autem ex Deo. Quod uero, sicut et uir per mulierem, non  ille intelligendus est per quem, ex quo mulier, sed aut Cain, aut Abel, aut Christus ex uirgine.

Sequitur: uos iudicate, etc.; quasi diceret: Si meis monitis non uultis assensum prebere, quod non uelatam mulierem non deceat orare, saltem ad naturam reuertimini, et ipsa uos docebit, quoniam uir si comam nutriat, ignominia est illi, etc. Opposuit illis syllogismum, quia si non decet non uelatam, decet uelatam. Et quia nouit eos astutos esse, ne forte contentiose uellent dicere: O Paule, unde habes exempla quibus ista que dicis confirmes? Ideo preuenit eos, et dixit: Si quis contentiosus esse uidetur, etc.; ac si diceret: Noui uos contentiosos esse. Ego quidem ostendi fore naturam; si autem  contentiose exempla queritis, nos non habemus talem consuetudinem, neque Ecclesia Dei. Nos, propter Iudeos, Ecclesia dicit propter gentes. Et est sensus: Neque Moyses, neque Christus hanc habet consuetudinem. Quapropter, si hanc consuetudinem habetis, non solum non Christi, sed nec Moysi discipulos fore monstratis. In hoc namque loco reprehenditur Faustus, qui negauit corpora a Deo esse creata, cum Apostolus dicat omnia ex Deo. Sane notandum quia Apostolus alibi dicit: Renouamini spiritu mentis uestre , etc. Et item: Exuentes uos ueterem hominem , etc.; ubi solerter attendit quia, si in spiritu mentis homo renouatur, ibi ipse homo ad imaginem Dei factus monstratur, ubi nullus sexus ostenditur. Spiritus  mentis dicitur, uelut corpus carnis, aut caro corporis; si enim in spiritu renouatur homo, mulier ab hac renouatione non separatur, presertim cum Apostolus alibi dicat: Non est seruus, neque liber, non est masculus, neque femina , etc. Sed quia in corpore mulier a uiro sexu discernitur, ideoque intelligere debemus quia est quedam precipua anime affectio, id est rationabilis spiritus, qul a uiri nomine designatur, ipsa uero anima, nomine mulieris. Et pulchre quidem, quia sicut mulier regitur a uiro, sic et anima regitur a spiritu. Iste uir, id est spiritus, dum cogitat que Dei sunt, et intuitum ad celestia dirigit, et in his que mansura sunt permanet, caput uelare non debet, id est, cure temporalis uelamine faciem mentis obtundere, sed  cor mundum semper habere, ut celestia mundius contemplari queat. Hec uero mulier, id est anima, dum cogitat que mundi sunt, maxime tamen necessaria, uelamen debet habere discretionis, ne forte inhereat superfluis. Alio uero sensu per uirum possunt intelligi predicatores, et per mulieres plebes inerudite. Pulchre quidem, quia sicut mulier regitur a uiro, sic et ipse reguntur a predicatoribus. Iste quoque uir, id est, predicatores, non debet caput uelare, id est stultitie uelamen suscipere; mulier uero debet caput uelare, id est, plebes humilitatis et  subiectionis uelamen suscipere, quibus non oberit ignorantia, si humiliter interrogando studeant discere que nesciunt. Nam sicut mulieri ignominia est, si non uelet caput suum, sic et plebibus ignominia, si abiecto humilitatis uelamine, superbe libertatem doctorum uelint appetere.

Hoc autem precipio, etc. Postquam reprehenderat inhonestos mores Corinthiorum, et prauam ipsorum conuersationem, reprehendit nichilominus inhonestam eorum traditionem, nam uiri criniti, mulieres absque uelamine incedebant. Erat etiam alia inhonesta conuersatio inter illos, quam nunc Apostolus reprehendit, dicendo: Hoc autem precipio, etc. Cum enim ipsi ad Ecclesiam conuenirent, non se inuicem exspectabant; sed superuenientibus  presbyteris, quia nec dum rectores erant ordinati, ea que detulerant offerebant, et sanctificata propria uindicabant, communibus ea cibis iungentes, et cenam in ecclesia celebrantes, ut alii uenientes, sicut assolet fieri, aut non offerrent, aut non habendo cum pudore recederent. Decepti enim erant a pseudoapostolis, ut sua zelarent. Non laudans, etc.; id est, in deterius conuenitis, quia quemadmodum tradidi, non tenetis.

 Primum quidem, etc., dicit primum fontem et caput omnium uitiorum esse scissuram, nam nullum bonum potest esse ubi est scissura. Et ex parte credo. Temperauit enim suam locutionem Apostolus his uerbis. Nam non dubitauit se scire, quoniam ab aliis audire poterat, seu Spiritu sancto reuelante,  quo plenus erat, cognoscere. Nam oportet hereses, etc. Talis est iste locus, qualis est ille, ubi Dominus dicit: Necesse est ut ueniant scandala , etc. Sed non ideo Dominus uel Apostolus dicit, ut aut ille scandala, aut iste hereses esse uelit: sed ideo, quia non poterat esse, ut non uenirent, siue ut uenientibus electi uiri, et qui sibi soli et Deo cogniti erant, manifestarentur, quemadmodum Iob. Ille enim sancte conuersationis erat, sibi soli et Deo cognitus, sed, ortis tentationibus, aliis est manifestatus. Ita etiam erant nonnulli inter Corinthios qui dicebantur Apolliani, Petriani, etc., alii Christiani, sed, ortis heresibus, illi qui Christiani erant, manifestati sunt. Sed dicit Augustinus: Debemus hereticis bene uti. Quandiu enim ipsi in Ecclesia sunt, noxii  sunt; extra Ecclesiam consistentes, non solum non obsunt, sed etiam prosunt, non loquendo bonum quod ignorant, sed carnales ad querendum excitando, et spiritales ad bona proferendo.

Conuenientibus ergo uobis  , etc. Tetigit enim Apostolus supra causam solito more; nunc uero eamdem, exaggerando, aggreditur, cum dicit: Conuenientibus ergo. Sed quare dicit Dominicam cenam? Ob hoc, quia eo die Dominus cum discipulis suis cenauit. Et nota quia mysterium sui corporis et sanguinis cenam appellat, ut dicat: Hec est cena;  sed infra cenam tradidit, ut legitur: Cenantibus autem illis , etc., id est, comesto agno. Et bene quidem, quia consequens erat ut uetus Pascha finiretur, deinceps ad nouum transiretur. Nec etiam ob hoc reprehenditur Ecclesia, quia ieiuna percipit; ideo, quia necesse est ut primum anima spiritali cibo signetur, postmodum corpus communi sustentetur. Fertur enim quod hec consuetudo apud Aegyptum seruetur. Die Sabbatorum congregati ad uesperum, alii esurientes, alii ebrii ad percipiendum corpus accedant. Etiam nonnulli probabilis uite uiri tradiderunt ut semel in anno, id est uespere festiuitatis Pasche, ob certiorem uenerationem, omnem primum cibum sumerent, deinde mysterium corporis et sanguinis, tantum ut ante nonam  ieiunium non soluerent. Et notandum quia utrumque Dominus tradidit discipulis, corpus et sanguinem, quoniam utrumque suscepit, et animam et corpus, et utrumque saluauit; nam sicut per panem corpus, ita per sanguinem anima signatur. Et sciendum quia hoc sacramentum ultimum tradidit; nam tradito, statim abiit ad locum ubi erat tradendus: et eo modo, quemadmodum si quis erga finem uite aliquod dilectum munus alicui, ad recordationem sui, donet amico. Sed nunquid ipse prospiciens non compungitur, uel etiam ad lacrymas prouocatur? Similiter et nos sanctificantes, uel percipientes hoc mysterium, compungi uel ad lacrymas prouocari debemus. Et hinc est quod sacerdos dans illi mysterium qui ignorat, dicit: Accipe corpus: proficiet tibi in  uitam eternam, ut ille audiens corpus, tremiscat, et cum reuerentia atque pudore percipiat.

Sed sciendum quia non precepit Dominus quando perciperetur, quoniam si precepisset, aliter absque offensione esse non posset; sed tamen qualiter precepit, et apostolis quando percipiendum esset reliquit. Unde non dubitatur ab apostolis traditum fuisse ita percipiendum. Iam non est Dominicam cenam manducare, id est, non illam Dominicam, sed uestram sumitis. Et hoc exponit subdendo: Unusquisque suam cenam, etc.; et alius quidem esurit, alius autem ebrius est. Nunquid domos non habetis? etc. Quasi diceret: Nunquid non habetis ubi communes cibos percipere possitis? Habetis. Quare ergo cenam in Ecclesia celebratis? aut ob  hoc facitis, ut uos diuites ostendatis, aut non habentes confundatis? Quid dicam uobis? Laudo uos, etc. Quasi diceret: Talis actio non laudabilis habetur, id est, non estis digni laude, eo quod in Ecclesiam conuenitis.

 Ego enim accepi a Domino, etc. A Domino iste accepit, non a Christo homine adhuc mortali, ut ceteri, sicut ipse dicit: Non ab homine accepi illud, uel didici , etc. Sed ideo a Domino dicit, ut arctius in eorum cordibus inculcaret quod dicebat: Quoniam Dominus iehsu in qua nocte tradebatur,  et rel. Sciendum quia utrumque discipulis tradidit, id est, panem et uinum, quoniam utrumque suscepit, et saluauit, id est animam et corpus. Per panem corpus, per uinum anima designatur. Nouum dicit calicem, ad distinctionem ueteris. Mortem Domini annuntiabitis. Quid est enim mortem Domini annuntiare, nisi ad memoriam reuocare, quod fit aut cum consecramus, aut cum percipimus corpus ipsius? Donec ueniat, bene dicit quia postquam ille uenerit, hec mysteria non celebrabuntur.

 Itaque quicunque manducat panem, etc. Indigne percipit qui non secundum auctoritatem tradentis sumit. Reus erit corporis et sanguinis Domini; quia sui reatus in perceptione accumulat penam, quia futurum illi iudicium reseruatur, in quo illius  occulta manifestabuntur, et si digne uel indigne percepit. Probet autem, etc. Id est, inuestiget, perquirat, si dignus est percipere, et tunc percipiat. Nam hoc mysterium tale est, ut digne percipientibus salutem, indigne uero penam ministret, quemadmodum Iude. Iudas enim postquam percepit, Satanas introiuit in illum . Et si ille qui indigne suscipit ad damnationem suscipit, multo magis indignus, id est, qui aliqua immunditia polluitur. Non discernens  corpus, id est, cibum a cibo, uel solummodo purum panem esse putat.

Ideo inter uos multi infirmi, etc. Et, quia dixerat superius. Quicunque manducat, etc., ut certior illius narratio redderetur, subiunxit: Ideo inter uos  multi, etc. Infirmos dicit, quia alii febre uexabantur, alii debilitabantur, alii morte corporis plectebantur. Sed quare hoc ad memoriam reuocat? Ut ipsi aliorum flagella audientes corrigerentur, ut illud: Pestilente flagellato, astutior redditur sapiens ; et: Letabitur iustus, cum uiderit , etc.

Quod si nosmetipsos, etc. Et bene, quia ille qui suas actiones malas agnoscendo corrigit et emendat, a Deo non iudicatur. Dum iudicamur autem, etc. Siue a Domino iudicamur, siue a Domino corripimur, dicendum est quia ille cuius acta flagellantur, increpatur, ut emendetur. Ut non cum hoc mundo damnemur, id est, cum infidelibus siue paganis. Unde dicit Origenes: Qui indigne uel impudenter  percipit, ab infideli uel pagano nil distat.

 Itaque, fratres mei, etc. Finita increpatione, donat eis consilium, quid sit agendum, dicens: Itaque, fratres mei, etc.; id est, oblatio uestra sub unius Dei inuocatione sanctificetur, et non propria habeatur, sed communis deputetur. Si quis esurit, domi manducet, id est, si quis impatiens est, communes cibos in domo percipiat, et non cum sanctificatis iungat cenam in ecclesia: Ut non in iudicium conueniatis, id est, ubi putatis inuenire profectum, inueniatis defectum.

 Cetera, cum uenero, disponam. Multa enim erant de ministerio Ecclesie dicenda, et ideo non erat consequens per epistolam eos docere. Generalis enim Ecclesia illius precepta seruat. Et ideo promittit se uenturum, et que necesse erant docturum. Nam ueniente illo, uiua uoce disposuit; unde non dubitatur ab Apostolo ecclesiasticus ordo traditus  . Erat namque consuetudo in primordio Ecclesie, ut qui credebant, baptizati, etiam fideles effecti, acciperent gratiam loquendi omnibus linguis, uidelicet ideo, ut magis magisque ad fidem confluerent. Sed quia, sicut hic Apostolus dicit: Signa pro infidelibus, non fidelibus , iam dilatata fide, plurimis etiam confluentibus ad credulitatem, cessare cepit ipsa consuetudo. Corinthii uero, cum iam essent  credentes, tamen quia adhuc erant amatores philosophice doctrine, hoc donum maius omnibus iudicabant, et plurimum idem habere desiderabant; unde et hi qui habebant despiciebant non habentes; illi uero qui non habebant deiiciebant se, non credentes attinere ad corpus, uel certe emulabantur hos qui non habebant.

  Hoc nempe aggreditur Apostolus reprehendere in illis, inchoans loqui de spiritualibus. Ait enim: De spiritualibus nolo uos ignorare . De quibus locuturus, premisit antiquam eorum conuersationem, dicens: Scitis, quia cum gentes essetis  , etc. Ille quippe antiquam conuersationem ideo eos reminisci uoluit, ut superbire desisterent, et in humilitate permanere  studerent uel certe ut sicut prius ad impulsum demonum ad diuersos trahebantur errores, sic econtrario iam conuersi, cum haberent euangelice doctrine magistrum ac doctorem, sequerentur illum quocunque eos trahere uellet. Unde in quibusdam exemplaribus inuenitur: Simulacrorum formam habentes. Cuius rei quisque cultor est, illius formam habere dicitur. Et quia isti iam conuersi erant, formam Euangelii habere debebant, hoc est, lucem euangelice doctrine in sua conuersatione ostendere.

Sequitur: Ideo notum uobis facio, etc. Et est sensus: Qui spiritum Dei habet, nichil peruersum de Domino sentit; et qui recte aliquid de illo sentit, non nisi per gratiam Spiritus sancti agnoscit. Sequitur: Et nemo potest dicere, Dominus iehsu, etc. Hic  oritur questio quare dicat, Nemo potest dicere, cum Dominus dicat: Non omnis qui dicit mihi, Domine , etc. Sed ibi dicere pro sono tantum, hic pro facere intelligitur positum. Sequitur: Diuisiones gratiarum sunt, etc. His uerbis ostendit Apostolus non Spiritum sanctum, sed dona eius diuidi, uerbi gratia, ceu sol, qui etsi per diuersa loca radios suos diffundit, non tamen diuiditur. Et ut ipsius dona non hominibus, sed Deo ascribantur, gratie uocantur. Facit hic locus aduersus Macedonium, qui negauit Spiritum sanctum esse Deum.  Facit et aduersus Arium, qui et gradus in Trinitate, et Filium minorem Patre, et Spiritum sanctum ambobus asseruit. Quod ideo confirmare nitebantur, quod semper Pater in primo loco poneretur, cum hic in primo Spiritus sanctus, et in ultimo Pater ponatur. Per diuisiones gratiarum, ministrationum atque operationum, forte diuersa in Ecclesia uoluit intelligi officia, quorum uarietatem ostendit, cum mox subiungit: Unicuique datur manifestatio Spiritus ad utilitatem, uel sue salutis, uel Ecclesie edificationis.

Sequitur: Alii quidem per Spiritum datur sermo sapientie, alii sermo scientie. Dicit enim beatus Augustinus quod distet inter sapientiam et scientiam. Sapientia, inquit, est diuinarum cognitio, scientia,  humanarum, attamen non illarum quas scimus, quid auri quidue argenti, quot etiam et quales habemus fundos, sed illa est que consistit in quatuor uirtutibus, quibus nil utilius in uita hominibus, hoc est, qua et prudentie discimus intellectum, et iustitie sanctitatem, et fortitudinis robur, ac temperantie decus.

Sequitur: Alteri fides. Illa uidelicet qua, pudore abiecto, libere confiteatur quod credidit. Alii gratia sanitatum; qua infirmitates curet ac morbos. Unde Petrus: Aenea, sanat te Dominus. Alii operatio uirtutum ; scilicet, ut demones eiiciant Alii prophetia; ut futura pronuntient. Alii discretio spiritum; ut, cum aliqua audit, uel legit, possit discernere cuius sint spiritus. Alii genera linguarum;  ut diuersis linguis loquatur. Alii interpretatio sermonum; ut cum aliqua leguntur, uel dicuntur, ad profectum aliorum salubriter in alteram possit linguam transferre.

Sequitur: Hec autem omnia operatur unus atque idem Spiritus, etc. His uerbis ostendit unitatem Trinitatis, et trinitatem unitatis, quoniam dicitur Pater Deus, et Filius Deus, et Spiritus sanctus Deus, ac singulis quisque Deus, et tamen tres unus Deus. Ac, per hoc, quod operatur Pater, operatur Filius et Spiritus sanctus; ergo et totius Trinitatis una est operatio; unde cum superius dixisset Deum Patrem, et Deum Filium, non tamen piguit dicere Spiritum sanctum omnia diuidere. Hac etiam sententia Deus apertissime demonstratur, cum omnia diuidit non  ad imperium, sed uoluntate. Unde etiam attendendum est quare qui minus accipit, uel se deiicere, uel alteri inuidere non debeat, quasi maiorem partem preoccupauerit, cum ipse prout uult omnibus diuidat. Si enim inuidendum esset, potius inuidendum Deo quam homini.

Quia cepit loqui de uarietate spiritalium donorum, ut ea arctius commendaret, subiunxit similitudinem corporis et membrorum. Ait enim: Sicut enim corpus unum est, et membra habet multa, etc. Et est sensus: Si tantum unum esset membrum,  iam non esset corpus, hoc est, pars non esset in toto; at uero quia multa sunt membra, et diuersa, ex ipsis diuersis compaginatur unum corpus; unde et dicitur corpus, uel certe quod corruptum pereat. Sequitur: Ita et Christus. Quasi dixisset: Multa sunt membra Christi, cum quibus Christus unum est corpus. Quapropter, exponendo quod ait, ita et Christus, subiunxit: Etenim in uno spiritu omnes nos in unum corpus baptizati sumus. Et est sensus: Sicut uno spiritu omnia uiuificantur corporis membra, sic et omnes qui per gratiam baptismatis renati in unum conueniunt corpus, uno spiritu uiuificantur. Unde est quia si aliquod membrum corporis abscidatur, non iam ab ipso spiritu uiuificatur; sic et qui a corpore Ecclesie absciditur, non iam uiuificari meretur.  uolens quippe ostendere unde compaginetur Ecclesie corpus, subiunxit: Siue Iudei, siue gentiles, etc. Pauca tamen dixit sed per hec pauca uoluit intelligi omnia que ad coniunctionem et connexionem huius corporis attinent, excepto peccato.

Sequitur: Et omnes uno spiritu potati sumus, hoc est potionati. Sane sciendum, quia solet aliquis ex una potione multis aliis propinari: uerbi gratia, si habeat multa uascula, et imparia, cum potionem diffundit, uasculorum considerat capacitatem; sic et Deus singulis iuxta capacitatem suam gratiam subministrat. Sequitur: Nam et corpus non est unum membrum, sed multa. Et est sensus: Si unum membrum esset, iam non esset corpus, hoc est, si unusquisqe omnia dona, omnesque gratias acciperet,  non unum esset corpus, sed multa.

Sequitur: Si dixerit pes, etc. Dicit beatus papa Gregorius quia per uarietatem corporis, ac membrorum, uarietas designatur spiritalium donorum. Habet namque Ecclesia nonnullos, qui sunt oculi, futura preuidendo: sunt et aures, magistrorum precepta humiliter suscipiendo, et nares, bona a malis discernendo, et os quidem admonendo et exhortando, et manus, aliis ministrando; pedes uero sunt, pro salute aliorum discurrendo. Ille nempe supernus ordinator sic qualitatem ordinauit membrorum, ut inuicem sibi omnia subderentur. Nam oculi non sibi solum uident, sed omnibus membris. Sic et cetera. Similiter et qualitatem disposuit animarum, ut per humilitatem inuicem sibi  omnia membra Ecclesie subderentur: uerbi gratia, ille quicunque, dum cernit te habere gratiam, quam ipse non habet, subditur tibi, similiter et tu illi. Unde Petrus Apostolus, unusquisque, inquit, sicut accepit gratiam , etc. Multis formis gratia, que tunc recte dicitur, administratur, si gratia, quam habes, per humilitatem alteri tribuitur. Hinc idem Paulus ait: Per caritatem Spiritus seruite inuicem . Tunc nos perfecte caritas a iugo peccati liberat, cum aliorum gratias, quasi proprias deputamus, et nostras aliis, quasi illorum proprias administramus. Hec etiam qualitas, propter unitatem ac concordiam, ab ipso ordinatore in regionibus disposita inuenitur, dum  hec abundat frumento, aut uino, illa uero oleo, sic et de ceteris. Inuenitur nichilominus in mundi elementis. Unde mundus unus, nisi ex diuersis elementis? Nam si semper calor esset, ut in estate, aut semper frigus, ut in hieme, terra fructus producere non posset. Quapropter ipsa diuersitas elementorum quamdam facit temperiem. Sic et in metallis, dum aurum, uel argentum pretiosius est ferro, ferrum uero utilius est ambobus.

Sequitur. Si dixerit auris: Non sum oculus, etc. Per oculum, et manum sublimes in Ecclesia designantur; per aurem, mediocres; per pedem uero, minimi. Hi quoque, quia paruam gratiam acceperunt, non se debent deiicere, neque despicere, neque credere non attinere ad corpus: nam, quia  membra sunt, ad corpus utique attinent. Sequitur: Si totum corpus oculus, etc. Et est sensus: Si unus omnes gratias accepisset, quomodo Ecclesia corpus Christi fieret? Sequitur: Nunc autem posuit Deus membra, etc. Quis iam non uideat quo Apostoli intentio tendat? uidelicet a similitudine corporis humani, transit ad manifestandam ueritatem corporis spiritalis, id est, Ecclesie. Unumquodque eorum, dicit, sicut uoluit; quia unicuique gratiam, quam uoluit, contulit.

Sequitur: Quod si essent omnia unum membrum, ubi corpus? Hoc est: Si omnes omnia dona haberent, unde ex diuersis membris unum corpus fieret Ecclesie? Et ideo sequitur: Nunc autem multa quidem membra, etc. Sequitur: Non potest  dicere oculus manui: Opera tua non indigeo: uidelicet, quia manus non sibi solum, sed omnibus membris laborant. Sic et pedes non sibi ambulant; unde et mox sequitur: Aut caput pedibus: Non estis necessarii. Per oculum uidelicet, et caput, sublimes in Ecclesia designantur; per manum, mediocres; et per pedes, minimi. Sed qui sublimes sunt, non possunt dicere mediocribus, aut paruis: Non estis nobis necessarii; quia, nisi adsint isti, qui seruiant, eorum decidit dignitas: istorum nempe exercitio illi subleuantur, et obsequio: uerbi gratia, habet rex corpus, duces uidelicet, comites atque tribunos: inter hec membra habet et pedes, milites; sed non potest dicere: Non estis mihi necessarii, cum magis his indigeat, uelut pedibus,  qui pre aliis membris necessariores sunt, quoniam, si nec oculos, nec aures, aut nares habeat, pedibus ambulare potest, et cibum querere. Et ideo subiunxit: Sed multo magis que uidentur membra corporis nostri infirmiora esse, necessariora sunt, et que putamus ignobiliora esse, etc. Infirmiora et ignobiliora membra pedes appellat, quos, cum uideantur esse ad comparationem aliorum infirmi et ignobiles, abundantiore honore circumdamus, quoniam et pannis et calceamentis tegimus. Similiter et qui per pedes signantur, quanquam ignobiles uideantur, exhortatione tamen et admonitione prouocandi sunt, ne forte se deiiciant, credentes non attinere ad corpus: quibus non debet esse cure,  que membra sint, tantum ut ad corpus attineant.

Sequitur: Et que inhonesta sunt nostra, etc. Inhonesta membra, pudenda appellat, que hominum aspectus declinant. Beatus uero Augustinus dicit: Absit ut in corporibus electorum aliquod dicamus inhonestum, nec ipsa genitalia membra; sed quia usus eorum est inhonestus, Apostolus ea dixit inhonesta: qui usus non ex natura descendit, sed ex transgressione priorum hominum: ante quippe honesta erant, sicut et cetera. Quapropter, quia noluit homo subiici Deo, ideo his subditur sub iniuria: cum ceteris membris utatur ad uotum, hec uero sepe sine uoto moueantur.  Et pulchre, quia per ea soboles procreantur. Hec enim maiorem habent honestatem; quia, cum nec caput,  nec oculos, nec cetera operiamus, pudenda sepe nitidis uestibus circumdantur. Per que illi designantur, qui discalceati, ac tetris induti uestibus incedunt, qui maiorem habent honestatem; quia, quo sunt abiectiores, eo mundioris uite, et in conspectu Dei gratiores, et ideo laudibus sunt preferendi.

Honesta nostra nullius egent, id est, sublimes, uelut caput, aut oculi; quia qui uiget sensu, callet ingenio, non est necesse, ut laudetur. Sequitur: Sed Deus temperauit corpus, etc. Deus corpus temperauit; quia singulis membris singula tribuit officia; sic et in corpore Ecclesie. Ad quid hoc? Ut non sit schisma in corpore, hoc est, ut unumquodque suum inuicem officium subministret. Membra  quippe Ecclesie tunc recte habentur, si non peruertuntur, id est, si alter non uelit superbe alterius gratiam assumere, suam negligens: quod si facit, et suam reddit inutilem, et alterius non meretur accipere.

Sequitur: Sed idipsum pro se inuicem sollicita sunt membra. Mystice: Si aliquis in Ecclesia malum quodlibet incurrit, et anime periculum: omnes fideles ita compatiendo tristari debent de malo ipsius, sicut de proprio: similiter et de profectu letari. Premissam similitudinem exponens, subiunxit: uos estis corpus Christi, etc. Nota quia dicit, membra de membro. Aliud est membrum ad corpus, ut brachium; aliud, membrum ad membrum, ut manus uel digiti ad brachium. Hoc etiam exponens dicit: Et quosdam  quidem posuit Deus in Ecclesia, etc., Prophetas, non illius ueteris Testamenti, sed Noui intelligit, ut  Agabus et filie Philippi uirgines  .

Sequitur: Tertio doctores. Illi in ueteri Testamento doctores dicebantur, qui legem pueris insinuabant, que consuetudo transiuit ad ecclesiasticum populum; sunt enim nonnulli, qui, licet non sint alicuius maioris ordinis, tamen aliis diuina mysteria dilucidant. Deinde uirtutes et gratias curationum; ut supra opitulationes; uel qui infirmi sunt, et ab aliis iuuantur, uel qui infirmos iuuant. Gubernationes, illi sunt qui regendis preferuntur animabus, ut abbates in monasteriis. Nota, quia ultimum genera linguarum posuit, uidelicet quia illi hoc maius omnibus iudicabant, ut ostenderet  quod non solum maius non esset, sed etiam minus; nichilominus et instrueret eos quod non ea desiderare deberent, que et mali habere queunt, et in quibus solummodo saluari  nemo potest, sed ea potius ardenter inhiarent, que et mali habere non possunt, et sine quibus nemo saluari meretur.

 Et ideo, cum dixisset: Nunquid omnes apostoli, etc., subiunxit: Aemulamini carismata meliora. Aemulamini autem carismata, etc. Manifestata uarietate gratiarum, hortatur et monet Apostolus Corinthios maiora carismata emulari, id est, maiora dona sequi. Maiora namque carismata appellat prophetiam, que ad utilitatem totius prophetie attinet  . Illi enim maius donum uarietatem linguarum esse putabant, estimantes non aliud maius.  Et uolens Apostolus illos ab hoc subtrahere, ideo dicit, emulamini, etc.

 Et ut longius eos traheret, cum dixisset emulamini, non statim fecit finem, sed subiunxit: Si linguis hominum loquar, etc. Lingue enim hominum septuaginta due sunt; sed que sunt lingue angelice, cum non habeant corporeas linguas, quoniam et ipsi incorporei? Sed per exaggerationem loquitur, quasi diceret: Si etiam linguas angelicas loqui possetis, absque caritate non prodesset. Siue linguam angelicam forte appellat linguam doctorum, nam differt humana lingua a doctorum, ut sit sensus: Si etiam linguis doctorum loquamini, absque caritate non prodest. Sed solet quis querere quibus linguis post hanc uitam homines loquantur; sed non  inuenitur, et forte ideo, quia nulla erit ignorantia; nam officium lingue ideo concessum est, ut suos actus homines aliis manifestent, quia ignorantur; tunc uero non erit necesse, quia deerit ignorantia.

Factus sum uelut es sonans, etc. Aes enim irrationabile elementum est, et nisi tangatur, non sonat; cum uero sonuerit, nullius edificationis atque utilitatis existit; similiter qui omnibus linguis loquitur absque caritate nullius est utilitatis. Et si habeam prophetiam, id est, ut futura predicam, et nouerim mysteria omnia, id est, diuina, et omnem scientiam, humanam, et habeam omnem fidem. Nota quia eamdem appellat fidem omnem, quam Dominus in Euangelio grano sinapis assimilat , non propter mediocritatem, sed propter  integritatem et uiuacitatem. Et ita hic mentio montis fit, ueluti et ibi .

Charitatem autem non habeam, nichil sum. Non negat se substantialiter esse, sed in ministerio predicationis nichil se esse dicit. Et si distribuero, etc. Nota quia distributionem facultatum martyrio coniungit; ubi ostenditur magni meriti esse distributio. Sed quia solent quidam simulate hoc ipsum agere, ideo subiunxit: Charitatem autem non habeam, nichil mihi prodest. Sed simulate duobus modis intellige: quia sua tribuit, aut martyrium adit, uel certe appetitu humane laudis, aut fingendo se amicum, cum sit inimicus.

Charitas patiens est, etc. Nominauerat superius caritatem; nunc uero membra caritatis ostendens,  dicit: Charitas patiens est, etc. Patiens, mala perferendo; benigna, bona tribuendo. Charitas Grecus sermo est, et interpretatur dilectio. Dilectio autem dicitur, eo quod duos inter se liget. Charitas non emulatur, id est, non inuidet, quia uisibilia contemnit; siue non emulatur, id est, non inflat, quia caret superbia. Mater enim inflationis superbia est. Non agit perperam, id est, peruersa, uel distortuosa, quia in illum intentionem suam collocat, in cuius regulis nil distortuosum inuenitur. Non inflat, id est, non superbit. Non est ambitiosa, id est, temporalia contemnit, siue honorem regiminis parui pendet. Non querit que sua sunt, id est, temporalia et transitoria non concupiscit, siue, quia sua, que sine offensione habere poterat, largitur. Non cogitat  malum. Magna est uirtus caritatis, quoniam non solum non operatur malum, uerum etiam nec cogitat; tamen, si ad mentem ueniret, resecat. Quoniam sunt nonnulli qui non operantur, sed tamen cogitando pereunt. Non gaudet super iniquitate, tam facientis quam patientis, quia illorum damna ueluti sua deputat. Congaudet autem ueritati, tam facientis quam sustinentis. Omnia suffert, uel sustinet, aut patienter perferendo, aut exspectando, ut impleantur ea que promittuntur. Et hoc est quod subdit, omnia  credit, id est, implenda, in diuinis libris que promittuntur. Omnia sperat uera esse que dicuntur  . Charitas nunquam excidet, id est, non patitur casum uel ruinam; nam humilitas nunquam cadit, caritas namque absque humilitate esse non potest. Humilitas enim, quo celestia penetrat, eo se terrenis inherere putat; et quo altiora conscendit, eo se in infimis consistere estimat. Si enim superioribus iungatur, excidit  legendum: si autem inferioribus, excidet.

Siue prophetie euacuabuntur, etc. Aliter enim prophetie euacuabuntur, aliter cessabunt lingue, et aliter scientia destruetur. Duo predicta cessabunt, quia in hac presenti uita finientur; scientia uero destruetur, quia in futuro augmentabitur. Et qualiter,  subdit: Ex parte enim cognoscimus, etc. Bene hoc dicit, quia nullus mortalis, ac in presenti uita positus, perfecte cognoscere potest; multa enim hic cognoscuntur, sed tamen non omnia; et ideo dicit: Ex parte cognoscimus, et ex parte prophetamus, id est, futura predicimus: Cum autem uenerit quod perfectum est, euacuabitur quod ex parte est; non ipsa scientia, que nunc habetur, in futuro euacuabitur, quod ex parte est, sed imperfectio eiusdem scientie destruetur, quia augmentabitur. Et talis est ista locutio, quemadmodum si nubes opponatur soli, et ipsa claritas abstrahatur; si uero subtrahatur nubes, potest quis dicere: Euacuata est claritas solis; non quod ipsa claritas sit euacuata, sed augmentatio claritatis dicitur euacuasse imperfectionem eiusdem  claritatis. Et hoc ipsum submissa similitudine manifestat, dicens: Cum essem paruulus, etc. Hanc presentem uitam assimilat etati paruuli, futuram uero etati uiri. Et bene, quia tantum distat inter hanc presentem uitam et futuram, quantum inter etatem parui et magni. Sicut enim pueritia non destruit infantiam, et adolescentia pueritiam, sed uires augmentat; ita nec scientia futura destruit istam, sed augmentat. Subiunxit etiam alteram similitudinem ad predictum attinentem sensum, dicens: uidemus nunc per speculum in enigmate, etc. Ille enim qui per speculum uidet, non rem ueram, sed rem uere similitudinis prospicit. Similiter et enigma aliud aliquid ostendit. Nam enigma est obscura sententia quodlibet aliud demonstrans, id  est, non ueritas, sed similitudo est rei, ut sunt allegorici sensus. Ergo per speculum in enigmate uidemus, quia non perfecte gaudium uite future cognoscimus. Tunc autem facie ad faciem; quia nostrum gaudium, letitiam et finem nostri desiderii uidebimus. Idipsum manifestat, subdendo: Nunc cognoscimus ex parte, etc. Id est, cognoscam sicut cognoscor, et uidebo ut uideor, ut Ioannes: uidebimus eum, sicuti est .

Nunc autem manent, fides, etc. id est, hac in  presenti uita; in futura uero, duabus sublatis, caritas manet, et ideo maior. Nam fidei succedit spes, spei uero uisio, que uisio caritas est, et ideo maior, quia ista hic finiuntur; illa uero manet. Notandum, quia magna distantia est inter res temporales et spiritales: temporales enim, cum non habentur, multum desiderantur; si uero habeantur, fastidiunt atque uilescunt: spiritales autem, cum non habentur, minus desiderantur; cum uero habentur, magis magisque desiderium in nobis accendunt. Inde animaduertendum quia, si nunc, cum non uidentur, et non habentur, tamen diliguntur; quantum tunc diligentur, cum quisque eas electorum habuerit? Et hoc sciendum quia maius quisque electorum inueniet, quam credere ac sperare possit. Et ideo necesse  est ut nemo fidelium se tantum estimet credere, aut sperare hic posse, quantum illic inueniet.

  Sequitur: Sectamini caritatem. Post laudem caritatis, hortatur et monet, ut sectentur caritatem, quasi diceret: Iam quia tantam ac talem agnouistis caritatem, ut in eius bono omnia bona consistant, et sine ea nullum bonum esse queat: hortor, ut sectemini eam. Post admonitionem hortatur, ut etiam spiritalia emulentur. Aemulamini, inquit, spiritalia . Spiritalia namque uarietatem gratiarum uocat. Sed quia illi audientes spiritalia, possent genera linguarum intelligere, que pre omnibus carismatibus maiora iudicabant, et erga ea plurimum auidi erant; ideo mox subdit: Magis autem, ut prophetetis.

 Sequitur: Qui enim loquitur lingua, etc., iste non hominibus loquitur; quia non ab hominibus intelligitur, sed Deo; quia ab ipso intelligitur, qui etiam occulta cordis nouit. Et ideo subiungit: Nemo enim audit, hoc est, intelligit: spiritu autem, id est, uoce sola, loquitur mysteria. uerum qui lingua loquitur, Deo loquitur; ideoque adiunxit: Nam qui prophetat, hominibus loquitur; quia ab hominibus intelligitur. Quid etiam loquatur, manifestat edificationem, et exhortationem, et consolationem. Multum scilicet edificantur homines, dum questionum solutionem audiunt; capiunt etiam exhortationem, ut proficiant in melius; magnam nichilominus sumunt consolationem, quia spe futurorum bonorum patienter perferunt aduersa. Unde idem in epistola ad Romanos:  Ut per patientiam et consolationem Scripturarum spem habeamus .

Sequitur: Qui loquitur lingua, semetipsum edificat. De illo dicit, qui, quod loquitur, intelligit. Qui autem prophetat, Ecclesiam edificat. His quoque uerbis ostendit multum quidem distare inter linguam et prophetiam, tantum uidelicet interesse, quantum refert inter salutem unius, et multorum, imo omnium. uerum quia ipse superius gratiam linguarum inter uarietatem donorum annumerauit; ideo condescendens, concedit illis loqui linguis, dicens: uolo autem uos omnes loqui linguis. Et ut hoc minus donum ostenderet, addidit: Magis autem prophetare; quasi diceret: Sic  ad maiora uos prouoco, ut minora non prohibeam.

Sequitur: Nam maior est qui prophetat, quam qui loquitur linguis. Multum quippe erga hunc locum beatus Augustinus laborat. Dicit enim intelligi debere, per linguas, in Scripturis diuinis, occulta atque profunda; lingua uero, membrum corporis denominans, aut significans res aliquas, non tamen efficiens: ergo per membri motum occulte res designantur. Nam multe sunt res, et significationes in Scripturis diuinis, que non idipsum sunt, sed aliud significant. He quoque per linguam designantur; quia ipsa translatiue ponitur. Ergo maior est ille, qui prophetat, hoc est, qui occulta dilucidat atque manifestat, quam qui lingua loquitur, hoc est, qui proferre quidem occulta, sed manifestare  non potest. Sunt namque corporalium imaginationes; sed maior est, qui eas interpretari potest, quam qui uidet: uerbi gratia, uidit Pharao imaginationes , uidit et pincerna, et pistorum princeps; sed Ioseph his omnibus maior. Ille etiam, qui in utraque re uiget, non solum aliis, sed eo maior, qui tantum interpretationem dicit, uelut Daniel, qui in utroque polluit: ipse etenim et sapientibus Babylonis mortis sententiam incurrentibus, quia probati sunt, quod coniecturam dicere nequirent, cum somnium nescirent, ostendit Nabuchodonosor non solum interpretationem, sed somnium, et, quod his maius est, cogitationes. Ait enim: Tu, rex, cogitasti in stratu tuo quid futurum esset post te , etc. Ille etiam, qui, licet  loquatur lingua, tamen interpretari potest, propheta inferior non est; et ideo subiunxit: Nisi forte interpretetur. Se ipsum etiam illis prebuit exemplum, dum subiunxit: Nunc autem, fratres, si uenero ad uos linguis loquens, etc.; quasi diceret - In me discite exemplum, quia, si uenero ad uos ignotis linguis loquens, nichil uobis prodero, nulliusque ero edificationis, nisi aut prophetas uobis exposuero, aut moralia docuero, aut aliqua occulta reuelauero. Et hoc est quod dicit: Nisi loquar aut in reuelatione, aut scientia, etc. Sed hec omnia ad unum profectum referuntur, quoniam ille docet qui intelligit, et ille prophetat qui reuelat mysteria: que ideo agit, quia scientiam habet.

 Postquam se prebuit exemplum, adiunxit et aliud de irrationabilibus ac insensibilibus. Tamen, inquit, que sine anima sunt uocem dantia, etc. Ac si aliis uerbis diceret: Si tibia, aut cithara, aut aliquid tale, non distinctum, sed confusum dederit sonum, nullius erunt utilitatis, quia aures non demulcent audientium. Multo magis uos nullius eritis edificationis, aut utilitatis; nisi ita loquamini, ut intelligamini. Sequitur: Etenim si incertam uocem det tuba, etc. Nota quia incertam dicit, quoniam quidem uariis modis soliti erant homines tubis canere: canebant enim, ut incitarent ad bellum, siue ut mouerent castra, uel figerent: quod monstratur et in libro Leuitico, et Iesu Naue, atque Machabeorum, siue in  initio mensis et solemnitatis; unde Psalmista. Canite, inquit, in initio mensis tuba  , etc. Et est sensus: Sicut enim, nisi tuba certam belli det uocem, nemo se preparat ad bellum; sic et uobis loquentibus, nisi ita loquamini, ut intelligamini, nemo se preparat ad spiritale certamen. Et hoc est quod dicit: Ita et uos, etc.

Sequitur: Eritis enim in ere loquentes, id est, quasi uento inflati uocem emittentes. Sequitur: Tam multa, ut puta, genera linguarum, etc. Et est sensus: Si etiam omnibus generibus linguarum loqueremini, nichil prodesset uobis, nisi intelligeremini. Sequitur: Si ergo nesciero uirtutem uocis, etc. uerum est: quia, si ignota qualibet lingua tibi loquatur, et ipse tibi, et tu illi barbarus. Et est sensus: O Corinthii, non  studendum est linguis, ut ignotis linguis loquentes, inuicem barbari uideamini, sed potius caritati, ut in communi intellectu letemini. Quapropter adiunxit: Sic et uos, quoniam emulatores spirituum estis, id est linguarum, ad edificationem Ecclesie querite, ut abundetis, id est, prophetetis; ac si dixisset: Prophetia est abundantia edificationis et utilitatis, non in uarietate linguarum. Quapropter mox sequitur: Et ideo qui loquitur lingua, oret, id est, loquatur ita, ut interpretetur; siue oret, id est, precetur Deum. Sequitur: Nam si orem lingua, id est, loquar, spiritus meus, id est, uox mea loquitur, mens autem mea sine fructu est. De illo loquitur Apostolus, qui hoc, quod sermone profert, non intelligit mente, uelut Latini assolent delectari sono lingue Grece, qui  cum delectati sono, lingua Greca loquuntur, mentes eorum aliene a fructu redduntur. Fuerunt qui dixerunt Apostolum de illo spiritu dixisse, qui in baptismate tribuitur.

Sequitur: Quid ergo est? Orabo spiritu, orabo et mente, etc.: nisi, quod ore loquar, intelligam mente, et quod uoce psallam, cogitabo et corde? Tunc uero quis bene psallit, aut orat, quando uox intentioni concordat. Quapropter, quia Apostolus ostendit remedium, ut mens non sit sine fructu, monetur his uerbis unusquisque, ut dum procumbit ad orandum, siue stat, uel etiam ad psallendum, colligat mentem suam, et non sinat eam per diuersa uagare, quatenus non fructu priuetur.

Sequitur: Ceterum si benedixeris. Benedicitur  quidquid secundum equitatis regulam dicitur; siue benedicis dum precaris, uel rogas, uel certe sanctificas. Ergo si benedicis spiritu, id est uoce, quia alter non intelligit, quis supplet locum idiote, id est, quis orationem, quisue tuas confirmabit preces? Et hoc est quod dicit: Quomodo dicet, amen, super tuam benedictionem? Hoc est, non dicet fiat, quoniam nescit quid dicas. Sequitur: Nam tu quidem bene gratias agis, id est, bene rogas, bene precaris; sed alter non edificatur, qui non intelligit. Sequitur: Gratias ago Deo, etc. Sane notandum quia  poterat idem Apostolus uariis linguis loqui, tam per naturam, ut Hebrea, Syra, Chaldea, atque Greca, quam et aliis per gratiam Spiritus sancti, ut ceteri apostoli, sicut in Actis eorum legitur. Et quia gratia linguarum donum est Spiritus sancti, ut ipse supra ostendit, ideo bene gratias Deo agit.

Sequitur: Sed in Ecclesia uolo quinque uerba sensu meo loqui, etc. Simpliciter locus iste intelligendus est. Illi uero, qui subtiliter discutientes, quinque uerba dicunt quinque Moysi libros significare, dicant necesse est quid decem millia significent. Ergo nos simpliciter per quinque uerba breuem intelligamus orationem; per decem millia, prolixam. Et est sensus: Malo quinque uerba sensu meo, id est, breuem orationem simpliciter et manifeste facere  ad illorum edificationem et salutem, quam decem millia uerborum lingua, id est, occulte facere prolixam. Ubi monentur scholastici predicatores, ut in predicatione non suam querant ostentationem, sed suorum auditorum perfectionem et salutem.

Sequitur: Fratres, nolite pueri effici sensibus, etc. Puer enim imitandus est simplicitate et innocentia, iuxta hoc, quod Dominus in Euangelio ait: Nisi conuersi efficiamini ut paruuli , etc. uerum que sit innocentia paruuli, iam patet; sed hoc sciendum, quia illa est uera simplicitas, quam comitatur prudentia: unde de quodam uiro iusto dictum est: Simplex et rectus ; simplex propter innocentiam, rectus propter prudentiam: nam una sine altera haberi non potest. Et ideo utraque  habenda sunt, ut simplicitas releuetur prudentia, et prudentia temperetur simplicitate. Hinc et Dominus in Euangelio: Estote prudentes sicut serpentes , etc. Et quia puer malitia, non sensu imitandus est, subiunxit: Sensibus autem perfecti estote.

Sequitur: In lege scriptum est: Quoniam in aliis linguis, et aliis labiis loquar , etc. Aliis linguis et labiis loquitur Dominus, iuxta quod per prophetam dicit: Feriam cum domo Isrel et domo Iuda pactum , etc. uidet namque aliquis Iudeus Deum aliis linguis loqui, dum circumcisionem audit nichil prodesse, Sabbatum non obseruari, prohibitos cibos licenter comedi, Neomeniarum, atque Kalendarum, ceterarumque solemnitatum  celebrationes euacuatas, ac diuersi generis sacrificia ad mysteria corporis et sanguinis ipsius transisse. Sed quare aliis linguis locutus est? uidelicet, ut crederent. Quod manifestat, cum dicit: Nec sic exaudiet me, dicit Dominus. Ipse nempe populus spreuit Euangelium, nichilominus contempsit. Itaque lingue in signum sunt, etc. Consuetudo namque fuit in primordio Ecclesie, ut gratia linguarum daretur credentibus, quatenus infideles incitarentur ad fidem. Sed dilatata iam fide, et multiplicatis fidelibus, cessauit ipsa consuetudo. Et ideo  dicit Apostolus: Lingue in signum, etc.; prophetia autem non infidelibus, sed fidelibus. Quibus uerbis ostendit magnam esse distantiam inter linguam, et prophetiam, uidelicet non solum in utilitatem, sed etiam in perpetuitatem. In utilitatem prophetia precellit, quia ille pro infidelibus, hec fidelibus datur; in perpetuitatem, quia ille cessant, hec uero manebit, quandiu peregrinabitur Ecclesia.

Sequitur: Si ergo conueniat uniuersa Ecclesia in unum, etc. Et est sensus: Si omnes in unum conueniatis, et omnes linguis loquamini ignotis, nunquid non dabitis occasionem reprehendendi? Quoniam si intrent idiote, aut infideles, dicent uos insanire et amentes esse. Si autem omnes prophetetis, et intrent idiote, aut infideles, conuincitur ab  omnibus, diiudicatur ab omnibus: uidelicet, conuincitur, et diiudicatur, quia intelligit se intelligi, et manifeste omnia uera esse agnoscit que dicuntur. Sequitur: Et occulta cordis manifesta fiunt. His manifestat uerbis, quia prophetia non est solummodo futura predicere, sed etiam occulta, presentia monstrare: nam, sicut ab oculis nostris rem aliquam tempora futura occultant sic et mentium abscondita, et locorum absentia. Hinc est quod beatus papa Gregorius loquens de generibus prophetie, unum genus esse dicit eiusdem, occulta cordis manifestare; qui etiam ad confirmationem sue narrationis hoc Apostoli assumpsit exemplum. Prophetia est enim, que alibi geruntur, cum non sit presens, ostendere. Sicut de Eliseo legitur, qui alibi positus,  quid alibi seruus eius Giezi gesserit agnouit . Sequitur: Et ita cadens in terram  adorabit Deum; quia nichil audit obscurum, nichil tenebrosum, nichil fucatum, nichilque duplum, nichil etiam uelatum, ceu in idolorum fanis. Idolorum namque sacerdotes solent uelare facies hominum, ut non uideant falsitatem; e contrario Ecclesia, quia nullam habet falsitatem, sed omnem ueritatem, non uelat oculos suos, sed potius rogat ut aperiantur, dicendo: Reuela oculos nostros , etc.

Sequitur: Quid ergo est, fratres? Hoc est, quid dicendum, quid eligendum, quodue accipiendum consilium? Quod consilium uobis sit necessarium, ego ostendam. Cum conuenitis, inquit, unusquisque uestrum psalmum habet, etc. Et est sensus: Qui habet  psalmum laudis, loquatur laudem; qui habet doctrinam exhortationis, exhortationem; et qui Apocalypsin, reuelationem; et qui linguam, et qui interpretationem similiter; et unusquisque gratiam, quam accepit, loquatur, uerumtamen ad singulorum edificationem; unde inquit: Omnia ad edificationem fiant.

At uero, quia gratiam linguarum inter uarietatem donorum annumerat, cum uidisset eos erga hoc donum  , et hoc maius pre ceteris iudicare,  noluit funditus eos ab hoc prohibere, ne forte stimulati deteriores fierent, eo quod crederent dici hoc inuidentia: condescendens concessit illis loqui linguis, cum ait: Siue lingua quis loquitur. Et nota, quam temperate. Secundum duos, inquit, aut multum, tres, et hos non simul, sed per partes. Ideo non omnes concessit, ne darent infidelibus occasionem reprehendendi: ideoque non etiam tres simul, sed potius ut altero loquente, alter taceat, ne forte totum occuparent diem, et non daretur facultas loquendi ad edificationem. Et nota, quia ita hoc concedit, ut adsit qui interpretetur, alioquin, sibi, et soli Deo loquatur. Nota, quia similiter certum numerum ponit de prophetis. Prophete, inquit, duo, aut tres dicant  . Quare non omnes? uidelicet, ut ceteri  interrogent. Et hoc est, quod adiunxit: Ceteri diiudicent: hoc est, si aliquid occultum, aut contrarium uisum fuerit, interrogent.

Sequitur: Quod si alii reuelatum fuerit, etc. Ritum namque, et morem synagoge gentibus insinuat, quibus loquebatur. Synagoge nempe consuetudo erat, ut conuenientes in unum, seniores quidem sederent in cathedris, iuniores uero in scabellis, minimi quoque in pauimento  . Hoc ostendit, cum dicit: Quod si alii reuelatum fuerit, etc. Monet enim, ut taceat prior; quia sicut ipse non omnia comprehendere potest, sic et iste non ab omnibus alienatur. Et quia sepe Deus solet reuelare iuniori quod non reuelat maiori, sequitur: Potestis enim omnes per singulos prophetare; quasi diceret: Omnes habetis  gratiam prophetie. Et spiritus prophetarum prophetis subiecti sunt. Pulchre dicit: Subiecti sunt; quoniam Spiritus sanctus sic omnes replet, ut sibi inuicem omnes subdantur; uerbi gratia, sic te replet, ut per humilitatem subdaris illi, et illum, ut subdatur tibi. Respicit etiam hec sententia ad hoc, quod ait superius: Si reuelatum fuerit iuniori, etc. Unde et mox subiunxit: Non est dissensionis Deus, sed pacis. Non est Deus dissensionis; quia in prophetia non est dissensio, sicut in linguarum uarietate.

Sequitur: Sicut in omnibus Ecclesiis sanctorum doceo. Hec ideo dixit Apostolus, ut et que scripserat arctius eorum cordibus inculcarentur; et, dum ea audirent scribi, que in aliis Ecclesiis docuerat, puderet eos a generalitate fore alienos.

  Mulieres in ecclesia taceant. Ad ceptam intentionem reuertitur. Reprehenderat superius Corinthios, eo quod criniti incederent, et feminas, eo quod absque uelamine. Deinceps, quibusdam insertis, ad ceptam intentionem reuertens, ut quod deerat, suppleret, subiunxit: Mulieres in ecclesia taceant; sicut et lex dicit ibi, ubi legitur: Sub potestate uiri eris, et ipse dominabitur tui , siue ideo, quia auctrix fuit prime transgressionis, siue quia de costa uiri formata est. Unde et Sara loquens  ad Abraham, dominum eum uocat. Sed oritur questio, quare dicat mulieres in ecclesia tacere, cum alibi doceat eas seruare opus pietatis in eadem doctrina. Sed soluitur ita: In Ecclesiis prohibuit; alibi concessit. Et hoc est, quod dicit: Domi uiros suos interrogent. Superfluum uideretur in ecclesiis prohibere, nisi alibi concessisset. Turpe est enim mulieri in ecclesia, etc. Non solum illis, sed etiam uiris. Et si subdite debent esse uiris, multo magis sacerdotibus.

An a uobis uerbum Dei processit? etc. Tumidi namque erant Corinthii, dicentes credulitatem suam magis prodesse apostolis, quam sibimetipsis; quemadmodum si quis habeat rem aliquam uenalem contemptam ab omnibus, emptor extremus pro munere  deputet. Ad hoc respicit, cum dicit: An ex uobis, etc.; quasi diceret: Non solummodo uos credidistis ad meam predicationem, sed etiam, etc. Et iungitur illi loco superiori, ubi legitur: Sicut in omnibus Ecclesiis sanctorum doceo. Et ne doctrina illius, ueluti puri hominis, contemneretur, subiunxit: Si quis uidetur propheta esse, etc.; quasi diceret: Nolite meam doctrinam, ueluti puri hominis, contemnere, sed quasi Dei recipite; quia Domini sunt mandata. Tangit etiam pseudoapostolos, qui non Domini, sed suam docebant. Terret etiam illos, subdendo: Si quis ignorat, ignorabitur; id est, reprobabitur.

Itaque, fratres. Post multas correptiones, fratres eos appellat, ut subleuentur. Aemulamini prophetare, et loqui linguis nolite prohibere. uide quam temperate  loquitur. Ita enim ad prophetiam prouocat, ut loqui linguis non prohibeat. Nos enim soliti sumus dicere: Aemulamini bonum, et prohibete malum; sed Apostolus supra uarietatem linguarum inter cetera dona dinumerat, quod donum maius esse putabant. Noluit illos prohibere, ne ipsi stimulati putarent eum inuidentie causa semetipsos prohibere uelle. Et ideo hoc dicit, quasi diceret: Ita ad maiora prouoco, ut minora non contradicam.

Omnia autem honeste, et secundum, etc. Honeste, sicut ipse docuit; secundum ordinem, sicut ipse fecit. Et si uiderimus aliquem in ecclesia quodlibet operari, possumus uti hoc, id est, omnia honeste, etc.: nam non solum in his que ad Deum attinent, iste ordo seruandus est, sed etiam in his que ad humanam  consuetudinem attinere uidentur.

  Sequitur: Notum uobis facio, fratres, Euangelium, etc. Postquam instruxerat mores, et uitam Corinthiorum, reprehendit et prauas consuetudines corum: in qua hactenus intentione perseuerat. Superius, non longe tamen, reprehendit eos, quia femine eorum, et non uelate incedebant, et non uelate Deum orabant, et quia libere mulieres eorum in ecclesia loquebantur, et quia in unum conuenientes pugnaciter mysteria corporis et sanguinis Domini sumebant. In hac intentione adhuc perseuerat.  Erat etiam apud illos hec praua traditio: Quoniam nonnulli eorum Christum resurrexisse credebant, de aliorum resurrectione dubitabant. Pseudo tamen apostoli Christum resurrexisse negabant, quia et natum non  credebant. Quapropter tractat, et uersatur intentio Apostoli erga manifestationem mandati, et disputat aduersus eos, qui tam Christi, quam aliorum negabant resurrectionem; maxime tamen aduersus eos, qui Christum credebant resurrexisse, de aliorum tamen resurrectione dubitabant. Bonus magister, qui non ueretur ea que docuerat suis replicare discipulis. Hec enim liberalitas non datur, nisi perfectis magistris. Ceterum imperfecti, ac mali, in recordatione eorum, que gesserunt, uel docuerunt, confunduntur. Et nota, quia promiscue  loquitur: quedam conueniunt recedentibus, quedam uero in fide permanentibus. Nam, quod dicit, notum facio, illis qui recesserant; quod ait, in quo statis, illis qui in fide permanserant, conuenit. uerum, ne se excusatos redderent, quasi non accepissent, quia predicauit, subiunxit: Quod et accepistis: et, ne acceptum reiecisse uiderentur, addidit: In quo et statis; subdidit etiam: Per quod et saluamini; hoc est, per quod salutem consequi uos creditis.

Sequitur: Qua ratione predicauerim uobis, etc. Et est sensus: Ea certe uobis predicaui, ut omnium crederetis resurrectionem; et, si tenetis, non frustra credidistis; si autem non retinetis, frustra, inquam, credidistis. Ubi ostendit fructum salutis maxime in  fide contineri resurrectionis. Sequitur: Tradidi enim uobis in primis, etc. Quod uero dicit, in primis, duobus modis potest accipi: uel in primis tradidit, quod in primis accepit; uel quod in primis accepit, non in primis, sed quo ordine uoluit, tradidit. Quod autem dicit, accepi, intelligendum est, uel per reuelationem, uel per prophetiam, uel per legem. Quid illud sit, ostendit: Quia Christus mortuus est, etc. Cum uero dicit: Pro peccatis nostris, ostendit nil ad eum mortem attinuisse, sed nostre redemptionis causa mortuum fuisse. Secundum Scripturas dicit, ut ostendat concordiam Noui et ueteris Testamenti: qui noluit hic suam narrationem confirmare exemplis; quia cupiebat transire ad manifestandam aliorum  resurrectionem; presertim quia de resurrectione Christi non hesitabant: at uero de morte ipsius predixit Isaias: Sicut ouis, inquit, ad occisionem ducetur , etc.; et item: Ipse autem uulneratus est propter iniquitates nostras , etc.; ipse etiam de sepultura eius: Dabit, inquit, impios pro sepultura , etc.; et item. Erit sepulcrum eius gloriosum . De resurrectione autem Oseas: Die, inquit, tertia, resuscitabit nos , etc.

Sequitur: Et quia uisus est Cepne. Nota, quis non dicit primo, ne contrarius euangelistis uideretur.  Sequitur: Et post hec, undecim, quando abfuit Thomas .

Sequitur: Deinde plusquam quingentis fratribus. Notandum, quia hec apparitio non legitur in Euangeliis. Euangeliste quoque decies solummodo narrant eum apparuisse; unde liquido monstratur, quia multis aliis uicibus apparuit quam euangeliste commemorent. Illi ergo eas solum describere curauerunt, quas ad instructionem, et omnium salutem sufficere decreuerunt. Quod ait: simul, utrum undecim, an uiritim uiginti, non satis claret. Sequitur: Ex quibus multi manent; quasi dixisset: Qui interrogati, ueritatem ostendere queunt. Deinde uisus est Iacobo. Reuera non illa est hec apparitio, qua cum aliis eum uiderat, sed singularis. Ipse uero in multis  argumentis se ostendere uoluit; hoc est, uiritim Petro, nunc Iacobo, nunc etiam mulieribus, ac deinde discipulis omnibus, et aliis ceteris, ut quo eius resurrectio manifesta fieret, eo in cordibus credentium nulla dubietas remaneret. Deinde apostolis omnibus. Forte et supra dixerat undecim apostolis: hic septuaginta uult intelligi, quoniam et ipsi missi.

Sequitur: Nouissime autem omnium, etc. Nam, quia dicit nouissime, omnes ille alie apparitiones ante facte credende sunt, siue ante, siue post ascensionem. Nouissime uidelicet; quia post omnes credidit, et quia iam non in terra, sed in celo presidens. Abortiuum dicimus, quod non suo tempore nascitur. Abortiuum se dicit Apostolus; quia non in  presentia Domini credidit, uel certe, quia imperfectum eum, id est mortuum synagoga genuit; siue quia Ecclesia de eius conuersione diffidebat.

Sequitur: uisus est mihi in uia , uisus est in templo. Sequitur: Ego enim sum minimus apostolorum; non merito, inquam, non opere, non gratia, sed tempore. Qui non sum dignus uocari apostolus. Quare? Quia persecutus sum Ecclesiam Dei. Nota, quia, cum non commisisset post baptismum que defleret, ea que ante baptismum commiserat, iam dimissa deflebat. Meminerat, inquam, Domini dicentis per prophetam  : Ego sum, ego sum, qui deleo ut nebulam peccata tua, et peccatorum tuorum non recordabor amplius ; tu  uero memor esto. Ubi solerter attendendum est, quantum nos oporteat ea, que post baptismum commisimus, deflere. Melius est enim ea, que ante baptismum commisimus, deflere, quam ea, que post baptismum commisimus, obliuioni tradere. Hoc magnum malum est, illud uero magnum bonum. Hoc enim agebat Apostolus, quia Domini reminiscebatur sententie, dicentis: Omnis qui se humiliat, exaltabitur . Et, qui se deiiciebat, ut exaltaretur decebat.

 Sequitur: Gratia Dei sum id quod sum; quasi diceret: Multa sunt merita, sed mala: et, quia pro malo redditum est illi bonum, ait: Gratia Dei sum id quod sum; id est, quod sum fidelis, quod Apostolus, quod doctor gentium in fide, et ueritate, non mei est meriti, sed diuine gratie. His uerbis condemnat, et reprimit eorum temeritatem, qui et libero se iactantur arbitrio: at ille, qui diuina commendatur gratia, ne alienus a libero uideatur arbitrio, inquit: Et gratia eius in me uacua non fuit, siue egena. Quare non uacua? Quia meum uelle preuenienti gratie sociaui  . Subiunxit et uerba ad eumdem sensum attinentia: Sed plus omnibus laboraui. In eo namque, quod dicit, plus, monstratur quia maior est illi data occasio laborandi  quam ceteris apostolis, eo quod officium apostolatus accepit in gentibus. Ceteri quippe apostoli, qui officium apostolatus in circumcisionem acceperant, cum Iudei notitiam legis, et prophetarum haberent, et unum Deum esse nossent, facilius poterant cordibus eorum inculcare Deum habere Filium, qui missus a Patre, carnem susceperit, et patiendo genus humanum redemerit; esse etiam et Spiritum sanctum. Huic scilicet prima necessitas incumbebat, ut idola destrueret; deinde unum esse Deum creatorem omnium ostenderet; exinde Filium habere, qui missus etiam a Patre, suscepta carne, patiendo, genus humanum redemerit; esse et Spiritum sanctum: tria uocabula, tresque personas, unum tamen esse Deum. Ac per hoc plus omnibus  laborauit. Quapropter, ne sibi hoc ascribere uideretur, mox addidit: Non autem ego: ubi, cum dicit, non ego, non se ostendit non laborare, sed absque gratia laborare non posse. Unde et mox addidit: Sed gratia Dei mecum. Quibus uerbis ostendit  , quia nec gratia sine libero arbitrio, nec liberum arbitrium sine gratia hominis salutem operatur. Attamen operatur gratia sine libero arbitrio, preueniendo, quemadmodum istum de celo uocando.

Sequitur: Siue enim ego, siue illi, etc. De quibus dicit? De illis uidelicet, quibus se plus dixerat laborare. Quibus uerbis ostendit, quia non sibi minor auctoritas foret in predicatione, sic predicamus, ut omnium, inquam, resurrectionem crederetis. Siue  ego, siue illi, ideo dicit, ut a generali omnium doctrina, et fide puderet eos fore alienos.

Sequitur: Si autem Christus predicatur in uobis, quod resurrexit a mortuis, etc. Egregio uero argumento concludit eos, ut aut utrumque negent; hoc est, ut, si Christum credunt resurrexisse, credant et aliorum resurrectionem; et, si negant aliorum, negent et Christi. Unam namque ex altero confirmat Apostolus. Iste enim syllogismus non est dialecticorum, sed rhetorum, et dicitur imperfectus, quia  constat ex propositione, assumptione et conclusione. Perfectus syllogismus constat ex propositione et conclusione; ut si dicas: Est omnis uirtus utilis? Et respondeas, utilis; et assumas: Est castitas utilis? Et respondeas: Utilis; et post hec concludas: Ergo et castitas uirtus est. Apostolus quoque proposuit, et conclusit, quasi dixisset: Resurrexit Christus? Illi si dicerent, resurrexit, concluderet ipse: Resurgent et ceteri. Et item: Non resurgent alii? Si responderent, non, ille concluderet: Neque Christus resurrexit. Pseudo quippe apostoli negabant Christum resurrexisse; quia et negabant eum natum: qui, ne ab amatoribus humane sapientie despicerentur, qui stultum iudicabant Deum hominem factum, et passum, decipiebant  simplices, et sue partis faciebant. De talibus dicit Ioannes: Qui non confitetur Christum in carne uenisse, hic est antichristus . Et item: Qui negat Filium, nec Patrem habet . Hi etenim, licet aliquos decepissent, et sue partis eos fecissent, erant tamen nonnulli inter eos, qui Christum resurrexisse credebant, de aliorum resurrectione dubitabant. De illis dicit: Quomodo quidam. Non omnes, sed multi tamen erant hoc errore decepti.

Sequitur: Si autem Christus non resurrexit : et, si ita est, inanis est ergo predicatio nostra, etc.: facit enim aduersus illos. Nam quis libenter audiat hoc se negare, et inutile iudicare, quod prius crediderat, et bonum approbauerat?  Et ideo dicit: Inanis est fides uestra, ut cum hoc audirent, confunderentur, et ad pristinam fidem reuerterentur. Ad hoc etiam respicit, quod inferius ait: Adhuc estis in peccatis uestris. Quis enim libenter audiat se esse in peccatis, quorum se ueniam credidit consecutum? Et idcirco dixit: Adhuc estis in peccatis, ut illi non eque ferrent, et confusi ad pristinam fidem reuerterentur. Quapropter dicit: Inuenimur et falsi testes Dei, etc. Non dicit, inimici, quia inimicus dicitur qui contraria sentit, uel minus dicit. Isti falsi esse poterant, quia magna de Deo dixerant, si hoc uerum esset, quod illi dicebant, ac si aliis uerbis dicat: Nos quidem falsi, quia et ipse falsus; quia tertia promisit die resurrecturum, et uobis per aquam baptismatis ueniam daturum: si ita  est, ut dicitis, quia adhuc estis in peccatis. Sequitur: Ergo et qui dormierunt in Christo, perierunt. Ideo hoc dicit, ut sicut non eque ferre potuerunt, dum audierunt se hoc negare, quod prius crediderant; et adhuc esse in peccatis, quorum ueniam se consecutos sperabant; sic non eque ferrent, dum audierint frustratam spem suorum charorum. Quod dicit, dormierunt, duobus modis: uel qui sub hac spe ab hac uita transierunt, uel qui corpora sua sub hac spe martyrio tradiderunt.

Sequitur: Si in hac uita tantum in Christo sperantes essemus, etc. Et est sensus: Non tantum in hac, sed potius sumus in futura sperantes: quoniam Christus et in hac uita suos saluat, et post hanc feliciter  remunerat. Nam si in hac tantum uita sperantes essemus, miserabiliores omnibus essemus hominibus; quoniam pagani saltem hic suis delectationibus fruuntur; nobis uero quid ieiunia, quid oratio, quid uigilie, quid casta uita prodessent? Solent nobis pagani dicere: uos, qui in Christum creditis, quid magis habetis? Huius uite bonis non magis abundatis. Sed magis, inquam, habemus; quia uitam credimus futuram, que incomparabiliter melior est, quam ista.

Postquam eorum confessionem exprobrauit, aggressus est manifestare resurrectionem. Ait enim: Nunc autem Christus resurrexit, primitie dormientium; quia primus ipse ad immortalitatem transiuit; quia etsi alii ante eum resurrexerunt, ad corruptionem  redierunt. Nota, quia per hominem, et mortem dicit et resurrectionem, sed non tamen per eum resurrectio, per quem mors: facit enim primi, et secundi Ade mentionem. Primus Adam suo peccato inuenit mortem; secundus Adam, id est, Christus, sua iustitia resurrectionem. Qui essent hi duo, ostendit, cum subiunxit: Sicut in Adam omnes moriuntur. Ipse quia peccando mortem incurrit, omnes, qui ex eo descendunt, mortem incurrunt et anime, et corporis. Quod uero dicit: Ita et in Christo omnes uiuificabuntur, ne contrarium uideatur, quia non omnes uiuificantur, sic intelligendum est: quia omnes, qui uiuificantur, in Christo uiuificantur.

 Manifesta resurrectione, quia eiusdem uoluit ordinem demonstrare, subiunxit: Unusquisque in suo ordine: qui ordo non malis, sed dabitur in Christo uiuificatis. Primitie Christus, ut supra. Sequitur: Deinde qui sunt Christi: qui sunt, qui in aduentu eius crediderant . Cum dicit: Deinde finis, ostendit quia et resurrectio, atque iudiciam malorum, ad istam uitam pertinebunt. Finis non erit consumptionis, sed consummationis.

Sequitur: Cum tradiderit regnum Deo , et Patri . Sed iste sermo, id est, tradiderit, multos scandalizauit minus intelligentes, qui dixerunt quia, cum tradiderit, desinet regnare. Quod si ita est, ergo et Pater desiit regnare, quia omnia Filio tradidit, sicut ipse dicit:  Omnia mihi tradita sunt a Patre meo . Sed quis non agnoscat quam stultum sit hoc dicere? Ergo tradidit Pater, et non amisit, quia cum Filio possidet; tradet Filius, et non amittet. Quid igitur est tradere? Manifestare, inquam; ut qui prius in suis regnabat per fidem, regnet per apertam manifestationem, et qui prius eum uidebant per speculum et enigmata, tunc facie ad faciem.

Sequitur: Cum euacuauerit omnem principatum, etc. Euacuabit principatum, etc.; quia ostendit unum esse principem, et regem; et omnem principatum, etc., siue in celis, siue in terris, ab illo esse; et non illis, sed in solo isto esse confidendum   . Non defuerunt qui in hoc loco ereas potestates intellexerunt, quas ille euacuabit; quia diabolum cum suis omnibus satellitibus condemnabit, dicendo: Ite, maledicti, etc. Hi uero iam ultra non habebunt potestates principandi in hominibus, et suis uiribus subdendi, et uirtutes: quia non habebunt facultatem uspiam progrediendi, uel uagandi; sed una erit omnium ciuitas.

Sequitur: Oportet autem illum regnare, id est, conuenit, et expedit: donec ponat omnes inimicos sub pedibus eius ; hoc est, uel illos subiiciat fidei, qui sunt eius inimici, ut conuersi fiant amici; id est, omnes, qui predestinati sunt, conuertantur; uel certe omnes contrarios fidei puniat. Sane sciendum, quia donec non pro finito  accipiendum est  . Solet etiam accipi pro coniunctione, ut illud: Sicut oculi ancille  . Potest et hic pro coniunctione accipi. Sequitur: Nouissima autem inimica destruetur mors. Ad ordinem resurrectionis respicit, siue, ut nonnulli dicunt, mors diabolus appellatur: destruetur mors; id est, mortis auctor punietur. Unde est illud: Infernus, et mors missi in stagnum ignis .

Omnia subiecit sub pedibus eius. Omnia, inquam, subiecit, ut ipse ait: Data est mihi omnis potestas , etc.; et Apostolus inquit: In nomine Iesu omne genu flectatur , etc. Attamen sciendum, quia altera creaturarum subiectio est, altera uero Ecclesie: ille quoque Creatoris dominationem sentiendo; hec uero sui  Redemptoris gratia fruendo, et eidem membra capiti inherendo. Sequitur: Cum dicat: Omnia ei subiecta sunt, etc., usque ubi ait: Tunc et ipse Filius subiectus erit illi, qui sibi subiecit omnia. Hic erigit Arius aures, et dicit, quia recte Filius minor Patre dicitur; quoniam et Apostolus dicit fore subiectum. At uero quicunque hac sententia scandalizatus non erit; quia subiectio non semper pro minoratione ponitur, sed aliquando etiam pro caritate. Idem Apostolus dicit: Spiritus prophetarum prophetis subiectus est . Nunquid minoratione? Non; sed caritate. Ille etiam, qui incomparabiliter maior omnibus est, subiectus dicitur parentibus suis ; non, inquam, minoratione, sed caritate. Sic et caritate subiectus est Filius Patri propter  unitatem; quia una est eorum potestas, una est essentia, etc. Sed quia qui Pater est, a nullo est; Filius uero, quia a Patre est, et Deus de Deo, et lumen de lumine: propter hoc dicitur ei subiectus. Alii uero dicunt quod, sicut in membris suis esurire, sitire, et compati dicitur; sic et in eisdem dicitur subiectus. Ecclesia quidem subdita est Deo, sed non ex toto: et, quia membra, et caput unum sunt corpus, cum fuerint omnia membra subiecta, tunc et Filius in eisdem subiectus est Patri. Alii uero  dicunt quod, quemadmodum secundum humanitatem minor Patre dicitur, secundum eamdem subiectus dicatur. Nam neque diuinitas in humanitatem, neque humanitas uersa est in diuinitatem, sed ab ipsa est diuinitate assumpta, quia ipsa humanitas semper manebit. Ideo dicit: Tunc erit igitur Filius Patri propter humanitatem assumptam subiectus; sed quia in dextera eius sedet , non minor eo credendus est.

Sequitur: Ut si Deus omnia in omnibus; hoc est, quantum ad societatem, beatitudinem, immortalitatem, et cetera attinet, ipse erit in omnibus, id est, omnibus: ipse namque totus erit cibus, potus, tota satietas, et quidquid dici potest, quod ad beatitudinem  attineat, totum ipse erit. Ceperat Apostolus loqui de resurrectione, et cepta intentione perseuerans dicit: Alioquin quid facient qui pro mortuis baptizantur? Quibus uerbis apertissime euidentissimam, atque certissimam mortuorum ostendit resurrectionem. Nonnulli enim adeo certi erant de resurrectione, ut si mors aliquos eorum charos occupasset, priusquam baptizarentur, ipsi, timentes ne forte non resurgerent, aut certe male resurgerent, baptizarentur pro eis. Et ideo dicit: Quid facient? Ac si dicat: Si ita est, frustratur eorum spes; unde et in sequentibus, quod et pro illis baptizantur. Notandum sane, quia hoc exemplo non approbabat eorum factum, sed certam ostendit resurrectionem. Alio uero sensu, quod pro mortuis, potest intelligi,  corporibus suis.

Sequitur: Ut quid et nos periclitamur omni hora! Quasi diceret: Si mortui non resurgunt, quare nos quotidie periclitamur? hoc est, diuersas passiones, et persecutiones, et aduersitates patimur? Sed nota, quia non dicit, ut quid nos, sed, ut quid et nos: que particula secernens se, suosque ab illis, ostendit eos, qui pro mortuis baptizabantur, non esse catholicos, nec religiose agere. Illud sciendum, quia multum erat sollicitus Apostolus pro Corinthiorum profectu, atque salute; ex ideo dicit: Quotidie morior per uestram gloriam. Pelagius dicit quia per non semper pro iuramento accipitur: nam cum dicimus, per puerum misi, et similia, non iuramenti est. Augustinus uero dicit quia particula, que apud  Grecos in hoc loco ponitur, pro iuramento accipitur; ut sit sensus: Testor et iuro per uestram gloriam. Quapropter querendum est, cur Apostolus tam in hoc, quam in aliis locis frequenter iuret, cum Dominus dicat non esse iurandum. Sed, quia ille prohibet, hic iurat, monstratur iuramentum non esse malum: attamen nemo eo debeat uti, ne forte per ipsius assiduitatem incurrat periurium: quod ipse Dominus manifestat, dum non dicit quod amplius malum est, sed a malo .

 Sequitur: Quam habeo in Christo Iesu; ac si dicat: Ego quidem per salutem uestram sollicitus sum; uos autem siue uelitis perficere, siue non, ego tamen mei laboris mercedem habeo, gloriam in Christo Iesu repositam. Sequitur: Si, secundum hominem, ad bestias pugnaui Ephesi, etc. Bestiales quippe homines, bestias appellat, qui, cum intelligerent ad predicationem Apostoli templum Diane euertendum, popularem aduersus eum excitauerunt seditionem; siue illos appellat bestias, de quibus dicit Psalmista: Ne tradas bestiis animas confitentium sibi . Bestias uero demones uocat. Anima quoque seuiores  bestias non habet. Nam siue hos, siue illos intelligas, aduersus utrosque pugnabis. Quid enim mirum, si feroces homines  bestias appellat, cum ipse Neronem uocet leonem? Dominus, inquit, eripuit me de manu leonis ; hoc est, Neronis; quoniam bis fuerat ei oblatus. Quod uero ait, secundum hominem, intelligendum est secundum humanum sensum, et estimationem.

Sequitur: Manducemus, et bibamus, etc. Hoc in Isaia legitur . Loquitur propheta his uerbis aduersus Epicureos, qui resurrectionem negabant  . Epicurus namque dixit: Cum mortuus fuero, iam non ero: qui etiam summum bonum esse dixit, homines suis satisfacere desideriis, propter quod et porcus appellatus est. Pseudo quoque apostoli, etsi Christi resurrectionem credebant, ceterorum quippe negabant: et ideo illorum sumens  uocem dicit: Manducemus, et bibamus, etc.; ac si dicat: Si resurrectio mortuorum non est, ergo donec uiuimus, nostris desideriis satisfaciamus. Et ne eorum deciperentur doctrinis, subiunxit: Nolite seduci. Sed quia poterant dicere: Ita nos paruos estimas, ut decipi nos posse credas? ipse addidit: Corrumpunt mores bonos colloquia mala. Quibus uerbis ostendit, quia sepe consortia prauorum hominum, sanctos, et probos mores dissipant; et idcirco uitanda sunt, maxime tamen in primordio fidei, et alicuius religionis, et bonorum operum; quia dona tenera sunt, ceu arbusta, et paries necdum a suo exsiccatus humore, facile quidem possunt euerti.

Sequitur: Euigilate iuste  . uigiliam scilicet, non tam corporis, quam mentis docet. Hoc  enim monet, ut oculos mentis semper apertos habere studeamus, ad euitandas demonum insidias. In quibusdam uero exemplaribus inuenitur: Euigilate, iusti, et sobrii estote, etc. Sed, siue iuste, siue iusti legatur, quam iustitiam commendet attendendum est, utrum diuinam, an humanam. Humana quoque iustitia est aliena non rapere: que iustitia, sicut non condemnat, sic etiam non iustificat. Ergo non hanc, sed diuinam commendat Apostolus, qua  sola homines iustificantur. Illa est, inquam, diuina, que non solum aliena non rapit, sed sua potius largitur. Nota, quia non solum monuit eos iuste uigilare, sed etiam nolle peccare. Sic enim dicit: Nolite peccare. Duobus quidem modis homines peccant: illicita committendo, et iussa non implendo; et quia his modis Corinthii peccabant, monendo dicit: Nolite peccare.

Sequitur: Ignorantiam enim Dei quidam habent. Ad hoc respicit, quod paulo superius dixit: Manducemus et bibamus, etc.: pseudo quoque apostoli ignorantiam Dei habent, quia amissa fide resurrectionis, nichil post hanc uitam esse credebant. Sequitur: Ad uerecundiam  uobis loquor. Illis uero, quia his, qui ignorantiam Dei habent, fidem  accommodauerunt; ideo dicit: Ad uerecundiam, etc.: quatenus audientes uerecundarentur, et confusi ad pristinam fidem reuerterentur. Assumpsit itaque illorum uocem Apostolus, quos ignorantiam Dei habere dixerat, et ait: Sed dicit aliquis: Quomodo resurgent mortui? etc. Hoc etenim solent querere, qui resurrectionem negant. Sequitur: Insipiens, tu quod seminas, etc. Bene nempe eum, qui resurrectionem negat, insipientem uocat, quoniam nichil insipientius quam eum, qui omnia ex nichilo creauit, mortuorum corpora de terre puluere resuscitare posse negare. Illud sane notandum, quia non legalibus, non etiam propheticis aduersus eos utitur exemplis, quoniam erant insipientes, sed de insensibilibus, et irrationabilibus creaturis. Ut enim tu,  quod seminas etc. Quasi diceret: Sicut illud, quod tu seminas, prius moritur, et post uiuificatur, sic et homo. Sequitur: Et quod seminas, non corpus, quod futurum est, seminas, etc. Et est sensus: Sicut tu non corpus, sed nudum granum seminas; et postea cum corpore, hoc est, multiplicate resurgit; sic et nudum corpus in sepulcro ponitur, et postmodum cum multiplicatione resurget, non numerorum, sed meliorationis.

Sequitur: Deus dat illi corpus prout uult, etc. In eo enim, quod ait, uult, siue unicuique seminum, ut uoluit, monstratur; quia non alia ex terra nascuntur, quam que Deus in initio creauit: similiter et non alia corpora, quam que in sepulcris ponuntur, resurgent: quod Iob euidenter ostendit, cum dicit:  Rursus circumdabor pelle mea , etc.

 Sequitur: Non omnis caro, eadem caro, etc. Ac si dicat: Quid mirum, si ex terre puluere mortuorum corpora Deus resuscitat, qui ex una massa, atque impensa, diuersas rerum species creauit, et condidit? Quo in loco reprehendendi sunt philosophi gentilium, qui dicunt se stellarum celi numerum, atque arene maris, et guttarum, ad liquidum comprehendere posse. Hic enim admoniti sunt ut  semetipsos comprehendant, si queant; si autem se comprehendere queunt, ad alia conuertantur. Hi quoque, quia humiliter diuine sapientie se subdere noluerunt, ad uere scientie indagationem peruenire non promeruerunt.

Per uarietatem quoque corporum uaria designantur merita resurgentium. Deus enim, sicut ex una massa, atque impensa diuersas species animalium creauit, sic et unius nature homines resuscitabit: attamen non omnes equalis erunt meriti. Quid enim mirum, si in diuersis naturis uarietas inueniatur, cum in una eademque natura hominum magna sit uarietas, adeo ut unusquisque suo uultu agnoscatur?

Sequitur: Et corpora celestia, et corpora terrestria. Dederat quidem similitudinem de rebus terrenis; dat  et de celestibus. Scilicet per celestia uult intelligi corpora resurgentium, et per terrestria, morientium. Et ideo dicit: Alia celestium gloria, etc. Celestia quidem corpora sunt sol, et luna, et stelle. Unde et mox sequitur dicens: Alia claritas solis, etc. Per uarietatem namque istorum corporum, resurrectionis similiter designatur uarietas. Nam, sicut claritas solis maior quam lune, quam stellarum, sic et uaria erunt resurgentium merita. Et ideo dicit: Sicut stella a stella differt. Illud tamen notandum, quis faciet hanc ueritatem: nunquid uitia? Non, sed uirtutes: quia illud regnum uitia possidere non queunt.

Sequitur: Seminatur in corruptione; quia corpus ad hoc sepelitur, ut corrumpatur: surget in incorruptione;  quia reddetur incorruptum. Sequitur: Seminatur in ignobilitate: quoniam nichil ignobilius quam uermibus scatere, in terra poni, et similia: surget ad gloriam: quia transibit ad immortalitatem. Sequitur: Seminatur in infirmitate; quoniam nichil infirmius, quam sensibus omnibus carere; adeo ut, si moueatur, non sentiat: surget in uirtute; quia per Dei uirtutem resuscitabitur.

Sequitur: Seminatur corpus animale. Animale, animatum intellige: neque enim animale corpus ipsam animam intelligere debemus, sicut et spiritale, non ipsum spiritum. Si autem spiritale corpus spiritus esse intelligeretur, non Dominus diceret discipulis: Palpate, et uidete , etc.: ergo animale corpus, mortale, et spiritale, immortale.  Hunc locum libri Genesis uerba exponunt, quibus dicitur: Spirauit Dominus in faciem hominis spiraculum uite, etc. In anima uiuente  dicit, quia animalis factus est; hoc est, mortalis sic conditus est, ut mori posset, si uellet: qui si non peccasset, quandoque absque mortis carnis corruptione ad gloriam angelorum transisset; sed, quia mortalis ipse factus est, peccando, omnes quos genuit, mortales genuit. Omnes nos animalia simul, et mortalia habemus. Tali etiam corpore uenit ad nos Dominus iehsu, qui celesti corpore potuit uenire, si  uellet; sed, quia redimendi eramus eius passione, mortali corpore ad nos dignatus est uenire: quod, eadem celebrata, tertia die uexit ad immortalitatem.

Sequitur: Si est corpus animale, id est, mortale, et spiritale, id est, immortale. Quia, sicut in Adam omnes moriuntur, sic et in Christo omnes uiuificabuntur. Sequitur: Sicut scriptum est: Factus est primus homo Adam in anima uiuente , etc. Ubi animaduertendum, quia adeo se humiliauit Dominus iehsu, ut non solum fragilitatem nostre carnis suscipere, sed et homo uocari dignatus esset. Sequitur: Sed non prius quod spiritale, etc. Precedit animale, hoc est, mortale: quia prius moritur, postea resurget. Fecerat paulo superius duorum hominum  mentionem, hoc est, primi Ade, et secundi: ut eorumdem distingueret merita subiunxit: Primus homo de terra, terrenus; uidelicet, quia ex terre puluere fuerat creatus: secundus homo de celo, celestis, scilicet, quia non ex admistione maris et femine, sed ex Spiritu sancto, et Maria uirgine fuit conceptus, et natus. Illud tamen sciendum, quia non defuerunt, qui illum non ueram carnem ex Maria sumpsisse, nec uerum humanum corpus habuisse dixerunt  ; propterea quia celestem eum uocat Apostolus. Illi ergo audiant necesse est, quod idem dicit: Qualis celestis, tales et celestes. Illos dicit celestes qui ipsum imitantur, quos non dubium est homines esse: ergo, si isti eum imitando celestes  fiunt, non est contrarium, si et ille celestis dicatur, qui ex Spiritu sancto, et Maria uirgine conceptus fuerat, et natus.

Sequitur: Qualis terrenus, tales et terreni; quia corruptibilis corruptibiles, mortalis mortales, peccator genuit peccatores. Sequitur: Qualis celestis, tales et celestes; quoniam, sicut ipse ex Spiritu sancto, et Maria uirgine conceptus est, et natus; sic etiam per gratiam eiusdem Spiritus, et aquam baptismatis homines spiritales, et celestes efficiuntur. Unde idem Apostolus: Quotquot in Christo baptizati estis , etc. Sequitur: Igitur, sicut imaginem terreni, etc. Quid est hoc, quod dicit? Monet quidem ut, sicut fuimus imitatores primi Ade, moriendo, studeamus esse secundi, resurgendo. Illud  uero notandum, quia quisque, cuius rei cultor est, illius dicitur imaginem portare. Ergo non primi hominis imaginem solummodo, moriendo  , portamus, aut, resurgendo, secundi; sed etiam in moribus. Quapropter illi, qui aut immunditia polluuntur, aut in fastu eriguntur superbie, aut ceterorum uitiorum peste corrumpuntur, imaginem primi hominis portant; illi uero, qui mentis, et corporis puritatem, humilitatem, patientiam, ceterarumque pietatem uirtutum student seruare, secundi hominis imaginem non cessant portare.

Sequitur: Hoc autem dico, fratres. etc. Hic quoque  querendum est, quare dicat carnem, et sanguinem regnum Dei non possidere, cum ipse superius resurrectionem corporum docuerit, et diuersis eam similitudinibus confirmauerit: sibi namque ipsi uidetur esse contrarius. Sed tamen non est. Nam, si alicui contrarium uidetur, nouerit, quia in Scripturis diuinis unus idemque sermo uarias solet habere significationes, ueluti tentatio, et multa alia. Et caro similiter in eisdem Scripturis uariis modis ponitur. Ponitur quidem pro culpa, ut illud: Caro concupiscit aduersus spiritum , etc.; et pro mortalitate, ut illud: Memoratus est quia caro sunt  , etc. Ponitur etiam pro ueritate nature, ut illud: uidebit omnis caro salutare Dei . Sic et in hoc loco caro corruptionem  significat. Possidebit ergo caro regnum Dei per ueritatem nature, sed non possidebit per culpam, et corruptionem. Nemini quidem laborandum est in hoc loco, quia ipse Apostolus exponit, dum subiungit: Neque corruptio incorruptelam.

Sequitur: Ecce mysterium uobis dico. Mysterium Grecus sermo est; Latine dicitur occultum, uel inuisum. Ecce promittit se mysterium dicere, et forte hoc est, quod sequitur: Omnes, inquit, resurgemus, etc. His uerbis ostendit, quia et bonorum simul, et malorum erit resurrectio: sed iustorum solummodo immutatio. Sequitur: In momento, in ictu oculi. Momentum dicitur a motu siderum: est enim breuissima pars hore. His quoque uerbis certissimam, ac uelocissimam monstrauit resurrectionem: neque  enim aliis uerbis potuit eam uelociorem ostendere, quam ut sic cito, uelut est palpebrarum tactus, et in momento celebrari diceret. Quod autem ait, in nouissima tuba, et canet enim, non intelligendum est, quod ipse auctor resurrectionis corporeus sit, aut corpoream uocem emittat; aut certe angelus, qui minister erit resurrectionis, tuba corporea canat; sed talis uox intelligenda est, que a tali creatura emitti possit, hoc est, spiritali, quam omnes quidem mortui audient, et resurgent. Quapropter adiunxit: Et mortui resurgent incorrupti. Ipse quoque distinguens bonos a malis dicit: Et nos immutabimur. Sequitur: Mortale hoc oportet induere immortalitatem, etc. Oportet, id est, conuenit, et expedit, ut quod promisit, adimpleatur.

 Cum autem mortale hoc induerit immortalitatem, usque, absorpta est mors in uictoria. Hoc enim secundum antiquam Septuaginta interpretum translationem in Osee scriptum inuenitur . Apostolus autem credendus est tam hic, quam et in aliis locis exempla, iuxta ueritatem Hebraice bibliothece hoc testimonium posuisse, cum Hieronymus ad integrum didicerit Hebream linguam, et in  eius non inueniatur translatione. Quapropter, ne contrarium hoc uideatur, credendum est posuisse hoc testimonium iuxta translationem Septuaginta interpretum, que iam diffamata erat per totum orbem, ne forte suos scandalizaret auditores. Illud autem sciendum, quia hec uox, qua dicitur, absorpta est mors, triumphatorum erit: cumque diuicta morte, ad immortalitatem transierint, illudendo dicent: Ubi est, mors, uictoria tua? Euacuata est, quia tu, que uincebas in morientibus, uinceris nunc in surgentibus. Ubi est etiam uictoria tua, qua totum genus humanum possidebas, adeo ut etiam Filius Dei ueniens tecum confligeret, et non te declinando, sed potius suscipiendo superaret? Sequitur: Ubi est stimulus tuus, siue aculeus, quo totum  genus humanum uulnerasti, et uenenatum possedisti? Tua namque uictoria temporalis fuit; nostra uero eterna est. Protulit uocem triumphatorum, et eamdem exposuit, cum subiunxit: Stimulus autem mortis peccatum. Non ideo dicitur stimulus mortis peccatum, quod mors fecerit peccatum, sed quod peccatum genuerit mortem: sicut dicitur lignum uite, aut scientie, non quod fecerit uitam, aut scientiam, sed quod per illud seruari possit utraque; sic etiam dicitur poculum uite. Sequitur: uirtus uero peccati lex est; quia quo aliquid lege prohibetur, eo delectabilius habetur. Prolata, et exposita uoce triumphatorum, monet eosdem gratias Deo agere; quia non suis uiribus, sed diuina gratia adiuti mortem uicerunt. Per Iesum Christum dicit;  quia omnis uictoria in ipso constat: ipse namque primus mortem uicit, et suis exemplum uincendi tribuit.

Itaque, fratres mei dilecti. Post multas correctiones, non solum fratres, sed et dilectos appellat, ut saltem hoc remedio subleuati ad pristinam fidem reuerterentur. Sequitur: Stabiles estote immobiles  ; et quia non sufficit in fide stabilem esse, addidit, abundantes: et, quia potest homo in malis abundare, subiunxit: In opere Domini; et, quia non satis est ad tempus in opere Domini abundare, adiunxit, semper. Sequitur: Scientes quod labor uester non sit inanis; ac si diceret: Sicut scio me quoque mei laboris mercedem recepturum, sic et uos scientes estote uestri laboris uos recepturos mercedem,  quoniam labor in Domino inanis esse non potest.

  Sequitur: De collectis autem, que fiunt in sanctis, etc. Collecta est diuersarum opum collectio. Collecte dicebantur, que per singula Sabbata colligebantur, et mittebantur pauperibus, qui erant Ierosolymis: de quibus et in Actibus apostolorum legitur, quia uendebant omnia sua et deferebant  ad pedes apostolorum , et diuidebantur unicuique, prout opus erat. Quibus pretiis consumptis, pauperes ultra quid uenderent, uel unde sustentarentur, non habebant: et ideo decreuerunt sancti apostoli, maxime Paulus et Barnabas, ut per singulas regiones facerent collectas, quas mitterent sanctis, qui erant Ierosolymis: et de ipsis dicit: De collectis autem, que fiunt, hoc est, pro sanctis. Primitiua quoque Ecclesia ad Ierusalem ceperat; unde scriptum est: De Sion exibit lex , etc. Gentiles uero, quia ab eadem doctrina euangelicam fidem, ac sanctarum Scripturarum notitiam acceperant, dignum erat, ut collectas facerent, et eorumdem pauperum inopiam sustentarent. Unde idem alibi: Si spiritalium, inquit,  eorum participes facti sunt gentiles ; et in hac Epistola: Si nos uobis spiritalia seminauimus , etc. Poterat illis esse ordinatio Ecclesiarum Galatie ad salutem; et ideo dicit: Sicut ordinaui, etc. Sed quia minus nota esse poterat, ideo eamdem manifestare curauit. Ait enim: Per unam Sabbati, etc. Unam Sabbati, primum Sabbati uocat, hoc est diem Dominicum; unde in Euangelio: Una Sabbati . Die quoque Dominico monuit fieri collectas, quando ad communem exhortationem, et profectum conueniebant. Decebat, ut eo etiam die conuenirent ad sanctorum pauperum subleuationem. Queri etiam potest, quare non omni die, aut tempore iussit fieri  collectas. Idcirco, quia nouerat quod et magis colligeretur, et minus grauaret per interualla temporum. Sequitur: Unusquisque apud se ponat, hoc est, in secreto thesauri sui recondens. Et quia uoluntarium munus certum est Deo esse acceptum, ideo in eorum posuit arbitrio, dicens: Quod sibi placuerit.

Sequitur: Ut non cum uenero, tunc collecte fiant. Multa quoque erant inter eos corrigenda; et ideo monuit, ut prius colligerentur, ne in illis occupatis, que corrigenda erant, corrigere non posset. Cum autem presens fuero, etc. Nota quia in eorumdem posuit arbitrio, ut, quos ipsi probarent, illos per epistolas mitteret Ierusalem perferre collectas. Quatenus dupliciter grati haberentur, et munerum assignatione,  et epistolarum commendatione.

Sequitur: Quod si dignum fuerit, ut et ego eam, etc. Et est sensus: Si multum collectum fuerit, dignum erit ut et ego eam, quia decet episcopum multa secum deferre, ut multorum inopia sustentetur. Mecum  ibunt, dicit, ut letiores fierent, dum se cum episcopo proficisci debere audirent. Sequitur: ueniam autem ad uos, etc. Notandum, quia non solum aduentum suum promittit, sed et diutinum. Quare ergo diutinum promittit? Ideo, ne forte, dum audirent eum iuxta transisse, et ad eos  non uenisse, stomacharentur, et indignarentur, scandalizati, deteriores redderentur. Et hoc est, quod ait: Nolo uos nunc in transitu uidere; ne forte causa itineris, et non manendi, uideretur ad eos declinasse. Alio uero sensu, dum se Macedoniam pertransire dicit, et apud Corinthios diu manere, latenter illos laudat, et istos reprehendit, ac si dicat: In Macedoniam pertransibo; quia nichil tale est illis, ut causa corrigendi necesse sit morari. Apud uos multa sunt, que corrigenda sunt; et ideo manebo, uel certe hiemabo.

Sequitur: Spero autem me aliquantum temporis manere apud uos, etc. Animaduerte quam caute promiserit illis diutinam sui presentiam; ait enim: Si Dominus permiserit. Sed quare sub tanta cautela?  uidelicet, ut si ad eos uenisset, et diu mansisset, intelligerent diuina dispensatione actum fuisse; si uero non uenisset. similiter diuina dispensatione actum intelligerent, et non Apostolo, sed sibi imputarent. Hec etiam cautela nobis commendatur. Sequitur: Permanebo Ephesi, etc. Quare? Ostium, inquit, apertum est, etc., quasi diceret: Multa corda ardentia, et desiderantia fidem ad suscipiendam euangelicam doctrinam parata sunt.

Sequitur: Sed aduersarii multi. Nam, sicut multi Spiritus sancti gratia incitabantur ad credendum, ita multi demonum instinctu, ad persequendum. Ostium quippe ipse est qui dicit: Ego sum ostium , etc.; et item: Nemo uenit ad Patrem, nisi per me . Quid est ergo, dicere,  ostium mihi apertum est, nisi aliis uerbis dicere. Sinus diuine miserationis laxatus est suscipere credentes? Sequitur: Si uenerit Timotheus, etc. Promisit suum, promisit et Timothei aduentum: ipse enim non erat ibi, quia missus fuerat ad alias Ecclesias; uenturus tamen erat Corinthum. Nam, quia episcopus erat, et magni meriti cooperator, Apostolus, ideo plurimum sollicitus erat pro illo, ne forte aut pseudoapostoli, aut male credentes insidias illi prepararent, et laqueum incideret mortis. Sequitur: Opus enim Domini operatur; ac si diceret: Illum, qui tanti meriti est quanti et ego, et qui coapostolus meus est, dignum est ut honorifice suscipiatis.

Sequitur: Deducite autem illum in pace, etc.;  quasi diceret: Illum, quem cum fratribus omnibus exspecto, et qui tante est auctoritatis, dignum est, ut non solum honorifice suscipiatis, sed ut comitatu ad me deducatis, ut in pace ueniat.

 Sequitur: De Apollo autem, fratres  , notum uobis facio, etc. His namque uerbis ostendit Apostolus se satisfacere uoluisse precibus Corinthiorum. Manifestat etiam, quamuis latenter, quia ipsi petierunt, ut ad eos dirigeret Apollo, quoniam de ipsis erat. Quod uero distulit uenire ad eos, ostendit idem Apostolus non ad se attinere, sed  potius ad ipsum; quatenus hec audientes, quare distulerit ad eos uenire, intelligerent, uidelicet, quod audierit inter eos dissensiones, et scandala; et idcirco hec intelligentes, suos errores corrigerent, suosque etiam mores mutarent, et Timotheum uenientem honorifice susciperent, ut, reuerso eo bona de illis narrante, idem Apollo occasionem eundi ad eos sumeret.

 Sequitur: uigilate. Non tam corporis, quam potius mentis docet uigiliam. Sequitur: State in fide. Hec enim tam illis conuenit qui recesserant, quam his qui in eadem permanserant. Sequitur: uiriliter agite. uiri quoque in sacris Scripturis pro perfectis, mulieres pro inperfectis accipi solent: et ideo dicit, uiriliter, non, more mulierum, eneruiter, ac molliter:  Confortamini, hoc est, in ea fide, ac ipse inuicem consolando corroboramini. Ad hec etiam attinet, quod sequitur: Omnia uestra in caritate fiant; quasi dixisset: Unusquisque non suam solummodo querat salutem, sed fratrum omnium.

 Sequitur: Obsecro autem uos, fratres, nostis domum Stephane, et Fortunati, etc. Hi quoque primitie Achaie dicuntur, quia primi ex ea crediderunt: in ministerium etiam sanctorum si ipsos ordinauerunt, quia suppleta sua, suorumque necessitate, queque habere poterant, pauperibus erogare decreuerant. In eo uero, quod dicit, ut et uos subditi sitis, non tam eos subditos, quam potius imitatores eorum, ut alios subditos habeant, optat. Sequitur: Gaudeo autem in presentia Stephane, etc. Isti enim  id, quod deerat illis, predicando, et in fide confirmando suppleuerunt. Sequitur: Refecerunt enim et meum spiritum, quia quecunque mihi necessaria sunt, subministrauerunt: et uestrum, quoniam uestre caritatis causa hoc egerunt. Sequitur: Cognoscite ergo qui eiusmodi sunt; hoc est, honorate, honorem impendite. Quibus uerbis ostendit, quod hi, qui in Ecclesia maioris studii sunt, uel certe, ut doceant, uel ut sua pauperibus tribuant, maiori honore digni habendi sunt; unde idem alibi: Presbyteri duplici honore digni habeantur , etc.

 Sequitur: Salutant uos omnes Ecclesie Asie. Dignum quippe est, ut specialis Ecclesia a generali suscipiat salutationem. Premissa generali salutatione, subiunxit specialem. Sequitur: Salutant uos multum in Domino Aquila, et Priscilla, etc. Isti enim maritus et uxor intelligendi sunt. Hi etiam Paulo coniuncti erant; et quia magne fidei, magnique erant meriti, ideo salutationem eorum direxit: domesticam illorum ecclesiam eos appellat, qui tam eorumdem doctrinis, quam et alimoniis sustentabantur.

Sequitur: Satutant uos fratres omnes. Dignum certe est, ut ab omnibus fratribus aliis omnibus salutatio dirigatur, id est, salus optetur. Post omnes quoque salutationes, subiunxit et suam, dicens:  Salutatio mea manu Pauli. Quam propria manu confirmat, cum subiunxit: Si quis non amat Dominum Iesum Christum, etc. Quibus uerbis eos percutit, qui amore hominum diuisi, alii Petriani, alii Pauliani dicebantur. Anathema Hebreus sermo est; interpretatur autem perditus, siue alienus. Maran Atha uero, non tam Hebreus, quam Syrus. Sed propter lingue unitatem fieri potest, ut si compositum ex Hebreo, et Syro, et interpretetur: Dominus noster uenit; ut sit sensus: Si quis non amat Dominum, sit anathema, Maran Atha; hoc est, in aduentu illius sit perditus, et a consortio iustorum alienatus. Aduentus quippe eius, sicut erit glorificatio bonorum, ita erit et condemnatio malorum. Et hoc non optantis uoto dicit Apostolus, sed potius Spiritu  predicentis. Sequitur: Gratia Domini Iesu uobiscum. Et est sensus: Hoc opto, ut illa gratia sit uobiscum qua creati estis, quaque etiam redempti.

Sequitur: Charitas mea cum omnibus uobis. Charitas quoque Pauli erat sic aliorum optare salutem, quemadmodum suam  . Et ideo, in Christo Iesu, quasi diceret: Ea caritate uos diligite, qua ego uos diligo; hoc est, ut non solum uestram, sed omnium desideretis salutem. Amen, sermo est confirmationis, quo omnia confirmat superiora.


Finit, Deo gratias.



EPISTOLA SECUNDA AD CORINTHIOS.



ARGUMENTUM.


Beati Pauli apostoli secundam Epistolam ad Corinthios lecturi, scire debemus intentionem illius penetrare nos posse, si nos cum illo peregrinos esse recolamus.  Omnis enim, qui ad celestem patriam tendit, peregrinus est mundo; et quandiu hac uita utitur, quasi in aliena patria commoratur. uerumtamen, quia hec uita ineffabilibus plena est periculis, atque diuersis calamitatibus, idcirco paucorum  est uere, perfecteque Deum nosse, aut diligere: hoc est, perpaucis est preceptum Domini lucidum illuminans oculos ; id est, perpauci sunt, qui ita perfecte Deum cognoscant, ut nec in Dei, nec in proximi dilectione offendant. At tunc hi, quibus est preceptum lucidum illuminans oculos, agnoscunt, quia uniuerse uie Domini misericordia, et ueritas . Quibus? Requirentibus testamentum eius, et testimonia eius 

  Hec quoque Epistola testamentum Dei est, et multa in ea Dei testimonia continentur. Illi ergo quibus est preceptum Domini lucidum illuminans oculos, et qui requirunt testamentum Dei, et testimonia eius, quique etiam suam agnoscunt peregrinationem, huius possunt Apostoli penetrare intentionem, quoniam alibi corpore detinentur, et alibi mente delectantur, quemadmodum ipse Apostolus. Quapropter illi, qui corpore, et mente mundo inherent, impossibile est, ut ipsius Apostoli intentionem penetrare possint.

Sciens autem Apostolus suam, quam ad plebem Corinthiorum corrigendam, propter multos illorum errores, direxerat, profecisse epistolam, parat dirigere secundam ad corroborandum eorum obedientiam.  Ita tamen confortat eorum obedientiam, ut illorum denotet contumaciam, qui adhuc suos prauos actus corrigere noluerant. Illud tamen sciendum, quia hac spe subleuatus est Apostolus, quia audiuit eos maxime ea correxisse que attinent ad ordinem, et dignitatem ecclesiasticam: et ideo non diffidebat, ut paulatim eorum corrigerentur uitia. Nam, quia omnia, que ad ordinem ecclesiasticum attinent, correxerant, spes dabatur apostolis, ut uitia et mores eorum in futuro corrigerentur.

Festinauit etiam hanc illis secundam dirigere Epistolam, quoniam in prima durius fuerunt increpati, nimiumque contristati: quatenus, dum se ab Apostolo diligi audirent, erga bonos actus deuotiores fierent, et in fructu penitentie proficerent, quoniam  uera penitentia est malum deserere, interueniente dolore. Hec tamen maxime causa fuit describendi, ac dirigendi Epistolam; quia doctores eorum pro aliorum peccatis durius fuerant increpati, et multum contristati. Qui etiam ne durius, aut egre ferrent, se ipsum illis proposuit exemplum, quasi dixisset: Non durius, non egre feratis, si pro aliorum peccatis fuistis increpati; cum ego quotidie diuersis periculis, ac morti subiaceam. Qui etiam, ut se ostenderet bona de illis sentire, sic exorsus est, dicens:  Paulus apostolus. Iamiamque securus de eorum conuersione, et emendatione, se quoque Apostolum, non tamen uocatum dicit. Nam quia deuiauerunt, uocatum audierunt: et, quia se correxerunt, solummodo apostoli audiunt  . Is enim,  ut sui apostolatus auctoritatem confirmaret, et ratam eiusdem dignitatem esse monstraret, subiunxit: Per uoluntatem Dei. Nam non omnes, qui apostoli dicuntur, per uoluntatem Dei sunt. Siue ideo, Dei, ut ostenderet se non solum ab homine Christo apostolum factum, sed etiam a Deo. Sic etiam ipse Dei Filius loquitur Iudeis. Omnia, inquit, que placita sunt ei, facio semper . Paulus uero per uoluntatem Dei se uocatum dicit apostolum, quia per omnia uoluntatem Dei implebat. Illi ergo,  qui, cum ad aliquem ecclesiastice dignitatis gradum perueniunt, et per omnia uoluntatem Dei adimplere student, ad eumdem diuina uoluntate uenisse credendi sunt.



[INCIPIT TEXTUS.]

Sequitur: Et Timotheus frater. Animaduertendum, quia se Apostolum, Timotheum fratrem dicit, quoniam ambo serui, ambo apostoli; sed tamen non unius dignitatis. Illud etiam sciendum, quia hic separatim Timotheum nominat; Philippensibus scribens, sibi coniungit, et ambos seruos uocat. Sic enim ait: Paulus et Timotheus serui Christi Iesu. Ideo hec egit Apostolus quia illi in nullo deuiauerant, et propterea tanta auctoritas non erat eis montranda: isti uero, quia, in multis errauerant, multa illis  erat auctoritas demonstranda. Nota etiam, quia cum illo scribit secundam, per quem direxerat primam. Quare hec? uidelicet, ut ostenderet quod, illo narrante, bona de ipsis audierit.

Sequitur: Ecclesie Dei, etc. Corinthus metropolis est Achaie prouincie; et ideo, dum scribit Ecclesie Corinthiorum, scribit et totius prouincie habitatoribus. Propter hec et subiunxit: Cum sanctis omnibus, etc. Attamen illud est animaduertendum, quare Ecclesiam Corinthiorum sanctis omnibus iunxerit; uidelicet, quia audiuit eos profecisse. Alio uero sensu, quod ait, cum sanctis omnibus, potest dictum  de sacerdotibus, quorum primum est inuocare nomen Domini. Nam, ne uiderentur a minus intelligentibus pretermissi, cum fuissent nomine  Ecclesie comprehensi, ideo subiunxit: Cum sanctis omnibus. Similiter Philippensibus scribens, ait: Cum episcopis, et diaconibus. Sequitur: Gratia uobis, etc. Unum est opus Patris, et Filii; propterea dicit: A Deo Patre, et in Domino Iesu Christo.

 Sequitur: Benedictus Deus, etc. Talibus uerbis textum sue Epistole aggressus est ordinare. Ubi notandum, quia more solito mysterium recte fidei monstrare curauit. Loquitur enim de Deo Patre, et donis ipsius, et Domino Iesu Christo, locuturus deinceps de Spiritu sancto, quamuis et in donis ipsius Spiritus sanctus intelligatur. Quod autem dicit: Benedictus Deus, et Pater, etc., duobus modis potest distingui et intelligi. Benedictus Deus, rerum creator omnium, qui est et Pater Domini nostri  Iesu Christi; hoc est, uerbum, quod erat Deus in principio apud Patrem. Sed hoc non ideo dicimus, ut alius sit sermo suscipiens, et alius homo susceptus; sed propter distinctionem nature, nunc excelsus, nunc humilis predicatur. Pater misericordiarum. Nota quia a re ipsa, hoc est, ab ipsa sua intentione inchoat, dicens: Pater misericordiarum, quatenus, dum illi audirent Deum non solum esse rerum omnium creatorem, sed Patrem misericordiarum, subleuarentur, et consolationem caperent.  Animaduerte etiam quia non misericordie Patrem, sed misericordiarum esse dicit, scilicet quia non solum in baptismate peccata remittit, sed etiam in penitudine, et cordis contritione; siue quia non solum peccata dimittit, sed et pristini gradus dignitatem reddit; siue quia non unius, aut paucorum, sed multorum, imo omnium peccatorum est relaxator.

Sequitur: Et Deus totius consolationis. Animaduerte quia, cum Deus totius consolationis dicit, multas uult ostendere tribulationes, quoniam alie sunt, que a malis hominibus, alie uero, que a diabolo inferuntur. Ipse namque, quia ab his omnibus liberat, ideo Deus totius consolationis esse dicitur. Quod mox manifestat, cum subiunxit: Qui  consolatur nos in omni tribulatione nostra. Consolatur quippe suos causa salutis aliorum. Et hoc est, quod ait: Ut possimus et ipsi consolari eos, qui in omni pressura sunt. Sane sciendum quia duo sunt genera tribulationis: unum uidelicet, quod a persecutoribus, et quibuslibet malis hominibus infertur; alterum uero genus, quod ex penitudine nascitur. Hoc quoque non minus illo, quoniam illud cum letitia ferri potest; hoc uero, quantum non nisi cum tristitia habetur; quia, dum homo recordatur suorum peccatorum, pro eis timet puniri. Apostolici quoque uiri, ideo a tribulatione, que a persecutoribus inferebatur, liberabantur, ut aliis afflictis in penitudine consolationem possent subministrare. Et hoc est quod dicit, ut possimus et ipsi consolari  eos, etc.; ac si diceret: Ideo liberamur a persecutoribus, ut uobis afflictis consolationem subministremus, ostendentes quod Deus neminem in se credentium uelit perire.

Sequitur: Quoniam sicut abundant passiones Christi in nobis, etc. Talis est sensus, quasi dixisset: Christus autem in omnibus tribulationibus presens nobis adest, pro cuius amore patimur, opem sue miserationis indulgens, et potenter ab ipsis tribulationibus eruens: nam quot a persecutoribus ingeruntur passiones, tot a Christo administrantur consolationes; unde Psalmista: Secundum multitudinem dolorum , etc. Sequitur: Siue autem tribulamur, pro uestra tribulatione, et salute, etc. Sane notandum, quia generaliter loquitur  Apostolus: et hec locutio generalis est, quia omnibus conuenit apostolis uiris: sed cum dicit, siue tribulamur, pro uestra tribulatione, et salute, subaudiendum, tribulamur. Tribulabantur namque a persecutione, quam patiebantur omnes apostolici uiri, causa salutis suorum auditorum; quia sua eos predicatione ad fidem traxerant: speciale quippe odium hoc erat aduersus eos, quia sua illos doctrina a cultu idolorum abduxerant. Siue exhortamur, pro uestra exhortatione, et salute, subauditur  , exhortamur. Sciendum est namque  quia, sicut causa salutis suorum auditorum tribulabantur, sic et eorum causa salutis ab eisdem tribulationibus eruebantur, et suis reddebantur; quatenus ipsi in fide corroborarentur. Illud sane sciendum, quia sanctorum predicatorum afflictio, tribulatio, ac passio, scandalum poterat esse auditorum; quia, dum suos doctores uidebant ui oppressos, ac diuersis laceratos tormentis, illi quoque, qui infirmi erant in fide, scandalizari poterant; eo quod ipsorum promissionem crederent frustratam: econtra illi qui iam corroborati erant in fide, dum eos pati cernebant, optabant se socios fieri tribulationum ac passionum, ut possent esse consortes consolationis. Et ideo dicit: Spes nostra firma est pro uobis. Et, quasi interrogassent que est spes tua firma pro  nobis, respondet ipse: Scientes quoniam, sicut socii passionum estis, etc.; quasi aliis uerbis dixisset: Adeo firmi sumus de uobis, ut credamus quia non solum de nostris tribulationibus non scandalizabimini, sed potius gaudebitis socios uos fieri passionum, ut possitis esse, et consolationis. Illud sane sciendum, quia hoc non solum illo tempore agebatur, sed et nunc agitur. uerbi gratia: est aliquis in Ecclesia recte credens, recteque uiuens, cui si alique accidant tribulationes, persecutiones, et aduersitates, illi, qui in Ecclesia infirmi sunt, dum hec uident, uitam illius, quam prius uenerationi habebant, despectui ducunt: quod de amicis Iob legitur actum: ipsi enim sancti uixerunt, et Iob sancte uiuere crediderunt, donec percussum eum non uiderunt;  mox uero ut tentatus, percussus, et omnibus est temporalibus bonis nudatus, in increpationem proruperunt, credentes eius bona non uere esse bona, sed simulata. Hec etiam nunc in Ecclesia actitari solent. Quapropter monentur hi, qui infirmi sunt in fide, ut adeo crescant in ea, et corroborentur, quatenus recte credentes possint dicere de illis: Spes nostra firma est pro uobis, etc.

 Nolumus autem uos ignorare, etc. Ceperat Apostolus semetipsum proponere exemplum suis, quia nimium fuerant redarguti, et increpati, et ob hoc contristati: et adhuc in cepta intentione perseuerans, dicit: Nolumus uos ignorare, etc.; quasi diceret: Quare egre ferre debetis, si pro peccatis aliorum estis redarguti, cum ego causa salutis  aliorum diuersis tribulationibus subditus existam? Ut illi audientes erubescerent, non patientes ferre increpationem sui magistri.

Asia. Asiam minorem intelligere debemus. Dicit enim Augustinus: Si ad numerum referas, tertia pars est mundi; si ad magnitudinem, medietas est: iungitur namque, ex occidentali  parte, Macedonie; ex septentrionali, mari Pontico; ex mediana, Aegyptiaco mari; ex orientali, Propontico mari: ac per hoc insula est, diuersas tamen habens prouincias, id est, Bithyniam, Pamphyliam, Lyciam,   , etc.: et dicta est a quadam femina, nomine Asia, que apud antiquos imperium tenuit Orientis, et interpretatur, elata, siue eleuata. Et bene ibi talia patitur Apostolus, quia superbis humilitas ecclesiastice pacis conditur.

Quoniam supra modum grauati sumus, etc. Adeo orta fuerat persecutio aduersus apostolos eo tempore, ut de uita temporali desperarent; et hoc est: Tedet nos uiuere. Sed ipsi in nobis ipsis, etc. Querendum est quale responsum dederat eis mors, uel quale dare potest. Responsum mortis habuerant, quia destituti humano solatio, diuinum solummodo exspectabant. Ut non simus fidentes in nobis. Bene dicit non fidentes esse in semetipsis, quia illi solent liberari, qui in Domino confidentes redduntur.  Sed in Domino, qui suscitat mortuos. Adeo namque orte fuerant persecutiones, ut ereptio ipsorum, resuscitatio diceretur. In quo confisi essent, manifestat subdendo: Qui de tantis periculis eripuit nos, et eruit; id est, non solum de preteritis, sed etiam de presentibus liberauit: et quia etiam de futuris liberat, subiunxit: Quoniam et adhuc eripiet. His uerbis ostendit se adhuc passurum, et diuina gratia eruturum, quomodo manifestat, adiuuantibus etiam uobis. His uerbis ostendit se in labore futurum: nam illis adiutorium necesse est inferre, qui in labore consistunt: qualiter, manifestat, cum dicit: In oratione. Ubi ostenditur, quia multum ualet assidua oratio. Quod non solum hic, sed etiam alibi manifestatur. Legitur enim, quod Petrus oratione  liberatus fuisset de carcere: nam ita dicitur: Et Petrus quidem seruabatur in carcere , etc. In quo facto monentur sublimiores, ut non dedignentur orationibus minorum subleuari, cum iste tante auctoritatis non dedignabatur. Quis enim tante auctoritatis? Nullus.

Ut ex multarum personis facierum, eius  , etc. In quibusdam exemplaribus inuenitur ex multarum personarum facierum; in quibusdam, ex multarum facie; in quibusdam, ex multarum personis. Sed talis est sensus, id est: Ex multorum hominum conuentu, dum a tribulationibus liberamur gratia Dei, et uobismetipsis reddimur, per multos, uel a multis grates referantur Deo. Alio sensu, dum multis causa salutis illorum reddimur, et nostra predicatione ad  fidem trahimus, per multos, uel a multis grates referantur. His uerbis ostendit Apostolus, quia causa salutis illorum liberabantur, quorum etiam causa afficiebantur. Et cum superius dixisset: Adiuuantibus uobis in oratione, et nunc dicit: Per multos gratie agantur, manifestat se uelle, ut, dum illi in tribulatione detinerentur, orarent ut liberarentur, et liberatis, grates Deo referrentur. Ista etiam salutaris regula, que tunc seruabatur, etiam nunc actitari debet. Nam cum predicatores in tribulatione detinentur, debent auditores orare, ut  liberentur, et liberatis gratias Deo referre. Nam omnis infirmitas, aut debilitatio in capite consistit; et, si gaudet unum membrum, congaudent omnia membra.

Nam gloria nostra hec est, id est, testimonium conscientie nostre. Ideo hec dicebat, quia securus de sua conscientia existebat. Non enim causa lucri, aut appetitu humane laudis predicabat, sed officium sui apostolatus implebat.  Et hec uox perfectorum est; unde monentur, ut ita uiuere studeant, ut hec rite dicere possint. Et quid appellasset gloriam suam, incipit manifestare, dicendo: Quod in simplicitate, et sinceritate, etc. Simplicitas enim caret omni duplicitate, et sinceritas omni corruptione. His duabus uirtutibus contrarie sunt due pestes; id  est, duplicitas et corruptio. Et, ut ostenderet quod iste due uirtutes non in sapientia carnali consisterent, ideo subiunxit: Non in sapientia carnali. Sed ubi manifestat, dicens: In gratia Dei. Et his uerbis tangit illum sensum, quem latius in precedenti Epistola exposuerat. Reprehenderat enim pseudoapostolos, qui causa lucri predicabant, et timentes offendere personas, Deum hominem factum, natum et passum negabant. Nolebat enim Apostolus a Corinthiis accipere, ne similis illis uideretur, quorum erat reprehensor, siue, ne libertatem increpandi amitteret; et quod ab aliis Ecclesiis accipiebat, a Corinthiis accipere nolebat. Et ideo dicebat: Abundantius autem ad uos. Et quia ab aliis accipiebat, dicebat: In gratia Dei conuersati sumus; et quia ab istis non, dicebat:  Abundantius ad uos. Nolebat enim accipere, ne daret occasionem accipiendi, siue ne libertatem increpandi amitteret.

Sequitur: Non alia scripsimus uobis  , etc. His uerbis non alia se Apostolus scripsisse significat, quam que ipsi scriptis eius legerant, et factis cognouerant: his namque duobus indiciis uniuscuiusque deuotio, et propositum manifestatur. In quo facto monentur predicatores, ut semper ea doceant, et agere studeant, que ad salutem suorum auditorum sufficiant.

Sequitur: Spero autem quod usque in finem cognoscetis, etc. Hanc scilicet spem ex eorum sumpsit correctione. Audierat enim illos ea maxime correxisse, que ad ecclesiasticum attinent ordinem. Ex  qua correctione, spe assumpta, credebat eos in futuro etiam cetera corrigere. Quapropter ait: Spero quod usque in finem cognoscetis. Potest et ad ipsum referri, quod ait, spero, etc., ut sit sensus: Spero quod in cepto proposito, quem et scriptis, et factis agnouistis, me quoque usque in finem cognoscetis. Sed, si ad illos refertur, prouocat eos his uerbis ad perseuerantie bonum; si autem ad se, et ipse de perseuerantie bono confidit, quoniam bonum opus ceptum nil ualet, nisi compleatur perseuerante fine. Hinc est quod in ueteri Testamento cauda simul, et  caput in sacrificio offerebatur. Caudam simul, et caput in sacrificio offerre, est bonum opus ceptum perseuerante fine complere. Unde et Dominus: Qui perseuerauerit , etc. Quod autem sequitur: Sicut et cognouistis ex parte, si ad suam refertur personam, ideo dicit, quia nullius hominis meritum in hac uita ad integrum quis cognoscere ualet; ad hec etiam respicit, quod ait: In die Domini, etc.; si autem ad Corinthios refertur, ideo ex parte dicit, quia iam multa correxerant.

Sequitur: Quia gloria uestra sumus, etc. Agnito Apostoli affectu, gloriabantur in eo Corinthii, quasi in clarissimo patre, et probatissimo magistro. Ipse quoque, agnita eorum obedientia, gloriabatur in illis, quasi in deuotis filiis, et obedientibus, atque honestis  discipulis. Magistri ergo tunc sunt gloria subditorum, cum tante sunt sanctitatis et meriti, ut ab Ecclesia uenerationi habeantur. Auditores uero tunc gloria sunt magistrorum, cum ita obedientes existunt, ut per singulare obedientie bonum a cunctis uenerentur. Quapropter utrisque necesse est, ut ita uiuere studeant, quatenus sibi inuicem gloria esse queant. Sed quando hec gloria manifestabitur? In die Domini nostri Iesu Christi; id est, in die iudicii. Ibi enim que fuerit omnium predicatorum doctrina, et subditorum obedientia, manifestabitur: Quoniam nichil erit opertum, quod non reueletur , etc.

Sequitur: Et in hac confidentia uolui prius uenire ad uos, etc. Si ad superiora hec sententia respicit,  de spei confidentia dicit; si autem ad inferiora, que sit, idem ostendit. Ut secundam, inquit, gratiam haberetis. Quod uero dicit, secundam, duobus modis potest intelligi. Primam quippe habuerunt in susceptione Epistole, secundam haberent in eius corporali presentia. Epistola eius imago fuit; presentia corporis, ueritas; et ideo qui susceperunt eum in similitudine, susciperent eum in ueritate. Alio modo primam gratiam habuerunt, quoniam prius eum cum gaudio susceperunt, et ad predicationem ipsius crediderunt; secundam gratiam haberent, si denuo corporaliter eum susciperent. Quam ipse ostendit, cum dispositionem suam eisdem manifestare incipit: Et per uos, inquit, transire in Macedoniam, etc. Magne namque dignitatis, meriti, ac gratie esse  predicarentur, si toties, et tandiu Apostoli presentia perfruerentur.

Sequitur: Cum hec ergo uoluissem, nunquid leuitate usus sum? Animaduertendum est, quia Apostolus promiserat se uenturum ad eos; sed quia non uenit, ne uideretur in malum mendacii incurrisse, incipit leuitatis uitium tergere, et ideo dicit: Nunquid leuitate usus sum? Subauditur non: quasi dixisset aliis uerbis: Ille, qui non implet quod promittit,  leuitate uti uidetur; sed ego usus non sum leuitate, quia utilitatem preposui uoluntati. Nam quare ad eos non uenerit, quanquam latenter, ostendit tamen, quod non ad se, sed ad illos attinuerit.

Sequitur: Aut que cogito, secundum carnem cogito? Non. Et est sensus: Ille secundum carnem cogitando, quod promisit, non implet, qui aut alicuius persone ueneratione, aut lucri terreni, aut cuiuslibet uanitatis, uel leuitatis causa differt implere quod promisit: spiritalis econtra. spiritaliter cogitando, non implet quod promisit, quia profundius aliquid de salute anime intelligit; et ideo utilitatem uoluntati preponit. Nam carnale est, uoluntatem utilitati, spiritale uero, utilitatem uoluntati preponere. Quapropter intelligens Apostolus magis  ad eorum attinere salutem, si non ueniret ad ipsos, ideo distulit uenire.

Sequitur: Ut sit apud me EST, et NON? Subauditur, non. Et est sensus: Apud illos est est, et non, qui, quod manifestandum est non manifestant, et qui uoluntatem utilitati preponunt. Apud me uero non est est, et non; quia nulla falsitas, nulla mutabilitas; et quia non sumus uobis mentiti. Beatus papa Gregorius de hoc loco taliter loquitur, quasi dixisset: Apud me non est est et non; hoc est, aura mutabilitatis non moueor, quia leuitatis uitio non succumbo.

Sequitur: Fidelis Deus. Fidelis, inquam, quia non est apud eum est et non. Nota quia, dum dicit fidelem, uult ostendere se, suosque similes esse fideles:  ac si dicat: Si ille fidelis, ergo fideles et nos, per quos ipse loquitur. Et ideo subiungit: Quia sermo noster, qui fit  apud uos, etc. Quibus uerbis suam doctrinam ostendit esse ueram; quia doctrina Apostoli, doctrina est Domini.

Sequitur: Dei enim Filius Dominus iehsu Christus, qui in uobis predicatus est, etc. Primum in hoc loco querendum est quis sit iste Siluanus, uel cur sit Timotheo prepositus. Siluanus enim ipse est, qui et Sileas  , quique in Actibus apostolorum frequenter commemoratur: de quo etiam legitur, quia de Ierosolymis directus est an apostolis Antiochiam cum epistolis , propter diuersitatem ciborum, et ut legalia onera a ceruicibus auferret credentium. Nam, sicut Saulus indicat  Paulum, sic et Siluanus Sileam. Hi quoque uiri non solum Corinthiis, sed et Thessalonicensibus predicauerunt. Sed querit forte aliquis: Quare tam in hac, quam et in illa Epistola Siluanus preponitur Timotheo? Nouerit ille, qui hoc querit, quia ideo forte preponitur, quoniam prius Apostolo, et eius predicationi inhesit, et prius factus est particeps eius tribulationis: quod et liber Actorum apostolorum manifestat. Legitur enim, quia, cum susceptum  officium uoluisset peragere, assumpsit Sileam secum . Post hec legitur, quia, cum peragrassent Syriam , et Ciliciam confirmantes Ecclesias, uenerunt Derben, etc. Timotheus uero, quanquam ab Apostolo sit ordinatus episcopus, et multum ab eo laudetur, merito tamen supponitur. Iste etiam ordo seruatur in Ecclesia; quoniam episcopi iuxta suum ordinem sedes habent.

Christus igitur Dei Filius non habet est, et non, quoniam nulla est in illo falsitas, nulla etiam mutabilitas, sicut scriptum est: Apud quem non est transmutatio , etc. Sed EST in illo fuit; id est, quia manet in eo inconuulsa ueritas, et incommutabilis bonitas. Unde et ad Moysen dicit: Ego sum qui sum , etc. Illi quippe ueraciter  est esse, cui non aliter, aut dissimiliter est esse, sed hoc illi est esse, qui est; creature uero, quia non a se habent esse, ab illo accipiunt, ut pro modulo suo esse possint. Illi ergo, cui non est aliter, aut dissimiliter esse, sed id est illi esse, quod est, non aliud est contrarium, nisi illud, quod non est. Quocirca, sicut omne bonum ab illo est, ita et omne, quod naturaliter est, ab illo est; ergo et omne bonum ab illo. Item: Omnis igitur creatura bona, et omne bonum a Deo; ergo et omnis creatura ab illo est. Itaque notandum est quia, quantum ad dignitatem, et libertatem doctorum attinet, non debet illis esse est et non, sed est in illis esse debet: hoc est, quia non uoluntatem utilitati, sed utilitatem debent preponere uoluntati. Dei enim  Filius Dominus iehsu Christus non habet est et non; quia non aliud uult, nisi quod utile est, et utile eius non est coactum, ueluti hominis: nec est etiam aliquid aduersus eum ambiguum, sicut apud homines. Et ideo subiungit Apostolus, dicens: Quotquot enim promissiones Dei sunt in illo EST, etc. Talis est sensus, quasi dixisset: Omnis ueritas Christus est, et ideo per ipsum amen Deo, quia per ipsum omnis ueritas: nam amen ueritas interpretatur: que ueritas per Christum est manifestata, et ab apostolis predicata, et diuersis signis, et miraculis est confirmata. Quod omne, quod Christus promisit uerum sit, et impleatur, huius sententie conclusio talis esse potest, quasi dixisset: Omnium promissionum ueritas Christus est, que per nos predicatur, et impletio  sequitur. Pulchre quidem subiungit: Ad gloriam Dei  ; quoniam multum ad gloriam Dei attinet, si omnia ab illo, et per illum, et in illo esse noscuntur, et intelliguntur.

Sequitur: Qui autem confirmat nos uobiscum, Dominus Christus  , subauditur, est: iste enim Hebreus erat, et gentibus loquebatur. Ergo talis est sensus: Dominus Christus est, qui nos et uos in ea fide, que patribus est promissa, confirmat. Quia ipse est pax nostra, qui fecit utraque unum , et duos parietes ex diuiso uenientes in una  sui fide consociauit, in uno homine, faciens pacem his, qui longe sunt, et his qui prope .

Sequitur: Et qui unxit nos Deus. Unxit nos, inquam, celestibus, et spiritalibus donis, et carismatibus, ut essemus genus electum, regale sacerdotium , secundum quod ait Petrus apostolus. Illi namque, qui in ueteri Testamento ungebantur, fidelium gerebant figuram. Sequitur: Et qui signauit nos. Hoc enim pro magno dixit; id est, specialiter et singulariter pre omnibus creaturis elegit, ac dilexit. Nos uero, quod charum habemus signamus. Nota, quod his uerbis unum ostendit opus Patris, et Filii, quoniam eos Pater dicitur ungere, et signare, quos Filius dicitur confirmare. Ergo, quos confirmat Filius confirmat et Pater;  quia, quos ungit et signat Pater, ungit et signat Filius; et quibus Pater dat Spiritum suum, dat et Filius, quia Patris, et Filii unus Spiritus. Unde idem in Epistola ad Romanos: Si quis Spiritum Christi non habet, hic non est eius . Et hoc notandum, quia, cum de perfectione hominis loqueretur , totius Trinitatis fecit mentionem, quia summa perfectionis in Trinitate consistit.

Sequitur: Et dedit pignus Spiritus, etc. Sane notandum, quia pignus pro re credita, uel promissa datur; et cum res promissa, uel credita redditur, recipitur pignus. Datur etiam pignus pro magnitudine rei credite, uel promisse. Ubi solerter animaduertendum, quantum dabitur electis iam immortalibus, cum tantum eis tribuatur adhuc mortalibus;  hoc est, quanta erit merces et remuneratio regni celestis, cum etiam nunc tanta gratia sancti Spiritus administretur electis. Et hoc sciendum, quia ideo pignus datur, ut certior homo reddatur. Gratia ergo Spiritus sancti ideo tribuitur electis, ut certiores sint de promissione regni celestis.

 Sequitur: Ego autem testem inuoco Deum, etc. Laborauerat Apostolus superius, ut crimen leuitatis a se tergeret, et se immunem a mendacii crimine ostenderet. Iam nunc incipit manifestare quare ad eos non uenerit, cum dicit: Ego autem testem inuoco, etc. Quibus uerbis ostendit quod non penes eum, sed penes illos fuerit, quod ad eos non uenerit. Ostendit etiam, cum dicit: Parcens uobis, quod multi erant incorrecti inter eos, quorum peccata  necdum erant excocta penitudine: quapropter non uenit ad eos, ut illis locum, et tempus penitendi concederet, quatenus cum ueniret, non haberet quod parceret. Nam ut hec arctius eorum mentibus inculcaret, testem Deum in animam suam; id est, super animam, inuocauit. Et bene quidem; quia Dei solum est anime secreta cognoscere, secundum quod scriptum est: Homo uidet in facie Deus autem in corde. Idcirco etiam dicebat, testem Deum inuoco, parcens uobis, quatenus qui digni erant, hoc audientes, non scandalizarentur, eius se  presentia indignos iudicantes; illi uero, qui erant indigni, ita studerent uiuere, quatenus ipsius presentia digni fierent.

Non quia dominamur fidei uestre. His uerbis ostendit Apostolus fidem rem esse uoluntariam, non coactam: nam coacte rei necesse est dominari; uoluntarie uero uel spontanee, ueluti fidei, non est necesse dominationem adhibere; et ideo subiungit: Nam fide statis, quasi diceret: Non est necesse dominationem adhibere, quemadmodum sacerdotes Iudeorum dominationem exercebant in populo: nam fide statis. Non longe, sed adiutores sumus gaudii uestri. Querendum est quare se dicat adiutorem gaudii esse cum superius nimium se dixisset in prima Epistola contristatum. Sed ideo, quia sicut tristitia  est in casu, ita letitia est in correctione, et emendatione, quasi diceret: Quia tristitiam habui in uobis cadentibus, gaudeo uobis resurgentibus, exhortationem adhibendo, et salutaria antidota subministrando. In quo facto monentur predicatores, ut suis studeant resurgentibus adiutores esse, scribendo, exhortando, et salutaria antidota prebendo. Nam fide statis. Hunc enim locum exponit Gregorius, et alteram intentionem Apostoli fuisse manifestat, quasi diceret: In eo quod fide statis, similes uos nobis esse cognoscimus. Obliuiscebatur enim Apostolus prioratus sui auctoritatem; unde se paruulum nominat in sequentibus, dicendo: Tanquam paruuli facti sumus in medio uestri ; et: Nos autem seruos uestros ; quoniam deerat culpa.  Apparente uero culpa, sui prioratus auctoritatem recordatur, dicendo: Quid uultis? In uirga ueniam ad uos , etc. Ubi dicit ipse Gregorius, quia tunc summus locus recte regitur, cum prelatus magis uitiis quam fratribus dominatur. In quo facto monentur prelati, cum culpam parant reprehendere, ita uitia feriant per disciplinam, quatenus per naturam similes se esse cognoscant; nam natura omnes equales genuit, sed quod unus alteri prefertur, culpa fecit. Unde necesse est, ut prelati bonis se similes esse prebeant; malis uero prioratus sui auctoritatem ostendant. Hanc intellexit intentionem Apostoli fuisse: qui sensus inconuulsus a doctoribus est seruandus.

  Statui autem, etc.; id est, deliberaui,  et decreui. His uerbis ostendit apud se quidem eos nolle contristari; sed uelle, ut ipsi tristentur, et corrigantur, quatenus, ipse ueniens, in eis quod reprehenderet non haberet. Si enim ego, contristo uos, etc. Contristauerat enim eos in prima Epistola; nunc dicit: Si ego contristo uos; sed talis est sensus: uos, qui me contristatis, cadendo, poteritis me letificare, resurgendo. Et hoc ipsum scripsi uobis. Scripserat enim in prima Epistola; scribit etiam in secunda. Quare manifestat: Ut non, cum uenero, tristitiam super tristitiam habeam. Tristitiam namque super tristitiam habere est, de quorum tristatur  transgressione, non letari de succedente emendatione: nam non minor tristitia est de non succedente emendatione, quam de trangressione. Quasi diceret: Ego, qui ab extraneis affligor, et tristor, saltem in uobis, ueluti pater in filiis, requiescam. De quibus oportuerat me gaudere. Duobus modis oportuerat me gaudere: de uobis in cepto proposito permanentibus, siue de uobis corrigentibus, et emendantibus. Confidens sum, etc. Duobus modis confidens sum; quia credo uos intelligere, tunc uestrum rectum esse gaudium, si me sentiatis gaudere; siue, confido ita diligi a uobis, ut meum gaudium uestrum esse deputetis.

Nam ex multa tribulatione, etc. His uerbis ostendit quo affectu, et quo amore erga Corinthios detineretur.  Ostendit enim quod nulla angustia, uel tribulatio eum a Corinthiis separare posset. Per multas lacrymas. Quare per multas manifestat, dicens: Ut non contristemini, etc.; quasi diceret: Nolo uos contristare, sed ostendere quam caritatem habeam in uobis, ut in abundantiore sollicitudine, abundantiorem intelligatis caritatem. Et hoc est, quod dicit: Abundantius in uobis.

Si quis autem contristauit, etc. Sed quare dicit se constristatum, et non contristatum? Talis est sensus, quasi diceret: Contristastis me, et non contristastis, quia uobis peccantibus, data est mihi occasio increpandi; quatenus mea increpatione et inuectione meliores efficeremini. Et hoc exponit, cum dicit ex parte; quasi dicat: In tantum me contristastis,  quantum cecidistis, et damnum habuistis. Ut non onerem omnes uos. Due partes erant, una stans, et altera cadens; sed stantibus uidetur Apostolus loqui, quos non onerat; et si illos non onerat, onerat cadentes, ideo, quia quo magis plures de facinore cuiuslibet scandalizantur, eo grauius peccant.

Sufficit illi qui eiusmodi est, etc. A pluribus dicit, quia a multis fuerat increpatus et obiurgatus. Omnes enim uno animo consurrexerant ad eius increpationem et expulsionem: et ideo dicit, sufficit; quasi diceret: Sufficit ad eius correptionem, expulsionem, et confusionem, et emendationem, quia a multis redarguitur, quia tantum quis abhorret suum delictum, quantum alios cognoscit abhorrere

Ita et econtra magis donetis, etc. Quasi diceret:  Sicut omnes uno animo ad eius expulsionem et increpationem surrexistis ita econtra omnes equo animo, uel magis, ad eius receptionem et subleuationem consurgite, ut illud: Nolo mortem peccatoris ; et: Quacunque hora peccator ad me conuersus fuerit , etc. Specialiter enim tunc Apostolus illum preceperat eiici, qui uxorem patris uiolauerat . Sed tamen hec sententia ad omnes attinet, qui tunc expellebantur, et nunc expelluntur. Eiecerat enim illum in prima Epistola: in secunda precipit recipere, quoniam nouerat eum in processu temporis dignum fructum  penitentie fecisse: nam, nisi cognouisset, nequaquam recipere iussisset; nam penitentia que cum dolore fuerit oblata fructu non carebit: quod manifestatur in Dauid et in Achab  . Ne abundantiori tristitia absorbeatur; quasi diceret: Suscipite illum, ne forte a limine Ecclesie proiectus dicat: Iam quia proiectus a limine Ecclesie sum, consortio bonorum non fruor, de spe celestium donorum non presumo; quid restat, nisi saltem delectationibus temporalibus fruar? Unde ualde necesse est ut causa proprii delicti fratri condescendamus, ne ille qui ideo fuerat eiectus ut reciperetur, non receptus, ad blasphemiam et ad barathra infidelitatis desperatus trahatur.

Sequitur: Propter quod obsecro, etc. Charitatem  dicit illam qua intellexerat se remissionem consecutum omnium delictorum. Charitatem uero confirmare in illo, est affectum pietatis ostendere, qua et remissionem peccatorum se consecutum agnoscat, et de spe regni celestis presumat. Sequitur: Ideo enim hec scripsi, ut cognoscam experimentum uestrum, etc. His uerbis ostendit quod ipsi iam ceperant esse obedientes: maxime ob hoc, quia ea correxerant que ad cultum fidei et ordinem ecclesiasticum attinebant. Et ideo ascripsit, ut istum reciperent, quatenus probaret si in omnibus obedientes essent, quia illa uera est obedientia, que in nullo precipientis uoluntati resistit.

Sequitur: Si cui aliquid donatis, et rel. Et est sensus: uobis rogantibus ego donaui, debetis et uos  me rogante donare. Sciendum sane quia non tanta prouidentia erat in istis, quanta in Apostolo. Nam ipse, quidquid agebat, spiritaliter agebat, quia Spiritu sancto plenus erat; isti uero intelligebant mox donandum esse quod Apostolus petebat; nam si ille rogantibus illis donauit, multo magis, illo rogante, ipsi debuerant donare. Et hoc sciendum, quia ipse incitauerat eos ut eiicerent illum qui crimen commiserat fornicationis, et ut duri aduersus eum essent, et ideo tam studiose rogabat ut susciperent eum. Et quia illis rogantibus donauit, ideo dicit propter uos. Et ut gratum suum opus ostenderet, dicit, in persona Christi; ubi suum opus Christi esse monstrauit, cuius fungebatur legatione. Unde ipse dicit: Quecunque solueritis super terram , etc. Quare uero donauerit manifestat, dum subiungit: Ne circumueniamur, inquit, a Satana. Sciendum uero quia circumuenitur a Satana uel nimium remissus, uel nimium seuerus. uerbi gratia: sunt nonnulli qui suis auditoribus uolunt uideri lenes, blandi et affabiles et ideo eorum errata non corrigunt; hi tales a Satana circumueniuntur. Sunt item qui nimio legis zelo accensi adeo persequuntur suos, ut ad desperationem pertrahant: et isti a Satana circumueniuntur, id est, decipiuntur, illi quidem falsa pietate, isti nimia crudelitate. Et quia in utraque parte  periculum instat, ualde cauendum est, ut, iuxta Salomonem, neque ad dexteram, neque ad sinistram declinemus .

Sequitur: Non enim ignoramus cogitationes eius. Hunc locum beatus papa Gregorius ita exponit. Dicit enim: He sunt hostis antiqui uersutie, ut per immoderata bona fallat incautos. Nam inde solet in corde alterius malum generare rixe, unde alterum uidet neglectum pietatis fecisse. Quoniam perfecte bonum esse non potest, quod ita agitur, si non attendat quod mali ex altera parte oriatur: nisi forte tale sit illud bonum, quod absque alterius scandalo fieri non possit, et non fecisse peccatum sit. Adducit beatus papa Gregorius illum qui crimen commisit ad testimonium, et intelligit eum iussisse tradere  diabolo, dum precepit Satane tradere. Dicit enim quia magna magisterii arte actum est, ut ille coactus substerneretur in pena, qui sponte substratus est in culpa, et qui auctor fuit malitie in culpa, esset flagellum discipline in pena. Exponit etiam ipse que dicit Apostolus: Si cui donastis, et ego, quasi dixisset: uestris bonis actibus meum bonum coniunxi, quia meum esse uolo, si quid boni erogatis  .

Sequitur: Et ego, si cui donaui, etc., quasi dixisset: uestris bonis meum bonum sociaui, quia propter uos misericordie opus impendi. Et ut ostenderet ubi hec compaginatio fieret, subiungit, in persona Christi. Sed quia poterat aliquis ei dicere: O Apostole, quare te ita humilias, quare te ita subdis,  ut Corinthiorum bona tuis assimiles, et tua illorum? ideo subiunxit: Ne circumueniamur a Satana. Et ut monstraret quam acuto mentis sensu sagaces diaboli insidias penetraret, subiunxit: Non enim ignoramus, etc. Et est sensus: Deo auctore acuti sudes sumus, quia acuto mentis ingenio sagaces diaboli insidias penetramus, ne forte quod bene mens inchoat, ipse in malitie finem conuertat. Hec enim in libris moralibus dicit beatus papa Gregorius, in illo uidelicet loco, ubi legitur: Absorbebit fluuium, et non mirabitur ; et paulo post: In oculis suis capiet eum, et in sudibus suis perforabit nares eius ; ubi per sudes subtilissima uult intelligi sanctorum consilia, et per nares occultas diaboli insidias.

  Sequitur: Cum uenissem autem Troadem, etc.  . Narrat enim Apostolus Corinthiis iter suum, cum dicit, cum uenissem Troadem. Nam quare uenerit, manifestat. Non uidelicet causa uanitatis, sed propter Euangelium Christi. In quo facto monentur predicatores, ut non discurrant causa uanitatis, sed suorum auditorum salutis.

Sequitur: Non habui requiem spiritui meo. Quare non habuerit requiem manifestat: eo quod non inuenerim Titum, etc. Sicut quibusdam placet, requiem non habuit, quia cum direxisset Titum Corinthum,  plurimum sollicitus erat pro eo: quoniam ignorabat utrum prospera de Corinthiis, an aduersa nuntiaret. Quod autem dicit: Et ostium mihi apertum est, talis est sensus, quasi dixisset multorum hominum corda parata erant ad credendum; nam per ostium fides designatur: unde Ioannes in Apocalypsi: uidi ostium apertum in celo . Per celum Ecclesia, per ostium fides designatur. Troade enim multi erant parati ad credendum, sed plures erant qui credentium emulatione Apostolo resistebant; et ideo requiem non habuit, quia utrumque negotium ferre non ualuit, hoc est, et non credentibus resistere, et credentes in fide confirmare. Quapropter ualefaciens credentibus, relictis Troadensibus, siue Troianis, profectus est in Macedoniam, quia inde  uenturus erat Titus, et ipsa propinquior erat Corintho. Nam quod tale fuerit eius iter, liber Actorum apostolorum manifestat. Dicit enim quia, cum peragrassent Mysiam, uenerunt Troadem, etc. . Macedonia namque regio fuit Alexandri magni Philippi filii, que plena fertur esse uenis auri et argenti; fertur et in ea esse mons Olympus, cuius summitatem nec uenti nec pluuie pulsant.

Sequitur: Deo autem gratias. Dixerat se multa quidem perpessum, et nunc gratias Deo agit. In quo facto nos monemur, ut de omnibus tam aduersis quam prosperis gratias Deo agamus. Egit enim gratias Deo, ut illos ad imitationem sui prouocaret, uel ut eos ad prelia armaret. Sequitur: Qui semper triumphat nos in Christo Iesu. Deo quippe Apostolos  in Christo triumphare est, uidelicet in fide Christi uictores reddere. Nam ipsi quidem non solum tropeum, sed et triumphum in fide Christi acceperunt. Sane sciendum quia apud antiquos magna distantia erat inter tropeum et triumphum. Nam tropeum Greco uerbo dicitur ab insectatione, triumphus uero, ab exsultatione; unde et triumphus dicitur exsultatio, et triumphantes  exsultantes. Si autem sermo Latinus est triumphus, ut quibusdam placet, ergo a tribus generibus laudum dicitur, quoniam hi qui inimicos non solum fugabant, sed etiam interimebant, laudabantur tam a ducibus quam a consulibus, necnon et a plebe: qui etiam palmam auream accipiebant, quia plenam uictoriam habebant; illi autem qui tropeum, hoc est, semiplenam uictotoriam  habebant, coronam auream accipiebant.

Sequitur: Et odorem notitie sue manifestat in omni loco. Odorem quidem famam nominis Christi appellat, que pulchre per odorem designatur; nam res inuisa odore dignoscitur: sic et fama nominis Christi inuisibiliter ad aures peruenit credentium, et Deus, qui erat inuisibilis, per inuisibilem agnitus est predicationem. Iste nempe odor per Christum est manifestatus, et per epistolam predicatus: Unde ipse Deus Deo, Dominus Domino, et Filius dicit Patri: Sicut misisti me in mundum, et ego misi eos in mundum . Hoc etiam signis et prodigiis  est confirmatum, quia Deus inuisibilis propter signa et prodigia, ad predicationem eorum inuisibiliter credebatur. Et hoc sciendum, quia consuetudinem legis seruat Apostolus: nam quidquid in lege deuota mente offerebatur, in odorem suauissimum Domino adolebatur. Similiter et fama nominis Dei, que a Christo est manifestata, quasi odor suauissimus per Apostolos longe lateque in mundo aspergebatur et respirabat. Sequitur: Quia Christi bonus odor sumus Deo, etc. Ille, qui bene de Christo asserit et sentit, Christi bonus odor est, tam his qui salui fiunt, quam et his qui pereunt; qui uero mala de ipso male sentit, uel asserit, malus odor est, tam credentibus quam et non credentibus: credentibus, quia male credunt; non credentibus, quia non credendum  esse intelligunt. Beatus uero Augustinus dicit quia ceperat Apostolus manifestare iter suum Corinthiis; deinde ostendit eis se multa perpessum; deinde gratias agit Deo, maxime ob hoc, quia talis inuentus est, ut ipse triumpharet eum in Christo; et post hoc dicit odorem notitie Dei per se manifestari in omni loco. Ubi querendum quis sit iste triumphus, uel quis sit iste odor. Iste quidem triumphus, siue odor, uictoria martyrum est, et cruoris effusio, et ipsorum constantia, quam dum infideles uidebant, occasionem dicendi accipiebant; nisi uerum esset Euangelium Christi, nequaquam tam constantes essent in martyrio, neque tantorum hominum sanguis effunderetur, neque tam hilariter diuersa tormenta paterentur. Ac per hoc occasionem credendi accipiebant,  maxime ob hoc, quia eorum confessio non erat delicata, non deliciis affluens, sed in fame, et siti, et reliquis. Sicque etiam odor notitie Dei per mundum respirabat.

uerum quia poterat quis apostolis obiicere, dicens: Quare, si uos bonus odor estis in omni loco, non omnes credunt? Ille uero sciens hoc sibi obiici posse, ipse sibi obiecit, et exposuit, dicens: Aliis quidem odor mortis in mortem, etc.; quasi dixisset: O Corinthii, nos, qui semper bonus odor sumus, aliis tamen odor mortis in mortem, aliis autem sumus odor uite in uitam. Quoniam quidem liberum hominibus datum est arbitrium, ut bonum non esset coactum, sed uoluntarium; quod nisi esset, non, inquam, foret  uel unde boni premiis remunerarentur  sempiternis, uel mali penis plecterentur eternis. Et iterum: Nos, qui semper bonus odor sumus, pro uitio non suscipientium, odor mortis in mortem, pro uirtute nempe suscipientium, sumus odor uite in uitam; mortem uero, et uitam, non illam, qua communiter morimur et uiuimus cum iumentis, et pecoribus, sed illam mortem, de qua scriptum est: Anima, que peccauerit , etc.; et uitam illam, de qua idem Apostolus: Cum Christus, inquit, apparuerit uita nostra , intelligere debemus. Quid enim mirum, si de apostolis dicitur, quod aliis sint odor mortis in mortem,  etc., cum et de Christo scriptum sit: Positus est hic in ruinam? etc.  Quid etiam mirum si de apostolis dicatur, et Christo, cum hoc de sole intelligere possimus? Sol quippe radios suos diffundit per omnia; illuminat scilicet tam munda quam et immunda; lucet tam odoriferis floribus quam et stercoribus: uerumtamen radii ipsius non coinquinantur. Sic et Christus, qui mutari non potest, etc.: is natura mutari non ualet; non credentibus est in ruinam; credentibus uero, in resurrectionem. Sic etiam apostoli, qui eius uice funguntur; aliis, sicut dicit Apostolus: Sumus odor mortis in mortem, aliis odor uite in uitam. Quasi iterum dixisset ipse: O Corinthii, non paruipendatis; si aliis sumus odor mortis in mortem, etc.;  quoniam, nisi nos predicaremus, nec uita obedientie bonos, neque mors inobedientie sequeretur malos. Illud sane sciendum, quia ipse sonus euangelice predicationis suscipientibus odor uite est; quia, dum eum suscipiunt, per ipsum ad uitam transeunt: non suscipientibus autem odor est pestis; quia, ceu homines per pestem transeunt ad mortem, sic et illi, qui auditum uerbi Dei non suscipiunt, mortem sibi generant, et ad eam transeunt. Unde Dominus per Ezechielem: Si annuntiaueris, inquit, impio peccata ipsius, etc. 

Sequitur: Et ad hec quis tam idoneus? Hoc est, quis ita idoneus, ut odorem notitie Dei manifestet, quemadmodum nos? Non, inquam, pseudoapostoli, quibus fidem accommodastis. Aliter: Quis  tam idoneus ad hec? Id est, quis tante est prudentie, aut intelligentie, ut possit manifestare quare ad nostram predicationem alii credant, alii non; alii uelint, et possint; alii nec uelint, nec possint? O homo, tu quis es, qui respondeas Deo?

Sequitur: Non sumus sicut plurimi adulterantes uerbum Dei. In hoc loco tangit pseudoapostolos, qui uerbum Dei adulterabant: ipsi namque, derelicto uerbi Dei sensu, secundum humanum sensum predicabant: uel certe in ipso uerbo Dei aliter, quam erat, sentiebant. Adeo quippe amatores erant Iudaice secte, ut male de Christo sentirent; et ideo minus notos  ostendit. Item qui adulter est, in coitu non prolem requirit, sed uoluptatem diligit:  ergo illi adulterant uerbum Dei, qui in ipso non boni operis fructus sed humane laudis requirunt fetus. Item adulterare uerbum Dei est, non Dei laudes, sed sue sapientie ostentationem querere.

Sequitur: Sed ex sinceritate; hoc est ex simplicitate et cordis puritate. Ex sinceritate et simplicitate uerbum Dei loqui est, hoc, quod loquitur, a Deo se habere intelligere. Coram Deo loqui est, dum loquitur, diuinam presentiam sue menti preferre. Sed quia sunt qui, licet a Deo intelligant habere  quod loquuntur, uerumtamen humanos fauores diuine presentie preferunt; ideo non solum dixit: Ex Deo, sed etiam addidit: Coram Deo. Illud etiam notandum, quia in fine huius capituli totius Trinitatis fit mentio: ex Deo, sancti Spiritus; coram Deo, Patris; in Christo, Filii.

 . Incipimus iterum, etc. Dixerat superius: Deo autem gratias, qui semper triumphauit nos, et cetera, que sequuntur, usque ubi dicit: Non sumus adulterantes uerbum Dei. Statim subiunxit: Incipimus iterum, etc. Magna dixerat superius, et tale aliquid, ut extolli uideretur: et ideo dicit: Incipimus iterum, ne extolli uideretur, quasi diceret: Non ideo nosmetipsos uobis laudamus, ut commendari a uobis uelimus, sed ut a falsorum doctrina  subtrahamini. Sed quare dicit, iterum? Quia ea intentione multa dixerat in prima Epistola, id est non sum liber; aut, solus ego, et Barnabas, etc. Et ideo dicit, iterum, quasi diceret: Non causa nostre laudis nostram auctoritatem ostendimus, sed uestre salutis, ut pseudoapostoli, quibus fidem accommodastis, nullius auctoritatis esse ostendantur, et illos relinquatis, et me sequamini. Nonnulli interrogatiue uolunt hunc locum esse pronuntiandum, quod dicit, incipimus  , etc. Maxime ob hoc, quia subiunxit Apostolus: Aut nunquid egemus, sicut quidam, etc., ac si diceret: Non egemus. Illi enim, quos gratia, fama, seu familiaritas commendat, non egent aliorum epistolis commendari; econtrario, quos nil tale commendat, egent. Apostoli enim, quia  gratia, patratione miraculorum, uirtute signorum, sinceritate predicationis commendabantur, non egebant commendatione; econtra pseudoapostoli, qui his omnibus carebant, commendatione egebant. De talibus dicit Dominus: ue uobis, Scribe et Pharisei, qui deuoratis domos uiduarum , etc. Sunt etiam nonnulli presbyteri, episcopi in Ecclesia consistentes, quos neque fama, neque doctrina commendat: et ideo alterius laude egent, quatenus commendentur. Ad uos, aut ex uobis. Ad uos dicit, quia aliorum epistolis Corinthiis commendabantur: ex uobis, quia ab ipsis aliis. Et his uerbis ostenditur quia illi huc illuc discurrebant, quatenus non solum substantias, sed etiam salutem auferrent; apostoli uero non solum substantias non tollebant, sed  etiam salutem afferebant.

Epistola nostra uos estis, etc. Epistola enim signum est salutis. Corinthii namque Epistola erant in cordibus apostolorum, quia iugis erat memoria eorum in ipsis, et indesinenter eorum salutem optabant; unde in prima Epistola: Signaculum mei apostolatus uos estis . Et bene illi dicuntur esse Epistola, quorum iugis est memoria in cordibus aliorum, qui etiam indesinenter eorum optant salutem. Que scitur, et legitur, etc. Ab omnibus hominibus bene dicit, quia omnibus notum erat, quod illis  predicantibus credidissent. Siue, Epistola Christi uos estis ministrata a nobis, quia nobis predicantibus credidistis, et Spiritum sanctum percepistis: non atramento, sed Spiritu Dei uiui. Illa enim res, que destruitur, et obliteratur, atramento dicitur commendari: illa uero que manet, Spiritu Dei uiui. Fides enim, quia perpetua est, et ea, que ab apostolis promittebantur, Spiritu Dei commendantur; doctrina uero pseudoapostolorum, quia transitoria, atramento. His enim uerbis distantiam facit uerorum et falsorum predicatorum legis, et gratie. Non in tabulis lapideis. His enim uerbis notat Apostolus legem. uetus namque lex in tabulis lapideis scripta fuit, quarum fractio abolitionem littere legis significabat. Et bene in tali elemento, quia illi in  duritia cordis erant mansuri. Sed nunquid lex hoc uoluit? Non. Sed quia futurum erat, portendebatur. Sed in tabulis cordis carnalibus. Tabulas carnales appellat tabulas cordis. Et bene; quia caro sentit, cor discernit. Per has ergo tabulas significabatur meritum, et dignitas illorum, qui in Christum erant credituri. Nam distantia erat inter hoc et illud. Illis namque extrinsecus data est lex, ut terrificaret; istis intrinsecus, ut iustificaret. Et illi, uolendo, nolendo, sub lege erant, ne punirentur; isti sponte sub lege, ut iustificentur. Et, sicut duritia cordis illorum nomine lapidis significatur hic, ita in sequentibus, nomine uelaminis, cecitas cordis ipsorum. Et tantum distat inter istius legis predicatores, et illius, quantum inter ipsa duo Testamenta. Unde  in sequentibus dicit Apostolus magis mysterium predicasse, maiorem etiam Moyse gloriam habere.

Sequitur: Fiduciam autem talem habemus, etc. Qualem fiduciam haberet ad Deum per Christum ostendit, cum subiunxit: Non quod sufficientes simus cogitare aliquid, etc. Sane sciendum, quia secundum hanc presentis temporis dispositionem, nisi a Deo regamur, subsistere non possumus, multo minus saluari: et si boni aliquid nequimus cogitare, multo minus operari, presertim cum ipse dicat: Sine me nichil potestis facere . Si uero nulla nobis inesse potest facultas alicuius bone cogitationis, multo minus alicuius rei perfectionis. Quod uero dicit: Non quod sufficientes simus, etc., talis est  sensus, quasi dixisset: Nos pauci, et idiote ad fidem mundum conuertere, ac trahere non poteramus, nisi illo iuuante. Illud etiam animaduertendum, quia uerba premisit humilitatis, eo quod esset magna dicturus. Nam, quia magna dixit, et dicturus erat, ne uideretur extolli, et propriam querere gloriam, ut elationis crimen tergeret, premisit humiliter: fiduciam, inquit, talem habemus, etc. Quod autem dicit: Sufficientia nostra a Deo est, hoc est, omnis nostra facultas ab illo est, qui et idoneos nos fecit ministros Noui Testamenti: dum enim se suosque similes dicit idoneos, notat pseudoapostolos; quoniam  nonnulli eorum adeo erant amatores Iudaice secte, ut legem carnaliter seruandam docerent. Et est sensus. Noui Testamenti sumus ministri, non ueteris, sicut Moyses, aut ipsi sunt, qui legem carnaliter docent seruare. Ideoque addidit: Non littere, sed spiritus, id est, non legis littere, sed spiritus gratie seruientes. Quare non? Quia littera, inquit, occidit. Sed queri potest quare dixerit litteram occidere, cum adiunxerit uiuificantem spiritum? Forte dicit aliquis, propter illud unum Decalogi mandatum, quod dicit: Memento ut obserues diem Sabbati; eo quod, qui carnaliter Sabbatum obseruat, moriatur? Sed quis tante est imperitie, ut dicat propter hoc unum mandatum litteram occidere? Ergo propter totam legem hoc dicit. Nam quale est, quod alibi  dicit: Concupiscentiam nesciebam , etc. Occasione autem accepta, peccatum, etc., tale etiam est, quod hic dicit, litteram occidere. Occidit quippe, quia iubere potest, non tamen iuuare. Nam, dum precipit malum non esse agendum, quod agitur, et bonum agendum, quod non agitur, occidit. Talis namque lex debuit dari superbis in suis uiribus confidentibus, suoque etiam conatu saluari credentibus, quatenus hac lege conclusi, atque coarctati querent gratiam qua saluarentur. Littera occidit; quia, dum solummodo iubet, mortificat: spiritus autem uiuificat; quia, non tantum iubet, sed etiam iuuat, ipsos quippe peccatores iustificat. Illa tantum auditorem, hec magis requirit factorem.

 Sequitur: Quod si ministratio mortis, etc. Hic  Faustus Manicheus erigit aurem, qui legem malam dixit, adeo ut ipsum Moysem malum diceret. Ait enim quia, nisi lex mala esset, non eam Apostolus ministram mortis uocaret. Ipse uero non attendit intentionem, neque sensum Apostoli intellexit. Nam qui legem ministram dicit mortis, idem alibi dicit · Lex quidem sancta , etc.: quique non est sibi contrarius, licet uerba inter se dimicent. Lex enim ideo ministratio mortis dicitur, quod, dum peccatum manifestat, concupiscentia augmentatur. Tres namque sunt gradus: peccatum ostendit, concupiscentiam auget, suosque etiam cognitores grauius delinquere facit; quoniam in scientia maior est transgressio. Unde ipse alias dicit: Ubi non est lex, nec preuaricatio ; et ideo dicit: Quod  si mortis ministratio fuit in gloria. Et quasi interrogatus, que fuerit ipsa gloria, ostendit, ita ut non possent filii Isrel intendere, etc. Quod satis aperte liber Exodi declarat, dicens: Quia ex consortio sermonis Dei clarificata est facies Moysi , etc. Si ergo hec mortis ministratio fuit, multo magis ministratio spiritus est. Sed quia nouimus que illa fuerit gloria, que sit ista uideamus necesse est. Illi enim gloriam uultus Moysi uidere non poterant, quia peccatores erant, et in infidelitate erant permansuri. Hec enim illa est, quam uiderunt apostoli in monte ; Petrus uidelicet, Iacobus, et  Ioannes: que ut maior illa inconparabiliter esse monstraretur, Moyse, et Elia recedentibus, solus iehsu mansit in gloria.

Sequitur: Nam si ministerium damnationis gloria est  , etc. Notandum quia tam damnationis quam iustitie ministerium dicit in gloria; quia, si lex, que suos etiam iuste transgressores puniebat, magne glorie, meriti, ac dignitatis fuit, multo maioris incomparabiliter glorie, meriti, atque dignitatis est gratia, que legis transgressores dignos morte conuersos tamen iustificauit. Nam nec clarificatum  , quod claruit. Adhuc erigit Faustus aurem, asserens legem malam. Dicit enim quia, ut ostenderet Apostolus non uere dixisse legem clarificatam, ideo subiunxit: Nam nec clarificatum. Qui non considerat,  quoniam, si lex mala esset, non eius glorie, maior gloria compararetur, siue non suos puniret transgressores, quia non essent. Quapropter animaduertendum, quam caute locutus sit Apostolus. Non ait tantum: Nec clarificatum, quod claruit, sed addidit: In hac parte; ac si dixisset: Habuit lex gloriam, suo tamen tempore; sed ad comparationem uero huius partis, eius gloria non est gloria. uerbi gratia: luna quoque noctis tempore gloriam habet lucis; orto uero sole, cum lucem non amittat, gloriam tamen amittere uidetur.

Si enim quod euacuatum est, per gloriam est, etc. Nota, quia lex euacuari dicitur, non tamen per abolitionem, sed melioratione, et augmentatione, sicut infantia, et pueritia, a iuuentute, et ceu lucerna  nocte accensa, a claritate solis; et similia. Illud quoque sciendum, quia sunt quedam in lege, que non aliter discutienda sunt quam scripta habentur: sicut ipse Decalogus, quem qui allegorice discutit, ostium uitiis pandit, quia omnem profectum moralitatis destruit: quedam uero sunt, que tantum historialiter; quedam autem utroque modo discutienda sunt. Sed siue uno, siue utroque modo accipias, lex tamen euacuatur; quia eius intellectus permutatur, et non ipsa iubens sed gratia iuuans requiritur. Bona etiam, que lex promittit, quia temporalia, et transitoria sunt, euacuantur; que uero gratia promittit, celestia, et spiritalia sunt; propter hoc etiam perpetuo manebunt. Et ideo dicit: Multo magis quod manet, in gloria est.

  Sequitur: Habentes igitur talem spem  multa fiducia utimur: in eo scilicet confidentes qui idoneos nos fecit ministros. Hanc spem habentes, multa fiducia utimur, ut non, sicut Moyses ponebat uelamen super faciem suam, ut non intenderent filii Isrel in faciem eius , ipse nobis interposito uelamine loquatur, sed abiecto uelamine audiamus eum aperte loquentem. Quapropter eo maiorem dignitatem suscepimus, quo  ipsum Deum loquentem audimus. Ipsi enim seruum loquentem, nisi interposito uelamine, audire non poterant; nos autem loquentem ipsum Dei Filium audire meruimus. Quibus uerbis uult demonstrare Apostolus, quod nos, qui tantam dignitatem a Deo accepimus, uicem compensare debeamus; hoc est, ut eo ardentius ei seruire studeamus, quo maiorem dignitatem ab illo accepimus. Et hoc sciendum, quia ceperat loqui de distantia legis, et gratia predicatorum eius, et huius. In cepta adhuc intentione perseuerat. Sequitur: Sed obtusi sunt sensus eorum. Tandiu obtusi sunt, quandiu manet duritia: Usque in hodiernum diem, ideo dicit: quia quando hoc scribebat Apostolus, siue dirigebat, magna adhuc pars illius populi in infidelitate manebat. Et, ut  ostenderet quod uelamen illud, quo facies Moysi tegebatur, duritiam cordis eorum significaret, ideo subiunxit: Idipsum autem uelamen in lectione ueteris Testamenti manet non reuelatum. Sed quia hoc uelamen in Christo reuelatur, ideo subiunxit: Quoniam in Christo euacuatur: hoc est, in fide Christi; quia Christus finis est legis. Et hoc est, quod in subsequentibus dicit: Cum autem conuersus fuerit ad Deum. Conuersio ista, Christi fides, et confessio est intelligenda: nam conuerti ad Deum, est in Christum credere; ergo et Christus Deus.

Quod autem dicit: Quandiu legitur Moyses, etc., hoc est, quod in Epistola ad Romanos dicit: Cecitas ex parte contigit in Isrel . Quod uero sequitur: Cum conuersus fuerit, etc.; hoc est, quod  ibi dicit: Donec plenitudo gentium intreat, etc. Sequitur: Dominus autem Spiritus est. Nemo enim ignorat Spiritum sanctum Deum esse. Monstratur his quoque uerbis, quod Christus per Spiritum sanctum dederat legem, que tam Spiritus dicitur, quam spiritalis. Hec enim lex non oculis cernitur, sed mente comprehenditur; non auribus corporis auditur, sed corde intelligitur. Attamen ad quam personam uoluerit referre quod dicit: Dominus Spiritus est, incertum est; quia Pater Spiritus, quomodo et Filius dicitur.

Sequitur: Ubi Spiritus Domini, ibi libertas; quasi dixisset: Libertas enim non est in illa lege, que in lapide scripta fuit, aut uelamine tegitur, aut cuius gloria transiens est; sed est in lege, que est spiritalis.  Sane sciendum, quia ibi est uera libertas, ubi perfecta est caritas. Unde dicit beatus papa Gregorius, quia ibi est uera libertas, ubi nulla est peccandi uoluptas. Ergo ille, qui timore a peccato retrahitur, hac libertate non fruitur; quia, si impune posset, omnino peccaret. Quapropter ipsa eius uoluntas testis est, quoniam ideo non peccat, eo quod se peccare impune non posse agnoscat. Et hoc sciendum, quia iste hac libertate non fruitur, sed etiam ille, qui bonum timore operatur  .

 Sequitur: Nos autem. De se suisque sociis dicit, ac si dixisset: Illi uelata facie, nos autem reuelata, id est. illuminata, gloriam Domini speculantes; hoc est, per speculum, uel de speculo contemplantes. Hanc enim ambiguitatem sermo Grecus, qui in hoc loco ponitur, non habet, sed talem habet sensum, quasi dixisset: Speculantes, hoc est, a longe contemplantes. Et hoc est, quod sequitur: A claritate in claritatem gratie  ; siue a claritate filiorum, in claritatem similitudinis Dei, ut, sicut dicit Ioannes, uideamus eum sicuti est .

Sequitur: Tanquam a Domini Spiritu , quasi dixisset: Ducimur ueluti decet Deum ducere. Ubi solerter attendendum est quanta erit dignitas, ad quam ducimur, cum peruenerimus:  cum tanta gratia nobis concedatur, ut unusquisque nostrum pignus Spiritus sancti accipiat.

  Sequitur: Ideo hanc ministrationem habentes. Ministrationem dicit predicationis officium, de quo supra, idoneos nos fecit ministros. Et ne suis meritis hec uideretur ascribere, subiunxit: Iuxta quod misericordiam consecuti sumus; quasi diceret: Non nostris meritis, sed eius miseratione predicationis officium suscepimus; et ideo in pressuris et persecutionibus, que nobis accidunt, non deficimus. Illi ergo in pressuris deficiunt, qui non secundum misericordiam predicationis officium suscipiunt, sed secundum suum predicant libitum.

Sequitur: Sed occulta dedecoris abdicamus. Dedecus enim ad turpitudinem attinet. ualde namque  inhonestum, ac turpe est, accepta fide Christi peccare, quasi aliis uerbis dixisset Apostolus: Non solum non deficimus, sed occulta dedecoris abdicamus; hoc est, non solum prauas actiones, sed etiam prauas, et inhonestas cogitationes in nobis exstinguimus. Et hoc sciendum, quia hec uerba uidentur esse narrantis; attamen subintelligi potest sensus exhortantis. Quapropter monentur illi, qui ad fidem Christi transeunt, ut non solum praua opera a semetipsis repellant; sed et turpes cogitationes exstinguant.

Sequitur: Non ambulantes in astutia. In astutia ambulare, est sensum uerbi Dei auferre, et humanum introducere. Sequitur: Manifestatione ueritatis. Manifestatio ueritatis contraria est astutie, siue  adulterio, quemadmodum ueritas falsitati, siue mendacio. Et hoc notandum, quia adeo se dicit assertorem ueritatis, uti omnium hominum conscientiis notus esset, hoc est, non solum bonorum, sed et malorum, quod in ueritate Euangelium Christi predicaret; quia ipsi etiam, qui eius predicationem suscipere nolebant, uera eum predicare intelligebant: quoniam ipse nullam cuique occasionem praua de se suspicandi tribuebat; quia neque causa questus, neque humane laudis predicabat. Nam causa questus non predicabat, quia nichil ab illis accipiebat;  neque humane laudis, quia semetipsum mortificabat. Magnum est quod sequitur: Coram Deo. Magnum esset, si hoc solummodo de hominibus diceret; sed, quia homines falli possunt, ideo subiunxit quod maius est incomparabiliter. Certus namque, et securus, quod in manifestatione ueritatis Euangelium predicauerit, et ideo ad confirmationem sui, testem Deum inuocabat.

 Quod si etiam opertum est, etc. Dixerat enim superius se non in astutia ambulasse, neque uerbum Dei adulterasse, sed in manifestatione ueritatis, adeo ut omnium conscientiis se commendasset etiam coram Deo. Et quia poterat aliquis respondere: Quare dicis omnium hominum conscientiis tuam predicationem commendatam, cum non omnes audientes  credidissent? Ad hec respondebit, dicens: Quod si etiam opertum est, etc.: Non te moueat quod dixi omnium hominum conscientiis meam predicationem commendatam, cum non omnes crediderint: nam, etsi opertum est Euangelium, in illis est opertum, qui non crediderunt; in his uero, qui crediderunt, Deo reuelante manifestum est. Et uolens adhuc ostendere in quibus sit opertum, subiunxit: In quibus Deus huius seculi. Erigit in hoc loco Manicheus aurem, et deum seculi diabolum, uel malum intelligit: nam duas esse naturas asserebat, bonam, et malam: bonam a Deo, malam a diabolo. Unde et Moysen diabolo seruisse firmabat, dicens legem a diabolo datam, quoniam iram operatur. Sed sciendum, quia ita dicitur diabolus deus seculi,  quemadmodum per Psalmistam: Demonia dii gentium ; et Paulum: Quorum deus uenter est . Ubi ostenditur, quia nec uenter, nec demonia, nec etiam diabolus deus dicitur, nisi deus seculi, uel princeps dicitur secularium hominum, non per hoc, quod homines sunt, sed per hoc, quia mali sunt.

Sed quia iste sensus uicinus est errori, ipsum Deum uerum intelligere debemus, et ita distinguere: in quibus Deus, id est, Omnipotens, Creator, et uerus, excecauit, etc. Et si cui dure uidetur quod Deus dicitur excecasse, animaduertat quod alibi dicat: Ego ueni, ut qui non uident, uideant, et qui uident, ceci fiant ; et Paulus: Tradidit  eos Deus , etc. Sed tunc dicitur Deus illuminasse, uel non tradere, quando liberat; et tunc cecare, quando non liberat. Sed quod ex hac massa perdita saluat, gratuita miseratione: quod uero damnat, occultissimo et equissimo iudicio suo.

Ut non fulgeat eis illuminatio, etc. Id est, ut non illuminentur, credendo luci Euangelii. Cuius Euangelii? Glorie. Cuius glorie? Christi. Cuius Christi? Qui est imago Dei, qui est figura Dei, uel character; ut illud: Qui cum sit splendor glorie , etc. Splendor eius dicitur, siue imago; quia adeo in nullo distat a Patre, ut qui uidet Filium, uideat et  Patrem, sicut ipse: Qui uidet me, uidet et Patrem .

Non enim nosmetipsos predicamus, etc.; id est, propter nos, sed propter Iesum Christum; id est, propter amorem ipsius; quia non causa questus, uel lucri predicamus. Pseudo namque apostoli, etsi Iesum predicabant, non tamen propter eum; quia causa lucri, uel sue laudis docebant. Nos autem serui propter Christum, etc. Tante humilitatis erat, ut seruum se nominaret. Sed et seruos posuit propter ministros; sed, ut humilius loqueretur, dixit seruos, propter Iesum dicit; id est, propter amorem Iesu, ut ostendat se non causa dignitatis, uel eorum meritis se seruum nominasse. Sed sciendum, quia sancti aliquando honores refugiunt, ne extollantur; aliquando  requirunt, ut imitentur, ut Apostolus hic. Nam, cum se seruum, et in sequentibus paruulum nominet, alibi dicit: In quo quis audet, in insipientia dico : ubi etiam dicit se usque ad tertium celum raptum. Quare hoc, nisi ut imitaretur? Et notandum, quia ideo se laudat, ut falsos excludat: nam, si se tacuisset, illos commendasset.

Quoniam Deus, qui dixit de tenebris, etc. Tenebras corda infidelitatis appellat, que ipsi quondam, in infidelitate manendo, habuerunt; lumen uero spiritalis intelligentie doctrinam dicit. Et est sensus: De his tenebris dixit, id est, iussit lumen spiritalis doctrine emanare; siue de tenebris littere legis, spiritalem intelligentiam iussit procedere. Quare, manifestat, dicens: Ad illuminationem scientie; id est,  ut alios eadem doctrina illuminaremus  in facie Christi; id est in uice, siue in persona Christi; nam facies pro persona ponitur: unde in quibusdam exemplaribus  persona inuenitur, non facies.

Habemus autem thesaurum istum, etc. Aggreditur Apostolus ostendere quare se supra idoneum dixerat magistrum, et quare persecutiones pateretur: et hoc aduersus pseudoapostolos, qui decebant nullius meriti et fidei eum esse; et ob hoc persecutiones pateretur. Thesaurum itaque, spiritalem intelligentiam nominat; uasa autem fictilia, fragilia corpora. Et est sensus: Habemus thesaurum, etc.; id est spiritalem intelligentiam in fragilibus corporibus gestamus. Unde sepe euenit, ut inde infirmemur unde alios saluamus. Quare? Ut quo in fragilibus  corporibus mysteria diuina gestamus, eo sublimitas uirtutis Dei excellentior ostendatur. Et bene per thesaurum spiritalis intelligentia ostenditur; quia, sicut thesaurus non hominibus manifestatur a quo habetur: ita et spiritalis intelligentia in cordibus fidelium inculcatur, in infidelibus uero occultatur. In omnibus siue locis, uel temporibus, quia multa subaudiri possunt, tribulationem patimur, id est, pressuras; sed non angustiamur, quia spe future uite dilatamur. Aporiamur, deriuatur a uerbo Greco, quod est aporia; id est, anxiamur. Et est sensus:  Anxiamur, sed non destituimur; id est, a Deo relinquimur. In quibusdam exemplaribus inuenitur: inopiam patimur, sed non destituimur, quoniam a Deo pastore pascimur.

Persecutionem patimur, a malis, et prauis hominibus; sed non derelinquimur, a Deo: deiicimur, a potentibus, et sublimioribus, precipitamur; ueluti quis de monte, uel de tecto, ut exstinguatur; sed non perimus, quia non exstinguimur causa uestre salutis. Nam quod isti predicta omnia sustinuissent, et alacres crediti fuissent, liber Actorum apostolorum manifestat, ubi legitur: Ibant gaudentes , etc.: et ubi Paulus, et Sileas, cum flagellati fuissent, et in carcerem missi, et pedes eorum ligno uel neruo fuissent astricti, alacriores, et letiores ad  Deum laudandum relicti existebant. Semper mortificationem Iesu , etc. Quid est hoc totum dicere, nisi quasi aliis uerbis dicat, parati sumus mori propter Iesum; ut uita Iesu in corporibus nostris manifestetur, id est, ad immortalitatem transeamus? Et sciendum quia quotidie iehsu moritur, crucifigitur, resurgit in membris suis, et membra ipsius in ipso uiuificantur.

 Exsequitur eumdem sensum latius aliis uerbis dicendo: Semper enim nos qui uiuimus, etc. Propter Iesum dicit, propter corpus Iesu, quia Ecclesia corpus est Iesu: ut et uita Iesu, etc.; id est, ad immortalitatem transeamus. Ergo mors in nobis, etc. Quasi diceret: Dum nos uobis uitam predicamus; quia uiuitis, seuitiam, et persecutionem tam gentium,  quam Iudeorum aduersum nos excitamus, adeo ut ad mortem trahamur. Potest etiam increpatiue proferri, ut sit sensus: Ergo mors in nobis, etc.? Non. Id est, non semper nos moriemur, et uos uiuetis: et aduersus illos, qui pseudoapostolis fidem accommodauerant, qui dicebant Apostolum nullius auctoritatis esse, et ob hoc persecutionem pati; quasi diceret: Nunquid semper uestri predicatores uiuent, et nos moriemur? Non. Mutabitur ordo: et illi, qui nunc uiuunt, morientur, et nos, qui morimur, uiuemus.

Sequitur: Habentes eumdem spiritum fidei; id est, spiritum Patrum. Nam cum dicit eumdem, patriarchas, et prophetas uult intelligi, et omnes illos, per quos doctrina sacra est administrata. Ostendit enim  his uerbis se quoque ea fide saluari, qua et Patres: quia quod illi futurum, isti quoque factum credebant. uoluit namque suam narrationem confirmare exemplo, et ideo subiunxit: Sicut scriptum est: Credidi, propter quod locutus sum . Dauid enim loquebatur, uerumtamen quod credebat: quoniam quidem nemo sane mentis hoc aliis uult affirmare, quod ipse non credidit. Sequitur: Et nos credimus, etc. Et est sensus: Quia credimus, propterea, quod credimus, loquimur.

Et quasi interrogasset aliquis: quid credis, quod  etiam te loqui dicis? Ipse uero quasi respondens subiunxit: Scientes quoniam suscitauit Iesum. Erant autem nonnulli inter Corinthios, qui de resurrectione dubitabant: et ideo aduersus eos de eodem loquitur. In qua intentione diutius uersatur, aduersus quos in prima Epistola fuerat loquutus. In eo uero, quod ait, qui suscitauit, non obstat, siue Patrem, siue totam intelligas Trinitatem.

Ut ostenderet igitur Apostolus, quia resurrectio, que celebrata est in Capite, celebrabitur et in membris, et que precessit in Capite, sequetur et in membris, subiunxit: Et nos cum Iesu suscitabit. Qui etiam, ut monstraret, quia quorum una est fides, erit et una omnium in domo pacis habitatio, addidit: Et constituet uobiscum. Sequitur: Omnia enim  propter uos . Quare sustineret pro ipsis, ostendit, ut gratia, inquit, abundans per multos, etc.; quasi dixisset: Deus quippe neminem uult suis donis priuari, neminem quoque perire; quia non letatur in perditione morientium, sed potius omnes uult saluos facere. Quapropter, ut multe sibi gratiarum referantur actiones, ipse quidem multa in se credentibus intulit dona, et credituris promisit. Quapropter, sicut ualde inhonestum, ac turpe est, hominem cenam magnam, et opulentam facere, et multos inuitare, et ad extremum paucos habere: sic quoque ualde est inhonestum, atque indignum, Deum scilicet paucos habere laudatores. Ad hoc igitur; id est, ut multos acquireret, quotidie Apostolus laborat. Quamobrem animaduertendum  est quanti meriti ipse, quanteque fuerit dignitatis, qui etiam uitam paruipendebat temporalem; quatenus multos acquireret, qui Deo gratiarum actiones referrent.

Sequitur: Propter quod, hoc est fide resurrectionis, uel certe, ut multos acquiramus, in pressuris, et passionibus non defecimus. uerum quia poterat aliquis dicere: quomodo non deficitis, cum multi exstinguantur ex uobis? Ideo subiunxit: sed licet is, qui foris est, noster homo corrumpatur, et rel.: acsi dixisset: quo magis qui foris est atteritur, eo magis interior homo releuatur  : et, quo exterior maiora patitur pericula, eo interior maiora his acquirit lucra, atque accumulat premia. Sequitur: Id enim, quod in presenti est momentaneum, ac  leue, etc. Quid est enim in presenti? Tribulationes quippe corporales, persecutiones, et similia. Bene ergo momentanee ac leues dicuntur, quia cito transeunt, et quasi ad momentum pretereunt: attamen supra modum eternum glorie pondus operatur. Supra modum dicit, quia nulla est comparatio. Nullo, inquam, pacto terrena celestibus, temporalia eternis, caduca queunt comparari mansuris. Sciendum sane, quia metaphoram seruat, dum momentaneo,  ac leui, glorie pondus comparat. Huius loci sensus et in Epistola ad Romanos continetur, ubi ait: Existimo enim, quod non sunt condigne passiones huius temporis , etc. Ipse quoque, tribulationes in quibus glorie pondus operentur, ostendit, cum subiunxit: Non contemplantibus nobis que uidentur, etc. Et est sensus: Non solliciti sumus de temporalibus, que transeunt, sed de eternis, que manent. Et hoc exponit, cum subdit: Que enim uidentur, temporalia sunt, etc. Et est sensus: Nos solummodo necessariis contenti, aciem mentis in semper mansura dirigimus.

  Sequitur: Si terrestris domus nostra huius habitationis dissoluatur, etc. Terrestrem domum, mortalia corpora uocat. Non manufactam,  eadem corpora, sed iam immortalia reddita. Et est sensus: Ideo in persecutionibus et passionibus perseuerantes sumus, et eas hilariter sustinemus, quia certi de resurrectione sumus; quoniam, si ab hac uita migrauerimus, ad immortalitatem transibimus. In eo uero, quod dicit: Domum eternam non manufactam, uult intelligi terrestrem manufactam: que pulchre manufacta dicitur, quoniam mortalia corpora uisibilibus incrementis administrantur. Illa uero celestis non manufacta dicitur, quia eadem corpora Spiritu Dei inuisibiliter spiritalia efficientur.

Sequitur: Nam et hoc  ; id est, ad hoc, uel propter hoc ingemiscimus, habitationem nostram, que in celo est, id est, immortalitatem, superindui  cupientes. Qualiter uero superindui, manifestat: si tamen uestiti Christo  . Unde ipse: Quotquot in Christo baptizati estis  , etc. uestiti etiam fide, ac piis operibus, et non ab his nudi inueniamur.

Sequitur: Nam et qui sumus in hoc tabernaculo; hoc est, mortali corpore, ingemiscimus grauati; scilicet, persecutionibus, et diuersis calamitatibus: eo quod nolumus exspoliari; id est, fidem negare, ut Christo nudemur: sed superuestiri; id est, non solum immortalitate, sed etiam immutatione donari. Unde idem alibi: omnes, inquit, resurgemus , etc. Sequitur: Ut absorbeatur quod mortale est, a uita; hoc est, uita absorbeat mortem. Sed quando hec implebuntur? Cum mortale hoc induerit immortalitatem , etc. Ipse etiam, ut ostenderet  eum, qui tantum illis perseuerantie donum tribuebat, subiunxit: Qui autem efficit nos in hoc ipsum, Deus . Sequitur: Qui dedit nobis pignus spiritus sui; uidelicet, ut certiores nos de promissis redderet.

 Sequitur: Audientes  igitur. Et est sensus: Inter uaria pericula, et plurima aduersa, semper sumus audientes, quiescentes. Quoniam dum sumus in corpore. etc. Sed oritur questio, quomodo  dicat: Peregrinamur a Domino; cum ipse in Actibus apostolorum dicat: In ipso uiuimus, mouemur et sumus . Si hoc uerum est, quomodo ergo peregrinamur a Domino? Peregrinamur, quia, etsi ipse presens adest, non tamen eum uidemus. Cum autem ad eum uenerimus, et aperte uiderimus, a corpore peregrinabimur. Quod ipse etiam exponit, cum subiungit: Per fidem enim ambulamus, etc.

Sequitur: Audemus autem, et bonam uoluntatem habemus; hoc est, audemus magis peregrinari a corpore, et presentes esse ad Dominum. Et quare audemus? Quia et bonam uoluntatem habemus  . Sed unde hec tanta audientia Apostolo? Ex bona uoluntate scilicet, et piis operibus. Quapropter hec uox imperfectorum esse non potest, qui se malam  uoluntatem sciunt habere, et malam in iudicio causam. Hinc etiam ipse alibi dicit: Dissolui, et esse cum Christo multo magis melius , etc. Sequitur: Et ideo contendimus; hoc est, laboramus, pugnamus, et omnis noster conatus ad hoc certat, ut siue absentes, siue presentes, placere illi possimus; absentes uero, mortales, presentes appellat immortales. Illud autem sciendum, quia, si adsit disciplina ecclesiastice pacis, utrumque possumus implere; hoc est, tam absentes, quam presentes illi placere; quoniam qui hic illi placent, illic non ei displicebunt. Hinc etiam exponit quod supra dixerat: Peregrinamur a Domino; quia, sicut absentes peregrinamur ab illo, ita illi presentes peregrinabimur a corpore.

  Sequitur: Omnes enim nos manifestari oportet ante tribunal. Sane sciendum, quia secundum magnitudinem illius, qui presidet, timor est habendus, et mentis discussio. Et ne forte aliquid subiungeretur, adiunxit: Christi, quia Pater non iudicat quemquam , etc. Demonstrat etiam his uerbis Apostolus, quia, sicut ipse alibi ait: Horrendum est incidere in manus Dei uiuentis .

Sequitur: Ut recipiat unusquisque propria corporis, etc. Hic summopere querendum est, quare dicat unumquemque propria corporis recipere, cum absque illius membrorum officio, solo mentis consensu plurima agantur, que nos a regno celesti excludere possunt, ut est illud: Dixit insipiens in corde  suo , etc. Sed non est contrarium, quia ita solui potest: ea quippe unusquisque recipiet, que tempore corporis, uel in mortali adhuc corpore positus egit. Nam quandiu in mortali corpore manet, ea agere potest, uel unde remuneretur, uel unde damnetur. Cum enim moritur, deserit corpus, quod tamen in fine seculi recipiet. uerumtamen non ultra bonum, uel malum licentiam agendi habebit, sed recipiendi quod egit.

 Sequitur: Scientes ergo timorem Dei, hominibus suademus; id est, in cordibus hominum inculcamus:  uidelicet ut corrigant actus suos, deserant malum, et faciant quod est bonum. Nos ergo, si aliter uiuimus quam predicamus, Deo manifesti sumus. Hoc quoque dicendo, tangit causam prelibando, quam apertius manifestat, dum subiungit: Spero et in conscientiis uestris manifestos nos esse. Quasi dixisset - Noui pseudoapostolos de nostra parte multa uobis mala dixisse. Aiunt enim nos non tante esse auctoritatis, nec tanti meriti, quanti sunt ipsi, nec esse doctos ab his qui Dominum sunt secuti, quemadmodum ipsi. Et hoc ideo uobis dicunt, ut facilius uos ab apostolica subtrahant doctrina. Sed ego certus sum, quod uos magis credatis conscientiis, quam eorum latratibus, seu obtrectationibus. Et hoc ideo dicebat, quia nullam dederat illis occasionem  praua de se suspicandi; quia nec causa questus predicabat, quoniam nichil ab illis accipiebat; nec etiam causa humane laudis: non enim palam nichil ab illis accipiebat, uerum nec in occulto, ut a plebibus ueneraretur, et intrinsecus subdolus, atque impostor haberetur.

 Sequitur: Non iterum commendamus nos uobis; quasi dixisset: Iam diximus uobis, et nunc iterum dicimus, quia hoc non propterea loquimur, ut nos commendare uelimus, sed causa uestre salutis dicimus. Et quasi interrogasset aliquis: Si te non uis commendare, quare ergo dicis? Et ideo dicimus: Ut occasionem demus uobis gloriandi pro nobis, ut habeatis aduersus eos, qui in facie gloriantur, et non in corde . Pseudo namque apostoli gloriabantur in genere, in nobilitate, in sapientia, et instructione: sed omnis eorum gloriatio extrinsecus erat, quia non studio placendi Deo predicabant; Apostolus autem magna de se illis nuntiabat, ut illos excluderet; quia, si de se taceret, illi uiderentur commendari.

Sequitur: Siue mente excedimus, Deo, etc. Iste locus duobus modis potest intelligi: Siue mente excedimus; id est, si in superbia, et elatione uobis predicamus, Deo relinquimur: siue sobrii sumus; hoc est, si in simplicitate, et sinceritate predicamus, uobis, Corinthii, prodesse cognoscite. Aliter: Siue mente excedimus; hoc est, dum magna contemplamur, Deo rapimur: siue sobrii sumus, id est, temperati, et moderati, parua quidem, et humilia  predicantes, uobis sumus.

Sequitur: Charitas Christi urget nos. Charitas namque Christi, sicut quorumdam mentes ad contemplandum celestia subleuat, ita et per compassionem; et humiliter, ut proximis condescendant, reuocat. Sequitur: Aestimantes hoc, quoniam si unus pro omnibus mortuus est. Et est sensus: Sicut caritas Christum, ut nos redimeret, traxit ad passionem, ita et nos trahit ad condescensionem. Quod uero dicit: Omnes mortui sunt, duobus modis potest intelligi. Mortui sunt; id est in Adam mortales facti;  et ideo unus pro omnibus mortuus est, ut illos ad immortalitatem reuocaret: siue omnes mortui erant anima; et ideo unus uiuus, id est, peccati carne mortuus est, ut illos uiuificaret. Ut qui uiuunt, iam non sibi uiuant; id est, qui uiuunt redempti, et renouati, non sibi uiuant, id est, non suis desideriis satisfaciant. Aliter: Ut qui uiuunt, spe celestium promissionum, non sibi uiuant, spe temporalium rerum.

 Sequitur: Itaque nos ex hoc neminem nouimus secundum carnem. Ex hoc dicit; hoc est, ex quo tempore ille resurrexit, et formam tribuit, ut qui uiuunt, non sibi uiuant, neminem nos secundum carnem nouimus. Et quare dixerit secundum carnem, manifestauit cum subiunxit: Et si cognouimus  Christum secundum carnem, sed nunc iam non nouimus. Hic erigit Manicheus aurem, qui negat Christum ueram carnem sumpsisse. Dicit enim quia, si ueram carnem habuisset, nequaquam diceret Apostolus, et si nouimus. Sed beatus Augustinus dicit: Notandum quia non dicit Apostolus, etsi suspicati sumus, sed, nouimus. Rem enim, quam dubiam habet, suspicatur, non eam quam habet cognitam.

Sed hic oritur questio cur dicat Apostolus: Sed nunc iam non nouimus, cum ipse Dominus resurgens a mortuis, suis dixerit discipulis: Palpate, et uidete , etc. Sed non est contrarium. Nam sciendum quia caro in Scripturis diuinis ponitur tam pro mortalitate, quam pro nature ueritate. Ergo habet Deus Christus carnem secundum ueritatem  nature, sed non habet secundum fragilitatis mortalitatem: Quia resurgens a mortuis iam non moritur , etc. Si ergo ita de Christo intelligi potest, quare superius dixerit: Neminem nouimus secundum carnem? Nunquid ipse non erat in carne, aut illi, quibus loquebatur? Erant, et non erant in carne. Non erant, quia non in spe secularium rerum aut temporalium honorum manebant; eo quod se diu non permansuros intelligebant; sed in spe habentes, quandoque se ad immortalitatem transituros, credebant: nam, quod sub spe certum erat, quasi iam factum habebant. Quod uero res, que sub spe certa habetur, quasi iam facta teneatur, idem ipse manifestat, cum dicit: Si consurrexistis cum Christo , etc. Non illa, qua Christus  resurrexit, ipse resurrexit; sed tunc sub spe certus manebat, quia que precessit in Capite, sequeretur in membris; et iterum: Qui saluos nos fecit per lauacrum regenerationis et renouationis , etc. Nunquid illa saluatio resurrectionis, que in baptismate prefiguratur, in eodem baptismate celebratur? Non. Sed spe, cum sit futura, quasi iam facta tenetur. Dixerat paulo superius: Ex hoc iam neminem nouimus secundum carnem. Quare hoc dixerit, ostendit: quia etsi cognouimus secundum carnem, non nouimus Christum, etc.; ac si aliis uerbis diceret: Non illum secundum carnem nouimus, quia  nouum scimus: et ob hoc etiam neminem secundum carnem nouimus, quoniam nouitas, que in illo est in re, est et in membris ipsius, uerumtamen in spe. De hac nouitate dicit, cum subiungit: Si qua ergo in Christo noua creatura. Nouam creaturam ecclesiasticum populum uocat, qui nouus est, uel per baptismatis renouationem, quam habet in re, uel per future resurrectionis renouationem, quam habet in spe, cuius etiam reparatio, baptismatis est renouatio: que tunc quoque erit perfecta, quando uictores dixerint: Ubi est, mors, uictoria tua? , etc.

Sequitur: uetera transierunt, id est spes temporalium rerum et terrenarum promissionum transiit; quia uetus lex temporalia bona, et regna promittebat  terrena; et ideo recte dicuntur transisse. Nunc uero, quia Euangelii gratia non promittit terrena, sed celestia, non temporalia, sed eterna, non transitoria, sed mansura, ideo sequitur: Ecce facta sunt omnia noua.

Sequitur: Omnia autem ex Deo. Pulchre quidem dicit: Omnia ex Deo, quia licet passio crucis ad personam Filii proprie attineat, nostre tamen redemptionis et renouationis opus, totius est Trinitatis. Item: Omnia ex Deo; hoc est, tam noua quam et uetera; quia pro temporum uarietate, seu qualitate, utraque Testamenta ab illo sunt data. Ergo utriusque Testamenti unus Deus. Et hoc aduersus illos, qui alterum Deum Noui, alterum ueteris Testamenti dixerunt.

 Sequitur: Qui reconciliauit nos sibi per Christum. Primus homo creatus, astutia diaboli fuerat deceptus: sed, ne in eternum periret, misit Deus Filium suum, ut eum sibi reconciliaret; quatenus per eum redimeret hominem, per quem etiam fecerat hominem. Sequitur: Et dedit nobis ministerium reconciliationis. Dixerat se reconciliatum: dicit etiam se accepisse reconciliationis mysterium; quoniam talis erat ordo, ut prius Filium suum mitteret, qui hominem redimeret, et sibi reconciliaret, quem, peractis omnibus, ad que uenerat, assumpsit, et uice eius, reconciliationis ministerium, hoc est predicationis officium apostolis tradidit. Quod tunc factum est, quando dixit: Euntes docete , etc.

 Sequitur: Quoniam quidem Deus erat in Christo, hoc est Pater in Filio. Sed nunquid ita erat in Filio, ueluti in patriarchis, et prophetis? Non. Nec etiam sicut in angelis. Quia in illis per gratiam, in isto per naturam. Unde ipse dicit: Pater in me manens, ipse facit opera ; et item: Ego et Pater unum sumus ; et item: Qui me misit, mecum est , etc. Sequitur: Reconcilians sibi mundum. Mundum quoque electos appellat, de quibus Dominus: Non ueni ut iudicem mundum , etc. Per totum namque mundum est mundus; et mundum persequitur mundus,  coinquinatus mundum, perditus redemptum, damnatus saluatum. Ex hoc quoque mundo perdito est mundus electus; unde Dominus: Ego uos, inquit, elegi de mundo , etc. Non reputans illis delicta, et gratis, et indebite per gratiam baptismatis peccata illis dimisit, nullis precedentibus meritis.

Sequitur: Et posuit in nobis uerbum reconciliationis. Hoc est, quod superius dixerat, ministerium reconciliationis. Propter quod et subiungit: Pro Christo ergo legatione fungimur, hoc est uice Christi. Sequitur: Reconciliamini Deo. Sed unde fit hec reconciliatio? uidelicet ex inimicitiis. uerumtamen has inimicitias peccata genuerunt, non quidem natura.

 Sequitur: Eum, qui non nouerat peccatum, pro nobis peccatum fecit. Sed querendum est quare dicat: Peccatum fecit, cum de illo scriptum sit: Qui peccatum non fecit , etc.: sed talis est sensus: Peccatum pro nobis fecit, quia hostiam illum pro peccatis nostris obtulit. Nam hostia, que pro peccato in ueteri Testamento offerebatur, peccatum dicebatur. Item, peccatum pro nobis fecit, quia per carnem, id est, per similitudinem carnis peccati habentem in nobis peccatum damnauit. Unde idem Apostolus alibi: Mittens, inquit, Deus Filium suum in similitudinem carnis peccati , etc.

Ut nos efficeremur iustitia Dei in ipso, hoc est in Ecclesia, que est corpus eius, cuius etiam caput  ipse est. Nota, quia iustitiam Dei dicit. Iudei namque, quia suam exquisierunt iustitiam, non sunt effecti iustitia Dei, quia non sunt etiam subiecti. Dei dicit iustitiam, non nostram, et in ipsa, non in nobis; quia sicut ipse peccatum non suum, sed nostrum, et non in se, sed in nobis factus est, sic et nos eius iustitia, non nostra, et in ipsa, non in nobis facti sumus. Beatus uero Augustinus dicit, quia in mendosis exemplaribus inuenitur sic scriptum: Eum, qui non nouerat peccatum, etc.; in ueracioribus uero: Qui non nouerat peccatum, factus est peccatum; sed non est contrarium quod legitur: Eum, qui non nouerat, si superiora consideremus. Superius enim de Patre locutus est, dicens: Deus erat in Christo, et similia, et de ipso dicit: Fecit;  si uero legatur solummodo: Qui non nouerat, melius sonat, factus est, quam fecit. Illud tamen notandum, quare dicat: Qui non nouerat. Si non nouerat, quomodo fiducialiter arguebat? Sed omnino possumus dicere nouerat, et non nouerat. Nouerat quidem per sapientiam, sed non nouerat per experientiam. Cui credere debuit primus homo? Huic credere, ut non agnosceret peccatum per experientiam: qui si non fecisset, nullo modo agnouisset.

  Sequitur: Adiuuantes autem, etc. Dixerat superius se ministerium, et uerbum reconciliationis accepisse, et ideo pro Christo legatione  fungi, propter quod etiam obsecrasse se ostendit: et ideo aggreditur nunc exhortari, ut suum adimpleat officium: ait enim: Adiuuantes autem sumus, uidelicet orando, et exhortamur admonendo.

Sequitur: Ne in uacuum gratiam Dei recipiatis. Multi gratiam Dei in uacuum recipiunt. Illi enim, qui diuine inspirationi sue uoluntatis effectum iungunt, gratiam in uacuum non recipiunt; similiter et qui sapientiam a Deo percipit, si in ea, ut Deo placeat, desudet, gratiam Dei in uacuum non suscipit; similiter potest intelligi de fide, et ceteris, que homo celitus percipit. Nam sciendum quia, si homo uoluntatem propriam amisisset, exhortatio non prodesset, et si sola uoluntas sufficeret, nequaquam idem Apostolus alibi diceret: Et gratia eius in me  uacua non fuit .

uoluit namque Apostolus suam narrationem confirmare exemplo, ideoque subiunxit: ait : Tempore accepto exaudiui te , etc. Tempus quippe acceptum, et diem salutis, statum appellat uite presentis, in qua quisque suam potest operari salutem. Ipse namque, quod esset hoc tempus, exposuit, cum subiunxit: Ecce nunc tempus acceptabile, etc.  . Ecce nunc dicit, propter tempus Dominice Incarnationis, quia propheta de illo predixerat in persona Dei Patris, quasi dixisset: Tempore accepto, id est Filii mei Incarnationis. Predestinauerat namque Deus Pater maxime tempore Incarnationis unigeniti Filii sui, gratiam, et salutem prestare credentibus. Huic salutifero tempori  et diei succedit nox, in qua nemo poterit operari, de qua Dominus in Euangelio: ueniet nox , etc. Hinc et Salomon: Piger propter frigus arare noluit , etc.; et item: uade ad formicam, o piger , etc.

Sequitur: Nemini dantes, id est, tam fidelium, quam infidelium, Iudeorum uidelicet, et Gentium. Ullam offensionem dicit, tam in paruis malis, quam in magnis. Sequitur: Ut non uituperetur ministerium nostrum. Tunc enim uituperaretur, si aliter quam predicabant uiuerent. uituperatur etiam nunc Christiani ministerium, si aliter, quam deceat, uiuat.

Sequitur: Sed in omnibus exhibeamus nosmetipsos, etc. Nota quia non dicit, in quibusdam, sed  in omnibus. Sunt nonnulli, qui sunt studiosi in paruis solummodo bonis, alii uero tantum in magnis: ideo dicit: In omnibus. Dei quippe minister in omnibus se ita exhibet, ut Deo placere possit. Ergo qui sapientiam, aut diuitias, aut cetera, que a Deo dantur, habet, ita studiosus in illis existat, ut Deo placere queat. Sequitur: In multa patientia. Nota, quia non dicit in patientia, sed in multa. Nam ubi multa sunt aduersa, multa necessaria est patientia. Quia magna quidem uirtus est patientia, qua saluati sunt Corinthii; quia nisi patienter eos sustinuisset Apostolus, quos in tantis flagitiis receperat, omnino  perirent; patientia autem Dei mundus saluatus est. Sequitur: In tribulationibus. Multum quippe tribulabantur, sed a Deo de tribulationibus eruebantur. In necessitatibus. Necesse quippe erat, ut etiam in tribulationibus Euangelium predicarent; siue in necessitatibus dicit, aliarum rerum. In angustiis. Angustiabantur quippe diuersis persecutionibus, sed dilatabantur spe regni celestis. Sequitur: In plagis. Plage dicuntur, quasi flage, eo quod flatu ingerantur. Nam quod diuersis plagis fuerit attritus, idem ipse manifestat, cum dicit: Ter uirgis cesus sum ; et item: Quinquies quadragenas una minus accepi . In carceribus. Nam quod ipse in carceribus fuerit reclusus, liber Actorum apostolorum ostendit. Sequitur: In seditionibus. Seditio  attinet ad ciues, bellum ad hostes. Seditio dicitur, eo quod ciues inter se dissidendo dimicent. Et quod seditio fuerit orta aduersus eum, prefatus liber manifestat. Sequitur: In laboribus. In laboribus se, ut Dei ministrum exhibuit, quia sibi cibum propriis manuum laboribus acquirebat, siue in euangelica predicatione plurimum laborabat. Sequitur: In uigiliis. uigilabat namque per noctes etiam laborando, ut sibi cibum acquireret; uel certe uigilabat, quia non satis erat illi per dies predicare, nisi etiam predicando noctes peruigiles duceret. Unde legitur in Actibus apostolorum: Quia, cum nocte protenderet sermonem, quidam puer cecidit de cenaculo, et mortuus est . Sequitur: In ieiuniis. uidelicet tam in spontaneis, quam et necessariis, in  quibus utrisque Deo gratias referebat. Sequitur: In castitate non solum corporis, sed euangelice predicationis; et quia utrinque seruabat, multos in se aduersarios, maxime pseudoapostolos excitabat. In scientia. Nota quia scientiam inter cetera dinumerat: uerumtamen non humanarum litterarum, quam in prima Epistola denotat, sed scientiam dicit sensum Legis et Euangelii. In longanimitate. Longanimus dicitur a longanimitate. Et dicitur longanimus, eo quod longum habeat animum ad multa mala perferenda. In suauitate, se quidem ministrum exhibuit, quia, etsi peccatores increpabat, uerumtamen post emendationem uerba exhortationis subiungebat, ut illos de amaritudine ad dilectionem sui traheret. Nam ille uerissime suauis est, qui neque  uerborum leuitate, neque mentis commotione alios ad iracundiam prouocat. In Spiritu sancto . Sequitur: In caritate non ficta. Ille fictam caritatem habet, qui eum, quem se diligere dicit, in tribulatione positum derelinquit. Hanc caritatem non habebat Apostolus, quia omnia aliorum damna, et persecutiones, quasi proprias depatabat; sic enim ipse dicit: Quis infirmatur, et ego non infirmor? , etc. Sequitur: In uerbo ueritatis. ueritas Christus est: ergo in uerbo ueritatis dicit, euangelice scilicet predicationis. Sequitur: In uirtute Dei. Potest hoc referri ad superiora, ut sit sensus: Exhibeamus  nos in omnibus in uirtute Dei, hoc est, per uirtutem; quia nostris uiribus non possumus, siue ad inferiora, in uirtute Dei, per arma iustitie a dextris, et a sinistris simus preliantes. Arma dicuntur, eo quod minuant armos, quorum duo sunt genera: unum quo tegitur armus; alterum, quo ceditur inimicus. Et quia tam in bono, quam et in malo ponuntur, ideo addidit: Iustitie. Ergo per arma iustitie dicit, id est, per copiam uirtutum. Dextre nomine, prospera; sinistre uero significari aduersa, secundum morem sacre Scripture solent. Iste ergo, ueluti fortissimus miles armis munitus, inter cuneos hostium incedens, hinc inde aduersarios prosternebat; quia neque erigebatur prosperis, neque deiiciebatur aduersis. Quid esset, quod dixit, a dextris, et a  sinistris, manifestat subdendo: per gloriam, et ignobilitatem. His, inquam, qui gloriam, et decus in Euangelio intelligebant, se quoque Apostolus irreprehensibilem, atque ueracem fore declarabat: econtra, quibus dedecus, atque inhonestas Euangelium erat, simili modo se irreprehensibilem ac ueracem esse monstrabat. Sequitur: Per infamiam, et bonam famam. Fama dicitur, eo quod fando discurrat per aures. Fama est, quandiu non est manifesta: cum autem manifesta est, iam non fama, sed res est. Et est fama tam bonarum quam et malarum rerum. Credentibus uero bone erat fame, quia magni meriti eum esse dicebant; non credentibus male fame erat, quia seductorem eum esse dicebant. Ipse uero illesus inter utramque partem  incedens, neque istorum laudibus eleuabatur, neque illorum obtrectationibus precipitabatur. Sequitur: Ut seductores et ueraces.

Adeo credentibus ueraces, et magni meriti esse uidebantur, ut dii crederentur; infidelibus autem uidebantur seductores, id est, deceptores. Et quid mirum, cum de Domino dictum sit: Recordati sumus, quia seductor ille adhuc uiuens , etc.? Sequitur: Sicut qui ignoti, et cogniti. Cogniti quippe erant fidelibus, qui tanti eos meriti, et dignitatis agnoscebant; ignoti autem erant infidelibus, qui quales essent, non agnoscebant. Quasi morientes, etc. Dicit enim Augustinus: In illis rebus est quasi, in quibus non est ueritas, uel que transitorie sunt; quemadmodum si quis somnians dicat: Putabam  me esse quasi in quodam loco. Isti quasi morientes erant, quia ita persequebantur, ut de spe istius uite presentis desperarent. Et ecce uiuimus. uiuebant isti, quia non exstinguebantur, ut liber Actorum apostolorum manifestat. Legitur enim: Quia cum uenisset Paulus Lystris, et lapidatus esset, ut mortuus estimaretur, ille surrexit, cepit predicare ; siue morientes, quia adeo persequebantur, ut cedere se putarent; sed uiuebant, quia non cedebant: si enim cessissent, anima morerentur. Ut castigati, etc. Ut superius. Quasi tristes, etc.; id est, seueritate uultus se ostendentes, spe uero uite future gaudentes. Sicut egentes, etc. Egentes erant, quia pauperes. Multos locupletes faciebant,  quia donis spiritalibus abundabant. Nam locuples deriuatur a loculo. Loculus dicitur sacculus paruus. Locupletes enim erant isti, quia multos habebant loculos, id est, dona spiritalia, unde alios ditabant. Tanquam nichil habentes, etc. Hoc erat gloriosum sanctis, ut absque sollicitudine, et nomine possessionis omnia possiderent, adeo ut non solum ipsarum rerum, sed dominorum dominarentur, ut in Actibus apostolorum legitur, quia uendebant omnia, et offerebant pretia, etc. .

 Os nostrum patet. Postquam dixerat superius neminem nosse secundum carnem, et subiunxerat quare, id est, quia si cognouimus, iam non nouimus Christum secundum carnem, subiunxerat etiam se accepisse ministerium reconciliationis,  unde et pro Christo dicit se legatione fungi, et subiunxerat admonitionem, et exhortationem, qua mundus Deo reconciliatur: prorupit in laudem Corinthiorum, dicens: Os nostrum; et est sensus: uestra emendatio, correctio, atque saluatio adeo me letum reddidit, ut tacere non possim. Cor nostrum dilatatum est. Duobus modis dilatatur cor, aut fiducia bone conuersationis, aut spe resurrectionis; quasi diceret: Adeo uestra emendatio, atque correctio nos letos reddidit, ut et cor nostrum dilatatum sit, et os patefactum, quatenus tacere non possimus. Ubi ostenditur quia obedientia, et correctio bonorum subiectorum, ita letos reddit magistros, ut talia eis proferant, qualia se ab eisdem non putabant audire.

 Non angustiamini, etc. His uerbis ostenditur quia bonis predicatoribus bona predicantibus non obesse possunt mali auditores; et ideo dicit Apostolus: Non angustiamini in nobis, quasi diceret: Si uos non correxistis, non nobis obest, qui bona predicamus, sed uobis, qui facere contemnitis. Et hoc est, quod subdit: Angustiamini in uisceribus uestris; eamdem autem habentes remunerationem . Quasi diceret: Si eumdem cursum, quem nos, cocurreritis, eamdem habebitis remunerationem: et qui eamdem, et tanquam pater filios moneo, dilatamini. Sicut enim sacculum, si non capiat quod pretiosum est, extendimus, ut capere possit, ita monet Apostolus dilatari Corinthios, ut capaciores reddantur; quatenus ea  pretiosa, que dicturus erat, capere possent. Et ideo dicit: Dilatamini, quasi diceret: Capaces estis, sed capaciores estote, ut capere possitis et uos. Non enim dicit, uos, sed, et uos; quasi dicat: Iam nos dilatati sumus ad bona proferendum, uos dilatamini ad capiendum.

Et nolite iugum ducere, etc. Iugum enim pro societate ponitur, ideo quia eodem iunguntur boues ab aliquo, et equi ad currum. Et est sensus: Nolite iugum ducere, etc.; id est, nolite societate infidelium perfrui. Et uolens suam narrationem  similitudinibus, atque exemplo prophetico confirmare, subiunxit: Que enim participatio iustitie, etc. Lex enim iustitiam predicat, que contraria est iniquitati. Et est sensus: Que participatio iustitie cum iniquitate? Nulla. Ita et nulla debet esse societas fidelium, etc. Que sequuntur ad superiora referuntur. Aut que societas luci ad tenebras? Lux enim ueritatem predicat, et ipsa ueritas lux est, que lux fugat tenebras erroris; et ideo nulla societas esse potest. Que autem conuentio Christi ad Belial? Belial namque interpretatur sine iugo, significat diabolum, qui similis esse Deo uoluit, nolendo ferre iugum ipsius. Lex namque in figuris et obscuritatibus littere predicat Christum, qui fugat diabolum de cordibus  fidelium, qui Deo similis esse uoluit et ideo nulla conuentio.

Qui autem consensus templo Dei cum idolis? Notandum quia nil magis contrarium est Christiano, quam idololatria, et idola: nam ista homines a Deo separare solent, et ad negationem trahere. Et ideo, quanquam omnia uitia detestanda sint, istud precipue, quod homines a Deo separat. Et ideo eodem conclusit, subdendo - uos enim estis templum Dei, etc,; quasi diceret: Si uos credendo templum Dei estis, illi non credendo templum sunt diaboli; et ideo cauete, ne, per infidelitatem, illius efficiamini. Templum Dei uiui dicit, ad distinctionem mortuorum. Sequitur: Quoniam inhabitabo, etc. Ad confirmationem sui iste egregius predicator  fidelis in uerbo, et ueritate, testimonium propheticum sumit. Ubi monentur predicatores, sua dicta aliorum studeant confirmare exemplis. Sed queri potest quare dicat: Inhabitabo, et ambulabo; cum ille ubique sit, et omnia sint in illo. Sed talis est sensus: Ambulat ille, et inhabitat in cordibus electorum, cum ab infidelitate ad fidem, et per incrementa in uirtutibus proficere facit. Nam sicut habet iste exterior homo suos pedes, sic et interior homo, quibus gradi possit. Magnum namque iter est, de infidelitate ad fidem transire, et per incrementa in uirtutibus proficere; quod nullo modo fieri potest subito, nisi per interualla temporum. Sed sciendum, quia illi solummodo proficiunt, qui eius perfrui gratia merentur. Generalis  est iste sensus; sed uidendum est quis sit specialis. Primum omnium considerandum si sit, hec uox Christi est: nam propheta in eius uoce loquebatur, dicens: Quoniam inhabitabo , etc. Sed qualiter inhabitasset, Ieremias post ostendit. Hic in terris uisus est, et inter homines conuersatus  . Sed apertius ponit euangelista, qualiter, dicendo: uerbum caro factum est , etc.

Et ero illorum Deus. Quod ille Deus, idem Ieremias: Hic Deus noster, et non estimabitur alius  ad eum, Et ipsi erunt mihi populus  ; ecclesiasticum dicit, id est, Ecclesiam. Isaias: uiuo ego, dicit Dominus, quia omnibus his ueluti uestimento uestieris . Si enim electi uestimenta Christi sunt, et uestiuntur ab illo: ergo populus eius est Ecclesia.

Propter quod exite, etc.; quasi diceret: Si Deus inhabitat, et Deus uester est, et uos populus; Propter hoc exite de medio eorum, non corpore, sed mente, non uagatione loci, sed deuotione. Et quasi interrogassent qualiter est exeundum, respondit: Et immundum ne tetigeritis. Hinc dicit Augustinus: Exponit Apostolus his uerbis, quod superius dixerat: Exite. Sed quis tangit immundum? Ille utique, qui aut immundum  patrat, aut  patrantibus prebet assensum. Et hinc, quod in ueteri Testamento legitur: Qui tetigerit mortuum, immundus erit , propter hoc dixit: Nam opus misericordie est mortuum sepelire.

Et ego recipiam uos, quasi diceret: Si infideles uos expulerint, uel uos egressi fueritis, ego uos recipiam. Et talis est sensus, qualis ille, ubi legitur: Extra synagogas uos facient  , etc. Et ero uobis in patrem, quasi diceret: Si peruersi parentes, et infideles uos expulerint, me patrem habebitis sempiternum. Et uos eritis mihi in filios, et filias. Filios, et filias dicit, siue propter utrumque sexum, siue propter fortes, et infirmos. Dicit Dominus omnipotens. Ut superiora confirmet, ideo  hec subiunxit. Nam mos est prophetarum talia subdere, ut nos certiores de superioribus reddant.

Sed quis erat iste, qui hoc dicebat? Christus; ergo omnipotens. Et quod omnipotens, ipse manifestat: Quecunque Pater facit, hec eadem et Filius . Ergo ea non potest Filius, que nec Pater. Sed idoneus est iste Filius, qui dicit apostolis: Deo omnia possibilia sunt . Et si omnia, ergo et ipse omnipotens, quia Deus.

  Sequitur: Has igitur promissiones. Facit enim superiorum promissionum mentionem, hoc est, ut ipse sit nobis in Patrem, et nos ei in filios, et filias; et ideo exhortando sequitur:  Mundemus nos ab omni inquinamento carnis. Sane notandum, quia non dicit solummodo, ab inquinamento, sed omni; quia multa sunt genera inquinationis, que tam a diabolo, quam a membris ipsius inuenta sunt. Quapropter qui Deum patrem habere desiderat, et eius filius esse cupit, non solum ab omni opere coinquinationis se abstineat, sed etiam ab ipsa carnis delectatione. Sed quia multa sunt, que solo mentis consensu fiunt, et nos a societate  filiorum Dei excludunt, ideo addidit: Et Spiritus, id est, mentis.

Sequitur: Perficientes sanctificationem. Egregium quoque seruat ordinem. Premisit promissiones; deinde subiunxit exhortationem, dicendo: Mundemus, etc.; post emendationem monuit habendam sanctificationem; quia sanctificatio non esse potest, nisi ubi munditia est. Iste ordo in Scripturis seruatur diuinis. Hinc Iacobus apostolus dicit: Abiicientes omnem immunditiam, et abundantiam malitie , etc. Hinc Psalmista: Declina a malo , etc. Hinc Dominus ad Ieremiam: Ecce posui te, ut euellas , etc. Et, quia sanctificatio sine timore Dei esse non potest, subiunxit: In timore Dei. Et quod sanctificatio sine  timore Dei non sit, euangelista manifestat, cum dicit de Simeone: Iustus, et timoratus ; nam sicut iustitia sine timore esse non potest, sic nec sanctificatio.

Sequitur: Capite nos. Melius in Grecis exemplaribus, unde hoc translatum est, habetur. uerbum enim, quod in hoc loco positum est, talem habet sensum, quasi dixisset Apostolus: Capaces nostri estote. Et potest duobus modis intelligi, ut sit sensus: uim dictorum nostrorum capite; quod etiam respicit ad hoc, quod supra ait, dilatamini; siue alio modo, capite nos, hoc est uitam nostram et conuersationem imitamini. Et quasi interrogasset aliquis: Que est conuersatio tua, quam sequi debemus? Ideo subiunxit: Neminem lesimus, etc.;  quasi dixisset: Hoc in mentibus uestris conferte, hoc ad memoriam reuocate, quia talis fuit nostra conuersatio apud uos. Hic uerbis denotat illos quorum falsis doctrinis fuerant decepti. Illi enim leserant eos, quia dominati sunt eorum; unde inferius dicit: Libenter suffertis, si quis in faciem uos cedit . Corruperunt eos in fide. falsa docendo; circumuenerunt eos, substantiam eorum et salutem pariter exhauriendo. Et, ne putarent ipsi quod, causa condemnationis eorum, se excusarent; quia sepe, dum se homo excusat, alios condemnat, ideo subiunxit: Non ad condemnationem uestram dico; quasi dixisset: Non ideo me excuso, ut uos condemnem; quia qui parcit, non  condemnat, sed causa uestre salutis, ne illis qui uos deceperunt fidem accommodetis.

Et quia uoluit eos certos reddere, quod non causa eorum damnationis se excusauerit, ideo preterita bona illis ad memoriam reuocauit. Dicit enim: Prediximus enim quod in cordibus nostris estis, etc.; quasi dixisset: Ex preteritis bonis agnoscite quod hoc non causa uestre damnationis diximus: nam quos in uita, et morte socios habere cupimus, condemnare  nolumus. In hoc facto monentur predicatores, ut, cum suos increpant auditores, ne forte ipsi putent se causa amaritudinis, et uindicte increpatos, preterita bona ad memoriam illis reuocent.

 Sequitur: Multa mihi fiducia est apud uos, etc. Sed unde hanc fiduciam sumpsit Apostolus? Ex prima Epistola, qua directa, audiuit eorum emendationem; et ideo fiducialiter gloriabatur, dicendo: Multa mihi gloriatio pro uobis. Sequitur: Repletus consolatione, etc: ac si dixisset: Qui nimium fui contristatus de uestro casu, nunc repletus sum consolatione de uestra emendatione, et superabundo gaudio de uestra correctione. Monentur et in hoc facto predicatores, ut, sicut tristantur de casu suorum,  sic gaudeant de ipsorum emendatione. Animaduertendum est etiam quanta caritas erat in mente Apostoli, qui omnia aduersa paruipendebat in comparatione emendationis Corinthiorum.

Sequitur: Nam cum uenissemus Macedoniam, etc. Narrat Apostolus Corinthiis persecutiones, et aduersitates, quas pro aliorum passus est salute. Sed quare? uidelicet, ut illos ad imitationem sui traheret, quatenus, dum suum doctorem pro aliis pati uiderent, non pigeret eos, et pro ipso aduersa sustinere. Solent etiam doctores aduersa, que patiuntur, diuersis pro causis, suis auditoribus manifestare. Sciendum quia caro, ueluti brutum animal, dolet inter aduersa; spiritus uero rationalis letatur, quia spe regni celestis subleuatur. Caro illius  requiem non habuit, quia, una recedente tribulatione, altera succedebat.

Sequitur: Sed omnem tribulationem passi. Omnem dicit, hoc est multam: nam que fuerit liber Actorum apostolorum manifestat. Dicit enim, quia recedentes a Troade , cum uenissent Macedoniam , que propinquior erat Corintho, et inde esset Titus uenturus , multi ad eorum predicationem crediderunt; sed maximam consolationem habuerunt in quadam femina , que credidit cum omni domo sua. Tunc contigit Apostolum spiritum pythonis expulisse a quorumdam hominum ancilla que diuinando magnum questum dominis prestabat : propter quod comprehensus, et prius quam  Titus ueniret, multam tribulationem passus .

Sequitur: Foris pugne, hoc est, flagra, et ictus: intus timores, uidelicet, quia multum solliciti erant, et timebant, ne ipsorum auditores scandalizarentur, dum talia uiderent suum pati doctorem. Aliter: Foris pugne, hoc est, concursus fidelium, et infidelium: intus timores; quia in carcere positi timebant ne atrocioribus penis plecterentur, quoniam nemo est qui non timeat.

 Sequitur: Sed qui consolatur humiles. Et est sensus: Deus humilium est consolator, iuxta illud: Prope est Dominus his qui tribulato sunt corde ; et item: Prope est Dominus omnibus inuocantibus se in ueritate . Qui ergo consolatur humiles, consolatus est nos in aduentu Titi; quod particeps factus est nostre tribulationis: magna namque consolatio est socios habere in tribulatione.

Sequitur: Non solum in aduentu eius. Et est sensus: Non solum consolati sumus, quia particeps factus est nostre tribulationis, sed etiam quia de uobis bona nobis retulit; uestrum uidelicet desiderium, in melius proficiendo; uestrum fletum, impetendo  ; uestram etiam emulationem pro me;  ac si dixisset: Reuertens narrauit quod uos, agnita caritate mea, emulantes me quoque defendatis aduersus eos qui de me multa mala uobis dixerunt. Sequitur: Ita ut magis gauderem; hoc est, qui de uestro casu multum fui tristatus, magis gauderem de uestra emendatione, siue magis gauderem de uestra emendatione, quam de Titi consolatione.

Sequitur: Si contristaui uos, non me penitet. Et est sensus: Ideo non me penitet, quia qui causa peccati aliorum fuistis increpati, et illos correxistis, et uos in melius profecistis. Sequitur: Et si peniteret, etc.; ac si dixisset: Si exigente caritate fieri posset ut me peniteret uos contristatos propter duritiam prime Epistole, non me peniteret, quia illa ad horam uos contristauit. Et ego nunc gaudeo propter  uestram emendationem. Ad hoc attinet quod sequitur: Non quia contristati estis, etc. Sed contristati estis secundum Deum, etc. Hec uerba exsultantis sunt. Multum namque corde letabatur Apostolus, quia omnia, que erga Corinthios egerat, ad profectum eorum et laudabilem finem peruenerant; et ideo dicit: Ut in nullo detrimentum patiamini; ac si dixisset: Plurimum nempe gaudeo, quia omnia ad profectum peruenerunt. Moraliter etiam hoc ipsum nunc agi debet; uerbi gratia, cum quis docere aliquid bonum incipit, non agnoscit finem; si uero contigerit, ut ad laudabilem finem perueniat, necesse est, ut gaudeat, et Deo gratias referat.

Sequitur: Que enim secundum Deum tristitia est, etc. Tristitia secundum Deum est, quia confunditur  peccator, et tristatur, timens ne a Deo puniatur. Quamobrem accepta consolatione concurrit ad emendationem. Hoc quoque penitentiam operatur in salutem stabilem, quia facit peruenire ad remissionem peccatorum. Sequitur: Tristitia seculi mortem operatur. Tristitia seculi est, quia peccator se quoque denudatum, atque rectum  ueretur. Tristatur enim, quia timet ne puniatur, uel a iudice terreno, uel si deest terrenus, timet puniri a Deo. Iste enim,  dum in uitali uersatur tristitia, nulla accepta consolatione, precipitat se in desperationem. Siue tristitia seculi est in damnis terrenis, uel certe in aliorum rebus conspectis, et non acquisitis.

Sequitur: Ecce enim hoc ipsum, secundum Deum contristari uos, etc. In hac uero sententia, quantum ad latinitatis regulam attinet, sed superflua est; et ideo intelligenda est posita esse pro et; iuxta regulam quoque lingue Grece habet compositionem, et constructionem. Sane notandum, quia dixerat paulo superius se contristatum secundum Deum: et ut ostenderet quem fructum tristitia secundum Deum genuerit, subiunxit et cetera: Ecce enim hoc ipsum, etc.; ac si dixisset: uidete quia tristitia secundum Deum magnam in uobis operatur sollicitudinem. Et  pulchre dicit: Sollicitudinem; quia in penitentia multum sollicitus est homo, ne forte denuo peccet: et ubi sollicitudo est, torpor, et ignauia repellitur. Sed defensionem. Quasi dixisset: Non solum sollicitudinem, sed etiam defensionem: non tantum mali; quia mali operata est confessionem; sed potius ueritatis: Sed indignationem illam intellige, qua in se indignabantur propter peccata; uel certe aliorum intellige, quam in se excitauerunt, cum se emendare ceperunt. Sequitur: Sed timorem. Ille uero, qui in penitudine est, multum timet, ne forte non sit sibi a Deo remissum peccatum. Timorem uero an castum, an seruilem dicat, incertum est: uerumtamen utrumque intelligere possumus. Sequitur: Sed desiderium; hoc est, in melius proficiendi. Sequitur: Sed emulationem,  bonorum scilicet operum; quasi dixisset: Qui hactenus fuistis imitatores malorum, studete emulatores esse bonorum. Sequitur: Sed uindictam: uel ulciscendi in semetipsis peccata, uel certe ulciscendi malos; quia qui malos punit, bonos non perdere querit  . Tangit enim prelibando more solito causam, quam apertius manifestat, cum subiungit: In omnibus exhibuistis uos incontaminatos esse negotio . Corinthii uero increpati ab Apostolo, incitati sunt ut malos a consortio sui repellerent: et ideo abiecerant omnes, quos ipse per Epistolam denotauerat. Et dum hoc egerunt, incontaminatos se esse monstrauerant. Quasi dixisset: Dum malos repulistis, incontaminatos uos negotio iniquitatis esse monstrastis, quia  qui contaminatus est, libertatem increpandi amittit.

Sequitur: Igitur, etsi scripsi, non propter eum, qui fecit iniuriam. His uerbis illum denotat, qui patri iniuriam intulit, conducendo uxorem . Item cum dicit: Nec propter  , qui passus est, omnes illos denotat, qui iniurias, et fraudes patiebantur, de quibus ipse in prima: Sed uos iniuriam facitis, et fraudatis, et hoc fratribus . Nam si in aliquo dissidentes erant, aut si aliqua mala ingerebant, ad infidelium trahebantur iudicia.  Ac si aliis uerbis dixisset: Non solum propter illos scripsi, sed etiam ad manifestandam sollicitudinem nostram. Magnam nempe pro illis sollicitudinem habebat; quia, dum inquinatos inundabat, oppressos releuabat, abiectos reuocabat, omnium se curam habere monstrabat; quoniam uno penitente multi contristantur, uno afflicto multi scandalizantur; quia si compatitur unum membrum, compatiuntur omnia membra.

Et hoc notandum quia tria dicit; hoc est, pro uobis, et ad uos, et coram Deo; ut ostenderet nichil sue deesse sollicitudini. Et hoc sciendum quia sunt nonnulli, qui sunt solliciti pro aliis; sed non ad illos, quia non ab his, que ad perfectam illorum sollicitudinem perducunt: sunt uero alii, qui pro aliis, et ad  illos solliciti sunt; sed quia non est simplex eorum intentio, ideo non coram Deo.

Sequitur: Ideo consolati sumus; hoc est, de uestra emendatione, uel pro nostra sollicitudine. Sequitur: In consolatione autem nostra, abundantius gauisus sum super gaudio Titi. Sollicitus enim erat ipse tam aperte, quam et latenter, suos dirigere discipulos, ut suorum agnosceret conuersationem auditorum; et ideo, cum direxisset Titum, et ipse inuenisset eos emendatos, et correctos, gauisus est; et ideo dicit: Gauisus sum super gaudio Titi; quasi dixisset aliis uerbis: Quia Titus, qui ualde tristatus est de uestro casu, inueniens uos correctos, gauisus est, et ego gaudeo, quia illius gaudium, meum est. Quia refectus est, id est, repletus ab omnibus uobis. Cum  enim dicit: Ab omnibus uobis, ostendit eos habere concordiam, atque unionem, quos in prima Epistola ostendit habere diuisionem, adeo ut diceret: Diuisus est Christus? 

Sequitur: Et si quid apud illum de uobis gloriatus sum. His uerbis ostendit aperte, quod multa dixerit Tito bona de Corinthiis, priusquam eum direxerit, que ab illis didicit, per quos direxit Epistolam, aut per alios, quia multi sepe discurrebant. Et non est confusus Apostolus, quia non aliter, quam ipse dixerit, reperit Titus.

Sequitur: Sed sicut omnia uobis in ueritate locuti sumus, etc. Nota, quia ea repetit, que superius dixerat: Non est apud me EST et NON. Et est sensus: Sicut omnia uobis in ueritate locuti sumus, ita et  omnia, que Tito predixi, uera fuerunt. Sequitur: Et uiscera eius abundantius in uobis sunt; hoc est, omnia membra eius uos desiderant. uerbi gratia, sicut omnia membra, sua in inuicem desiderant officia; id est, sicut auditus desiderat uisum, et uisus olfactum, etc.: sic et omnia membra eius uos desiderant, reminiscentis omnium uestrum obedientiam. Et est sensus: Quia uestra obedientia grata ei fuit, et uos gratos reddidit, adeo uos diligit, ut uestra memoria nunquam ab eius mente recedat.

 Sequitur: Quomodo cum timore et tremore excepistis eum. Cum enim directus fuisset eis Titus studio uidendi conuersationem eorum, et subito inter eos apparuisset, timuerunt, recolentes, quia pro multis uitiis fuerant increpati ab Apostolo. Intellexerunt enim, quia idoneum ministrum direxit ad eos, qui omnem eorum conuersationem sibi renuntiaret; et ideo ita cum timore exceperunt eum, et obedientes ei exstiterunt, quasi ipse Apostolus uenisset ad eos.

Sequitur: Gaudeo quod in omnibus confido in uobis; quasi dixisset: Non solum gaudeo de illorum correctione, qui ceciderunt et surrexerunt, sed et de uestro profectu, qui in fide stetistis. Siue aliter: Gaudeo quia, qui ea corrigere cepistis, que ad  cultum fidei et ordinem ecclesiasticum attinent, etc., que sunt digna correctione, corrigetis.

 Notam autem, fratres. Superius Corinthiis persecutiones, et pressuras, quas passus fuerat in Ecclesiis Macedonie; deinde dixerat: Si gauisus sum super gaudio Titi: post hoc suam orationem et locutionem laudibus conclusit; nunc uero aggreditur aliud, dicens: Notam uobis facimus, fratres, etc.  Sed querendum est, quare suam locutionem de opere misericordie  ? Sed sciendum, quia egit hoc Apostolus ingeniose, et admirando modo; hoc est, ut dum eos laudibus mulceret, ad opus misericordie facilius prouocaret. Moraliter sic monendi sunt superbi, et potentes, hoc est, ut si qua sunt in illis bona, laudibus proferantur, uel  que inesse poterant, dicantur; ut que corrigenda sunt, facilius corrigantur. Propter hoc exemplum Ecclesiarum Macedonie protulit, ut dum alios in opere misericordie deuotos audirent, eosdem non deuotos esse puderet. Moraliter monentur doctores, ut, quoties auditores suos ad bona prouocare uolunt, sanctorum exempla illis proponant, ut ad bona, que cupiunt ocius eos trahere ualeant. Prefata etiam intentione fratres eos appellat. Pulchre dicitur: Gratiam Dei, que data est; quia gratia a Deo datur, et non aliis, nisi Ecclesiis, datur.

Sequitur: Quod in multo experimento tribulationis, abundantia gaudii ipsorum supersit  . Et est sensus: Dum nos multa aduersa pati uiderunt, non scandalizati sunt, aut in fide titubauerunt,  sed potius experimento tribulationis nostre, plenitudinem gaudii susceperunt, quia non abs re tantam constantiam in persecutione esse intellexerunt. Aliter: Dum nos pati uiderunt, etiam ipsi incitati sunt, ut nobiscum pati gauderent; et qui passi sunt, ideo passi sunt, quia in eisdem tribulationibus, sub spe future resurrectionis, plenitudinem gaudii esse intellexerunt.

Et altissima paupertas eorum, etc. Altissimam dicit profundam et magnam. In quibus uerbis ostendit eorum propositum et deuotionem, quasi dixisset:  Cum, eorum tenuis sit substantia, adeo ipsi deuoti exstiterunt, ut ultra quam uirtutes suppeterent, et facultas sineret, ipsi parati essent dare; et ideo dicit: Abundauit in diuitias simplicitatis. Simplices diuitias dicit, quia ipsi, non causa humane laudis, aut redimendi suos predicatores, ne increparentur ab eis, tribuerunt, sed studio placendi Deo. Nam qui causa humane laudis tribuunt, non simpliciter faciunt, et illi, qui a talibus accipiunt, libertatem increpandi amittunt, quia scriptum est: Xenia et dona excecant oculos iudicum .

Sequitur: Quia secundum uirtutem testimonium illis perhibeo, etc. Preposterus est ordo, nam talis esse debet: testimonium illis perhibeo, quia secundum uirtutem tribuerunt, et super uirtutem uoluntarii  fuerunt. Et ut ostenderet quomodo, subiunxit: Cum multa exhortatione; quasi dixisset: Fecerunt quod potuerunt, et magis quam facultas sineret, tribuere uoluerunt; sed nos iudicauimus non esse accipiendum, ne forte, si inopiam paterentur, peniteret eos, et fructum mercedis perderent: illi uero cum exhortatione, et lacrymis, et precibus deprecati sunt, ut gratiam et communicationem ministerii, quod fit in sanctos ; nos uero, quia uidimus spretis omnibus temporalibus in solis celestibus suspensos, quod prius non accipiendum iudicauimus, postea accipere decreuimus.

Sequitur: Et non sicut sperauimus; hoc est, magis fecerunt, quam sperassemus. Sequitur: Sed semetipsos dederunt primum Deo; hoc est, et pristinos  errores corrigendo, et uitam, et mores mutando. Sequitur: Deinde nobis, uidelicet sumptus necessarios ministrando. Et quia simpliciter hoc egerunt, ideo subiungit: Per uoluntatem Dei.

Sequitur: Ita ut rogaremus Titum, etc.; quasi dixisset: Ita et uos deuoti exstitistis, ut Titum rogaremus uenire ad uos. Sed quare Titum, et non alterum? Quia notus et gratus erat illis, et in multis per eius exhortationem profecerant, quatenus et in hoc opere misericordie per eum proficerent. Moraliter: Cum aliquis docendus est, aut ad aliquod bonum prouocandus, talis eum debet docere, qui ei gratus sit, et quem ipse diligit.

 Sequitur: Sed sicut in omnibus abundatis  fide, etc., et hac gratia, hoc est, misericordie opere abundetis. Nam in quibus abundarent, manifestat; fide, quia iam corroborati erant; et sermone, quia genera linguarum habebant; et scientia, quia sapientes erant; et omni sollicitudine, quia fuerant increpati, et ideo solliciti erant, ne denuo increparentur; et omni caritate uestra in nos, hoc est, circa nos.

Sequitur: Non quasi imperans dico. Et est sensus: Non extorqueo, ut cogo, aut uestrum opus non sit uoluntarium, sed coactum. Sequitur: Sed propter aliorum sollicitudinem, etiam uestre caritatis  ingenium bonum comprobans. Duobus modis potest intelligi. Uno modo, quasi dixisset: Ut propter aliorum fidelium studium, uestrum ingenium bonum comprobetur, hoc est, ad opus misericordie incitetur: siue aliorum dicit; id est, pauperum, qui erant Ierosolymis; quasi dixisset: Ne forte pauperes, qui sunt Ierosolymis, propter inopiam solliciti sint, bonum ingenium uestre caritatis esse comprobetur; id est, incitemini, ut uestris diuitiis illorum indigentiam subleuetis.

Sequitur: Scitis enim gratiam Domini nostri Iesu Christi; quasi diceret: Nostis exemplum, quod gratis tribuit; quoniam propter uos egenus factus est, etc.; quasi dixisset: Ille sua propter uos spreuit; quare uos non uestra propter illum tribuatis? Item: Et si  ille sua, quare uos non uestra, sed illius eidem propter uos non reddatis? Item: Ille, cum esset diues, factus est pauper, non ut cresceret, sed ut uos cresceretis: nam factus est, quod uos eratis, ut uos faceret quod ipse erat: nam ipse factus est pauper, ut uos sue diuinitatis diuitiarum faceret participes. Item: Factus est pauper, ut una sua paupertate, et hic diuites faceret in fide, et postea regni celestis heredes. Facit etiam locus iste aduersus Photinum. Sequitur: Et consilium in hoc do. Dixerat superius: Non quasi imperans dico. Tale est et quod dicit: Consilium do; quasi diceret: Non exigo, sed consilium do. Consilium ergo tanti doctoris non est paruipendendum. Quasi interrogasset aliquis: Quare das consilium? Ostendit ipse: Hoc enim uobis utile  est; quia non solum facere, etc. Quibus uerbis ostendit posse esse opus non uoluntarium, certe aut tedio deprecantis, aut imperio iubentis. Et sciendum quia laudat eos uituperando: nam laudat, cum dicit: Cepistis; uituperat cum dicit: Ab anno priore; quasi diceret: Tarde cepistis. Egit ueluti doctus medicus, qui adhibet medicamen infirmo; et unum idemque medicamen fouet sana, et mordet putrida.

Sequitur: Nunc uero et facto perficite; quasi dixisset: uoluntas uestra opere monstretur. Nam finis uniuscuiusque rei attendendus est; quia, sicut bonum opus coactum non est a Deo acceptum, sic etiam nec remissa uoluntas. Sequitur: Ut quemadmodum promptus est animus, etc.; quasi dixisset: uestram promptam uoluntatem opere complete. Et  quia prouocauerat eos ad opus misericordie, ne tantum uideretur exigere a paupere, quantum a diuite, sequitur: Ex eo quod habetis, tribuite. Sane sciendum quia, si tantum det diues, quantum potest, et pauper quantum potest, equales sunt. Si uero tantum tribuat diues, quantum potest, et pauper magis quam sinat facultas, ipse utique pauper precedit diuitem, quemadmodum illa uidua paupercula, que, sicut legitur in Euangelio, misit totum uictum suum in gazophylacium . Si enim uoluntas prompta est, hoc est, deuota, secundum id quod habet, hoc est, secundum magnitudinem facultatis tribuat, et Deo accepta est. Non enim exigendum est ab ea hoc quod non habet. Hinc est quod et Tobias  admonens filium suum dicit: Fili, si multum tibi est, multum tribue, etc. .

Sequitur: Non enim, ut aliis sit remissio, etc. Hec uerba condescendentis sunt. Nouerat enim illos esse infirmos, et ideo condescendit, quasi dixisset: Non do uobis consilium tantum tribuere, ut aliorum inopiam subleuetis, et uos inopiam patiamini; quoniam scriptum est: Diliges proximum tuum sicut te ipsum; sed ex equalitate; hoc est, ut illorum inopiam subleuetis, et uos inopiam non patiamini. Hoc sciendum, quia qui hic infirmis condescendit, alibi ad maiora fortes prouocans dicit: Qui parce seminat , etc. In presenti tempore ideo dicit: Quia in hac presenti uita hoc sit alternatim, hoc est, ut alii sint diuites, alii pauperes. Sequitur:  uestra abundantia illorum inopiam suppleat, etc. Illorum dicit, hoc est, pauperum, qui erant Ierosolymis. Sancti uero apostoli, cum predicatores direxissent ad gentes, hoc etiam illis iniunxerunt, ut memores essent pauperum; et ideo monebant fieri collectas, quibus inopia sanctorum pauperum subleuaretur. Nam sciendum quia non erat una fidelium Iudeorum et fidelium gentium conditio, quanquam una esset sedes. Illi enim, abrenuntiatis omnibus temporalibus, uenerunt ad fidem; isti uero, hoc est, gentiles, cum domibus suis, et paternarum rerum possessione. Illi elegerant quod maius fuerat, hoc est, omnibus uigiliis, ieiuniisque uacare; isti quoque adhuc in terrenis negotiis uersabantur. Quapropter monebat eos, ut suis diuitiis illorum subleuarent  inopiam, quatenus ipsorum diuitiis possent participare; quasi diceret: uos, o diuites, uestris terrenis diuitiis in opiam illorum subleuare studete, quatenus illorum diuitiis in futuro subleuari mereamini: nam quos nunc pauperes uidetis, quandoque diuites cernetis; et uos, qui nunc diuites estis, si in tribuendo negligentes fueritis, pauperes eritis. Quicunque sua hic tribuunt, ut in futuro maiora recipiant, sic agunt quasi terre cultores, qui ideo eam colunt, ut uberiorem recipiant fructum. Sequitur: Ut fiat equalitas, ac si dixisset: Sicut in Deo equalitas est, qui eque solem suum oriri facit super bonos et malos, etc. , sic et in uobis sit equalitas, ut et ipsi uestrarum sint participes diuitiarum, et uos illorum bonorum.

 uerum quia uoluit suam narrationem confirmare exemplo, subiunxit: Sicut scriptum est: Qui multum non abundauit, etc. . Hoc scriptum est in Exodo: preceptum namque est filiis Isrel, dum manna singuli iuxta mensuram per singula capita colligerent gomor; et inde dictum est: Qui multum, non abundabit. Nam qui diffidens ne forte altero die non possit manna inuenire, plusquam gomor colligebat, non abundabat; quoniam uermibus scaturiebat: et qui minus colligebat, sufficiens ei erat. Et sciendum quia, quod tunc agebatur, agitur et nunc. Nam quicunque timore future paupertatis suas retinent diuitias, ipsa diffidentia uermes illis procreat, qui non morientur; unde Dominus: uermis  eorum non morietur, etc. .

Sed uidendum est qua intentione Apostolus hoc protulit testimonium; ea uidelicet, ut diuites non falsa spe decipiantur, credentes se sic esse diuites in futuro, quemadmodum nunc sunt; quia, si multum habent, salus tamen, aut uita non in eorum abundat diuitiis: pauperes etiam, qui modicum habent, non se deiiciant, quia non illis oberit, sed magis proderit ipsa paupertas.

Gratias autem Deo, etc. Refert Apostolus Deo grates, qui dederat sollicitudinem Corinthiorum in corde Titi, et ipsi ei obedientes exstiterant: et eamdem dicit, quam et ego habeo, ueluti pater. Iste enim uerus pater erat, quia sua eos predicatione ab infidelitate ad lucem fidei traxerat; et, qualem  sollicitudinem ille, qui pater erat, habebat, talem et Titus; et ideo dicit eamdem. In quo facto monentur predicatores, ut si uiderint quempiam suorum sollicitudinem habere animarum, et ipsos, quorum sollicitudinem gerit, obedientes existere, grates Deo referre studeant, ueluti Apostolus hic.

Quoniam exhortationem quidem suscepit, id est consolationem, ut qui primum uenire recusauerat, nunc sponte uenire festinet. Sed cum sollicitior esset, etc. Sollicitus exstiterat primum audiendo; sollicitior postmodum redditus est uidendo, adeo ut sua uoluntate ad eos proficisci desideraret. Misimus etiam cum illo fratrem, etc. Istum, qui minus erat notus, laude commendat; Titus uero, qui etiam familiaris effectus, minime laudis egebat. Sed quia  dicit: Cuius laus est in Euangelio, et cetera que sequuntur, doctores eum fuisse Lucam dicunt; ob hoc, quia mirabiliter Euangelium scripsit; deinceps librum Actorum apostolorum, ut ipse: Primum quidem sermonem, etc. .

Comes peregrinationis dicitur, id est euangelice predicationis; in hac gratia, id est predicationis et reconciliationis, que ministratur a nobis; quasi diceret: Hanc gratiam predicationis accepimus, ut aliis ministraremus  , et ideo ministratur a nobis. A Domini gloria  dicit, id est a saluatione animarum; quia quo plures saluantur, eo ei gloria augmentatur. Et destinatam nostram uoluntatem; id est dispositam et ordinatam implere. Sed uide quante dilectionis erat. Nam ille paruipendebat tribulationes  et aduersitates istius uite presentis, ad comparationem euangelice ministrationis  . Deuitantes hoc, etc. Iste namque idoneus doctor, et sufficiens predicationi, uitabat ut non uituperaretur de hoc opere misericordie unde agitur, si non tribueretur; siue cauebat uituperationem illarum Ecclesiarum, que ab aliis tracte fuerant ad fidem, ne ipse uituperaretur, quia sua predicatione eos ad fidem traxerat. Ideo idoneos curat ministros dirigere, qui sua sapientia et scientia eos non solum ad perfectionem  bonorum operum ceterorum, sed etiam ad opus misericordie prouocarent: siue cauebat uituperationem illorum, quia adeo erant amatores Iudaice secte, ut carnaliter legem obseruarent, ne ipsi dicerent: Non sunt isti ueri Christiani, quibus maiora etiam tribuunt Iudei.

Prouidemus enim bona, etc. Coram Deo; quia salutem animarum predicabat: coram hominibus; quia tam idoneos ministros direxerat, qui non corda Corinthiorum scinderent, sed sua scientia ac sapientia non solum ad cetera bona, sed etiam ad opus misericordie prouocarent.

Misimus autem cum illis, etc. His uerbis ostendit eos Apostolos profecisse; quasi diceret: O Corinthii, in hoc uos potestis agnoscere profecisse, cum tot  et tales ministros suscipere promeremini. Quidam uolunt istum intelligere fuisse Apollo; ob hoc, quia in prima Epistola dicit se rogatum, ut eum dirigeret illis ; sed incertum est quis fuerit. Nunc autem multo sollicitiorem; quasi diceret: Sollicitus fuit primum, sed sollicitior redditus est, multa utendo confidentia in uos, siue Tito narrante bona de uobis, siue ceteris narrantibus, quos etiam Apostolos Ecclesiarum, gloriam Christi appellat. Nam multi ibant, et reuertebantur, siue ab apostolis missi, siue sua sponte pergentes, qui eis referre possent. Socius meus. Socius ei erat Titus, quia episcopus ordinatus; ceteri fratres, qui adiutores Euangelii erant. In hoc, quod Apostolus tales direxit, monentur predicatores, cum aliquem ad bonum  trahere cupiunt, talem dirigant, cuius mens nullius morbo corrupta sit uel corrumpatur.

Ostentionem ergo, etc. His uerbis commendat eos Apostolus, ut obedientes et deuoti erga illos existant; quasi diceret: In hoc uestram conuersationem, et fidem agnoscere potero, si eos honorifice susceperitis in facie Ecclesiarum, id est, in uisione Ecclesiarum.

 Nam de ministerio, etc. uidetur enim Apostolus quasi aliud locutionis genus aggredi. Nonnulli dicunt hactenus Apostolum locutum de eleemosyna terrenarum rerum, nunc de eleemosyna uerbi Dei, que maior est terrenis; et ideo sedule hec eleemosyna adhibenda est erga credentes. Nonnulli dicunt hactenus allocutum fuisse laicos; nunc  alloqui sacerdotes, quibus utrumque genus misericordie commendandum est. Nonnulli dicunt a principio istius sermonis usque ad finem de eleemosyna terrenarum rerum locutum. Sed si de ista, quare tam frequenter repetit? Solet enim quis repetere causam quam agnoscit et operatur, ut arctius in aliorum cordibus inculcet. Quod manifestatur in Petro, quem cum Dominus agnosceret sui ardoris amorem  habere, eum interrogauit utrum se diligeret . Siue repetit, ut ostendat  quem affectum habeat erga suos auditores. Ea intentione Apostolus repetit, subdendo: Scio enim promptum animum uestrum, etc.; et: Ex abundanti est mihi scribere uobis; id est, dilatatum est cor meum ad scribendum uobis. Quoniam Achaia parata est, etc. Ea intentione, qua Macedones ad exemplum protulerat, ea etiam Achaicos; id est, ut eos puderet imitari nolle. Sed nunquid et isti non erant Achaici? Erant. Sed quasdam Ecclesias affines ad exemplum profert. Et quid est dicere: uestra emulatio prouocauit plurimos, nisi quasi aliis uerbis dicat: uestra correctio et emendatio plurimos ad emendationem, id est, imitationem prouocauit? Adeo ut dicerent: Si Corinthii, qui ceciderunt, ita surrexerunt, ut ab Apostolo laudentur, multo magis  nos possumus nostros mores corrigere, ut Deo et Apostolo placere possimus, qui non cecidimus.

Misimus autem fratres; predictos appellat, ut ne quod gloriamur, etc. Laudauerat Apostolus Corinthios Macedonibus; et, ne ipsi aliter inuenirent, quam Apostolus dixerat, idcirco curauit idoneos ministros dirigere, qui eos ad opus misericordie prouocarent, ne aliter Macedones inuenirent. Et ideo subiunxit: Ut, quemadmodum dixi, parati sitis, etc. Bene dicit: Erubescamus nos, quia, si aliter inuenirent Macedones, erubesceret Apostolus, maxime Corinthii; quia magis solet erubescere ille, qui alium uidet suimet causa erubuisse, quam si ipse propria causa erubesceret. Ut non dicamus uos  in hac substantia; id est, in hoc opere misericordie  non negemus uos esse.

Necessarium ergo existimaui. Quasi diceret: O Corinthii, non paruipendatis quod tot et tales dirigam ministros; nam ego necessarium duxi tales dirigere, ut prepararent repromissam benedictionem. Idonei namque debent esse, qui benedictionem preparant. Repromissam dicit illam, unde superius: Quoniam et Achaia ab anno priore parata est. Benedictionem dicit esse, quia illi, qui tribuunt, aut a Deo, aut ab illis, quibus tribuunt, benedici promerentur. Nam unusquisque secundum cuius preceptum tribuit, ipsius contemplatione perficitur. Ex cepta Dei causa, quantum, ad humanum morem attinet, Apostolus honestatem commendat: sic quasi benedictionem, etc.

 Superius infirmis condescendens, dicebat: Non ut aliis sit remissio, etc.; nunc fortes hortatur dicendo: Qui parce seminat, parce et metet. Quia condescendens Apostolus infirmis superius dixit: Non ut aliis sit remissio, etc.; nunc uero ascendens prouocat fortes, potentes, ac diuites ad maiora pietatis opera, dicens, ut preparent repromissam benedictionem, sic non quasi auaritiam. Quibus et rebus terrenis protulit similitudinem, dicens: Hoc autem dico: Qui parce seminat, etc.; quasi dixisset: Sicut qui parum seminat, parum et metit, sic et uos, si  parum dederitis, paruam eterne felicitatis remunerationem recipietis. Sane sciendum, quia sepe solet Apostolus suis auditoribus diuersas proferre similitudines; nunc militis, nunc agricultoris, nunc quoque medici, nunc negotiatoris; similiter nunc seminatoris congruam in qualitate et quantitate ponit similitudinem. In qualitate uidelicet, quia quod seminat, hoc et metit; in quantitate autem, quia quantum quis seminat, tantum et metit. Illud autem notandum, quia parcum appellat auarum, a quo quasi extorquetur, et exigitur, ut inferat: qui idcirco tardus est tribuere, quia fructum mercedis non uidet.

Sequitur: Et qui seminat in benedictionibus, etc. In benedictionibus namque seminare est, cum cordis  hilaritate; sub spe future remunerationis, misericordiam peragere, iuxta illud Salomonis dicentis: In omni dato hilarem fac uultum tuum  , quod etiam de eleemosyna uerbi Dei intelligi potest; quoniam qui suis auditoribus eleemosynam uerbi tribuit, ex cordis sinceritate, ne forte fructu priuetur, necesse est administrare. Sane notandum quia, si in benedictionibus metet qui in benedictionibus seminat: ergo econtra qui in maledictionibus, hoc est, tristitia seminat, in maledictionibus et metet; quoniam scriptum est: Que enim seminauerit homo, hec et metet .

At uero Corinthii, quial ongo ante tempore se promiserant collectas facturos, idcirco taliter loquendo subiungit, dicens: Unusquisque prout destinauit  corde suo; hoc est, ut deliberauit, decreuit, atque disposuit . uerumtamen non eum peniteat, ne forte fructu priuetur; et ideo subiungit: Non ex tristitia aut ex necessitate. Poterant autem Corinthii ex tristitia, aut ex necessitate tribuere, dum uidebant alias Ecclesias collectas facere; quoniam pudebat eos aliter agere. Poterant enim dicere: Ecce aliis tribuentibus, si nos non retribuerimus, denotabimur, et deteriores aliis iudicabimur. Quapropter, ne opus pietatis fructu careret, monentur ab Apostolo, ut non ex tristitia, aut necessitate id ipsum procedat. Moraliter: Multi sunt in Ecclesia, qui, dum uident generalitatem aliquid bonum agere, ne denotabiles habeantur, pudet eos aliter agere. Sequitur: Hilarem enim datorem diligit  Deus. Scilicet ex omnibus illis, qui sua tribuunt, eos diligit Deus, qui cum cordis hilaritate tribuunt, ipsosque etiam preparat ad remunerandum. Ubi etiam attendendum quia, si eos diligit, qui cum cordis hilaritate largiuntur, eos utique odio habet, qui cum tristitia cordis tribuunt.

Sequitur: Potens est autem Deus gratiam abundare facere in uobis. Optat his uerbis Apostolus gratiam Dei illis adesse, quatenus sicut omnia uitia gratia eius uicerant, sic et in opere misericordie perfecti ac deuoti inuenirentur, ipsius fulti presidio. Sequitur:  In omnibus semper omnem sufficientiam habentes, etc. Imprecatur etiam gratiam Dei illis, ut in omnibus abundent bonis; adeo ut nichil egeant eorum, que ad anime attinent salutem: quod tunc fit, quando homines eligunt sufficientiam; hoc est, quando, suppleta sua, suorumque necessitate, que superabundant, pauperibus tribuunt, sicut scriptum est: Dispersit, dedit pauperibus , etc. Magnopere quippe hoc exemplo prouocat eos ad opus misericordie. Ubi etiam attendendum quod dicit: Dispersit, dedit pauperibus, etc. Si enim iustitia illius manet in eternum, qui pauperibus tribuit, multo magis eius, qui tribuit iustis. Itaque distat inter pauperes et sanctos: pauperes quidem sunt, qui publice egent; sancti uero, qui ieiuniis omnibus  atque uigiliis insistunt, ut Anna  ; uel certe qui sua distribuunt, ut apostoli. Sane sciendum quia iustitia dicitur quasi iuris status. Ille ergo iustitiam operatur, qui omnia temporalia communiter omnibus a Deo data intelligit. Ille, inquam, imitator iustitie Dei existit, qui ad imitationem ipsius, qui solem suum oriri facit super bonos et malos, etc., que, queis superabundat, tam amicis, quam et inimicis indifferenter tribuit.

Sequitur: Qui autem administrat semen seminanti, etc. Nota quia Dei sunt semina, atque nascentia, quoniam ipsius nutu et seminantur, et nascuntur ad sustentationem hominum. Et hoc sciendum, quia his uerbis magnam subministrauit illis tribuendi confidentiam; ac si dixisset: Si eius sunt semina,  atque nascentia, quare pigri estis ea que illius sunt illi tribuere? Nam, si tribueritis, debitorem uobis eum facietis. Et quia duo dixerat, duo repetit: Et multiplicabit semen uestrum, etc. Et est sensus: Qui administrat semen, multiplicabit et ipsum, et qui prestabit panem, et augebit incrementa frugum. Itaque nolite segnes esse seminare, hoc est, pauperibus erogare, quoniam si semel seminaueritis, bis metetis. Bis namque metere est, et in hac presenti uita temporalium rerum abundantiam, quibus pauperum inopiam subleuemus, et in futura, eterne remunerationis premium suscipere. Nota quia fruges iustitie dicuntur; uerumtamen fruges, fruges iustitie iustis sunt, qui eas bene dispensant; iniustis autem utique fruges sunt iniustitie.

 Sequitur: Ut in omnibus locupletati, etc. Locupletes nempe in omnibus sunt, qui abundant tam temporalibus, quam spiritualibus bonis. In omnem simplicitatem dicit; quia qui tribuunt, simpliciter hoc ipsum agere debent; hoc est, non eos, quibus tribuunt, sibi uelle esse subiectos, neque aliquod per hoc querere obsequium: nam quicunque aliquid horum cupiunt, suam, inquam, mercedem recipiunt; unde Dominus: Amen dico uobis, receperunt mercedem suam . In eo uero, quod ait, que operatur per nos gratiarum actionem Deo, talis est sensus: Simplicitas, administratio  gratiarum  actionem per nos operatur Deo; hoc est, nobis exhortantibus et uobis tribuentibus, alii incitantur, ut gratias Deo referant.

Sequitur: Quoniam ministerium huius officii, etc. Officii ministerium dicit ministerium uidelicet collationis. Et est sensus: Quicunque huius officii ministerium implet, non solum ob hoc remunerabitur, quia sanctorum subleuat inopiam, sed etiam ob hoc, quia alios, qui uident, prouocat, ut gratias Deo referant. Itaque duarum mercedum munere ditabitur. Sequitur: Per probationem ministerii huius. Et est sensus: Hac probatione manifestabitis uos uerissime esse Christianos, si huius ministerii, hoc est, collationis impletores fueritis. Sequitur: Glorificantes Deum in obedientia confessionis uestre. Et est sensus:  In obedientia confessionis uestre, hoc est, per impletionem uestre promissionis, eritis glorificantes Deum in Euangelio Christi. Sequitur: Et simplicitate communicationis. Simplicitatem communicationis dicit mentis quoque sinceritatem; hoc est, ut non aliud queratur, quam quod querendum est. In illos dicit, qui erant Ierosolymis; et in omnes dicit, de illis, quibus ipsi tribuebant, uel certe qui uidebant, et in aliis locis habitabant.

Sequitur: Et ipsorum obsecratione pro uobis, desiderantium uos. Ostendit his uerbis Apostolus, quanquam latenter, quod non solum sanctorum, qui erant Iorosolymis, meritis, et precibus Deo commendarentur Corinthii, sed etiam et aliorum omnium, qui uidebant, et suis necessitatibus, non sibi tunc  cupiebant esse subiectos causa salutis ipsorum; et ideo dicit: Pro uobis, desiderantium uos. Quis enim sanctorum non desideret aliquem suis necessitatibus esse subiectum causa salutis eius? Nam, si ille qui tribuit, eum cui tribuit, uelit sibi esse subiectum, amittit utique mercedem. Et ideo sancti semper cupiunt homines suis necessitatibus esse subiectos, ne perdant mercedem. Propter quid eos desiderent, ostendit subdendo: Propter eminentem gratiam Dei; hoc est, ut gratia Dei eminenter sit in uobis; quoniam quo eritis humiliores, eo eminentiores. Aliter: Propter eminentem gratiam, uidelicet, scientie, et caritatis, et similium; ut sit sensus: Ut qui iam in aliis omnibus abundatis, et in hac gratia largitatis abundetis.

 Sequitur: Gratias Deo super inenarrabili dono eius. Notandum quia in gratiarum actione sermonem de opere misericordie terminat, quem etiam a laudibus inchoauerat. Et est sensus: Gratias ago Deo, qui uos sua miseratione ineffabilibus suis donis ditauit. Si uero ad superiora referatur, talis est sensus: Gratias agentes Deo, qui uobis immeritis inenarrabilia sua dona contulit.

 Ipse autem ego Paulus, etc. Erant enim nonnulli inter Corinthios, qui eum minoris esse auctoritatis putabant, et hec suspicio poterat impedire eius exhortationem predictam de opere  misericordie. Ideo inseruit auctoritatem Apostolus, dicendo: Ipse autem ego, etc.; quasi diceret: Ipse ego pater, et predicator, et doctor, qui uos per totum textum istius Epistole monui, ueluti pater filios; siue, ipse ego, qui non alter sum presens corpore, absens autem in Epistola; siue, ipse ego qui in facie quidem humilis inter uos, absens autem confido in uobis. Obsecro uos, etc.: quasi diceret: Per illius mansuetudinem et modestiam uos obsecro, qui, cum posset suos ulcisci inimicos, patienter tolerauit. Sed cum dicit, obsecro et confido, uidetur alloqui bonos, sed tamen propter malos. Et quid confideret, manifestat, subdendo: Rogo autem, ne presens audeam. Erant enim nonnulli inter Corinthios, qui adhuc incorrecti manebant; erant  etiam et pseudoapostoli, a quibus fuerant decepti; et ideo taliter loquitur, quasi diceret: Rogo uos, ut ita congregetis uos, ut cum uenero, non habeam quod reprehendam, aut excommunicando, aut ab unitate separando, sed ueluti pater in filiis letus per eam confidentiam, etc. Quos appellasset, manifestat, dum subdit: Qui arbitrantur nos tanquam secundum carnem ambulemus; id est, in carne consistendo, carnaliter uiuere; siue legem legendo, non recte sentire. Nam dicebant Apostolum non recte sentire; et ideo ei fidem non accommodari debere. Et ad hec duo respondit, subdendo: In carne enim ambulantes, etc.; id est, in carne mortali consistendo, mortificatis desideriis carnalibus, secundum diuina precepta uiuimus, siue eamdem legem,  quam Iudei, habentes, spiritaliter intelligimus.

Nam arma militie nostre, etc.; quasi diceret: Arma nostra non sunt scutum, gladius, materialia, atque uisibilia, sed potentia Deo. Potentia sunt, quia hoc possumus uerbis, quod alii gladiis nequeunt; siue potentia, quia his armis aduersus regnum iniquitatis dimicamus. Nam sicut Christus aduersus regnum iniquitatis dimicat, ita et nos donis ipsius ditati, et arma habemus, et sumus, et ad destruendum regnum iniquitatis laboramus. Et quare potentia Deo, subdit: Ad destructionem munitionum. Munitionem namque appellat doctrinam pseudoapostolorum, qui suis calliditatibus atque uersutiis eam muniebant, sed tamen arietibus apostolorum ipsa est munitio destructa, quemadmodum murus uisibilis  arietibus dissipari solet. Consilia destruentes, etc. Altitudinem enim antiqui hostis appellat insidias, que consiliis se inserunt hominum, et quasi munitionem faciunt, sed tamen apostolica doctrina destruitur. Isti enim uolentes suam statuere scientiam, humili se Dei subdi noluerunt scientie. Et in captiuitatem redigentes, etc.; id est, superantes sumus pseudoapostolos, qui omnem intellectum preparatum ad obsequium Christi, captiuant, et sibi subdunt. Est etiam alter melior sensus: Manifestata ueritate, falsitatem destruere.

Et in promptu habentes, etc. In promptu, id est, in propatulo: quasi diceret: In promptu habentes sumus ulcisci omnem inobedientiam, cum impleta  fuerit uestra obedientia. Nam obedientia fidelium condemnat inobedientiam non credentium: quod tunc fit, quando illi, qui erant affirmatores falsitatis, incipiunt esse assertores ueritatis.

Que secundum faciem sunt, uidete; id est, que in aperto et manifesto sunt, animaduertite. Et que sint illa subdit: Si quis confidit Christi se esse, etc. Erant enim nonnulli inter Corinthios, qui dicebant se Christi esse, id est, pseudoapostoli, aduersus quos loquitur Apostolus, dicendo: Si quis confidit, etc.; quasi diceret: Si Christi uos esse dicitis, et nos ipsius sumus. Sed multum se humiliat, quoniam non se prefert. Quante enim temeritatis est ille homo, qui uult se Apostolo cequare? Et si ille, multo magne temeritatis, qui se etiam uult preferre. Sed qui se  hic humiliat, auctoritatem mox subiungit sui Apostolatus, dicens: Nam et si amplius aliquid gloriatus fuero, etc.; quasi diceret: Si ego, qui me humiliaui, auctoritatem mei Apostolatus manifestans, non erubescam, dicendo de me dictum fuisse: uas electionis est iste mihi ; quia non facio contra illud: Laudet te alienus , etc.: quoniam non causa mee laudis, sed uestre salutis, ne pseudoapostolis fidem accommodetis, dico. Qua nempe intentione, post exhortationem collationis, sui apostolatus inseruerit auctoritatem, manifestum est. Qui quoque in ipsa intentione commendationis sue auctoritatis perseuerans, dicit: Ut autem non existimer tanquam terrere uos  per epistolas . Hos illi namque per epistolas  terrent, qui nulla gratia commendantur, quique etiam nullam habent auctoritatem, nullum officium, nullumque magisterium; ideoque terrent absentes, quia timent presentes. Econtra non erat talis Apostolus, neque hi, qui cum eo erant: ipse enim auctoritate commendabatur, quia et Spiritus sancti gratia erat repletus, et a Domino ad predicationis officium directus; idcirco omnia secundum Spiritus sancti dispositionem agebat. Subiungit et uerba estimantium se absentes per epistolas terrere; quoniam quidem epistole, inquiunt, graues sunt et fortes, etc. Sane sciendum, quia presentia sanctorum tumentibus, ac superbis uidetur esse infirma, et eorum sermo contemptibilis. Quare? Quia sanctorum natura est nolle suam auctoritatem ostendere, nisi coacti. Et  ideo quo eos infirmos conspiciunt, eo nullius esse auctoritatis putant. Econtra aliter fideles sentiunt. Nam quo eos ipsi abiectiores inspiciunt, eo sublimiores et maioris esse auctoritatis intelligunt, et idcirco magis eos timent.

Sequitur: Hec enim cogitet, qui eiusmodi est; hoc est, qui huiuscemodi est estimationis, quia quales sumus per epistolas absentes, etc.; ac si aliis uerbis dixisset: Non sum alter, et alter; quia non sum diuisus, quoniam non sum presumptor: nam presumptorum est minari quod non est minandum, et promittere quod non est promittendum. Nos autem, etsi aliqua minando, aut promittendo dicimus, utique per eum, qui in nobis habitat, implere possumus.  Quapropter me humiles humilem sentiunt, superbi uero rigidum et fortem agnoscunt.

Sequitur: Non audemus nos inserere, etc. Et est sensus: Non enim audemus iactanter ea de nobis proferre, que non sunt in nobis, neque ita Deum contemnere, ut nos pseudoapostolis comparemus, qui non Dei gratia, sed sua presumptione commendantur. Sequitur: Si ipsi in nobismetipsis metientes, nosmetipsos nobis  , etc.; quasi dixisset: Sumus enim metientes nosmetipsos in nobis; quia non ultra mensuram diuine regule, hoc est, dispositionis, extendimus nos, neque etiam infra ipsam mensuram coarctamus, quia non nos pseudoapostolis comparamus.

Sequitur: Non in immensum gloriabimur. Est enim  quasi precedentium uerborum expositio. In immensum quoque gloriari est ultra metas diuine dispositionis extendi. Sequitur: Sed secundum mensuram regule, quam mensus est nobis Deus. Et est sensus: Extendimus quippe nos ad predicandum, sed secundum terminos, et metas, quas nobis Deus constituit. Sed quia uos infra  mensuram diuine regule, hoc est, dispositionis, estis comprehensi, extendimus nos usque ad uos. Et hoc est, quod dicit, mensuram pertingendi ad uos; quasi dixisset: Nos enim non presumptione ad uos uenimus, sed diuina admoniti reuelatione. uos quoque nobis predicantibus credidistis; unde in prima: Signaculum apostolatus mei uos estis ; et item: Per Euangelium ego uos genui . Illud etiam sciendum,  quia diuina reuelatione admonitus uenit ad Macedones et Corinthios. Hoc sane notandum, quia his uerbis ostendit Apostolus regiones et prouincias diuisas fuisse predicatoribus, ut unusquisque haberet in quo specialiter gloriarentur.

Sequitur: Non enim quasi non pertingentes ad uos superextendimus nos. Superextendi uero est modum diuine regule uelle excedere. Nihilominus sciendum quia in tota hac sententia hec est Apostoli intentio, ut ostendat Corinthiis, quod non eum contemnere debent, qui iuxta mensuram diuine dispositionis accepit, ut sua eos predicatione ad fidem traheret; quasi dixisset: Non, inquam, uestrum proprium patrem, magistrum atque doctorem debetis contemnere,  neque etiam pseudo eidem in immensum gloriantes preferre apostolos. Sequitur: Usque ad uos peruenimus in Euangelio Christi. Christi dicit ad distinctionem eorum qui non Christi, sed suas falsas predicabant doctrinas.

Sequitur: Non in immensum gloriantes. Quid enim sit in immensum gloriari, mox ostendit, cum subiunxit: In alienis laboribus. Apostolus quippe non in alienis laboribus gloriabatur, sed in propriis; quoniam sua predicatione tracti sunt Corinthii ad fidem. Falsi quoque apostoli in alienis laboribus gloriabantur,  hoc est, in plebibus, que per aliorum predicationem crediderant, qui etiam non audebant  transire ad incredulos, qui signa requirebant, quia nullum facere poterant; et ideo transibant ad credentes, qui non signa requirebant. Sequitur: Spem autem habentes crescentis fidei uestre, etc. Et est sensus: Non cedimus persecutionibus, non passionibus, quia spem certam habemus, quoniam cum fides uestra creuerit, nos quoque a Deo remunerabimur. Et ideo non uestrum aurum, neque uestrum argentum, neque cetera querimus; quoniam a Deo remunerationem exspectabimus.

Sequitur: Secundum regulam nostram in abundantia, etiam in illa, que ultra uos sunt, euangelizare. Promittit his uerbis Apostolus, quod non sit  contentus manere semper Corinthi; eo quod non sit solummodo usque ad illos extenta mensura regule diuine, sed etiam in illa loca transire, et euangelizare, que diuina comprehensa erant linea; et ideo dicit: Que ultra uos sunt. uerum tunc, ut non alienis laboribus gloriaretur, neque super alienum fundamentum construere uideretur, ibi se dicit euangelizare, ubi nemo prius iecerat fundamentum, et ubi Christus nondum fuerat nominatus. Et hoc est, quod dicit: Non in aliena regula; id est, doctrina, uel certe potius plebe. Unde ipse mox subiungit, dicens: In his, que preparata sunt, gloriari. Illud autem sciendum, quia Apostolus, quoties illis Ecclesiis, que aliorum predicatione uenerant ad fidem, dirigebat Epistolas, non seueritatem minabatur,  sed exhortationem, et admonitionem destinabat, et peccatum notabat, ut corrigerentur; illis autem, qui ipsius predicatione uenerant ad fidem, etiam seueritatem minabatur. Quod agendo, legis preceptum implebat, quo iussum est, ut si quis per campum alterius transiret, haberet potestatem spicas manibus uellere, et confricare, non tamen falcem mittere .

Sequitur: Qui autem gloriatur, in Domino glorietur. Quia dixerat superius non se in immensum gloriari, neque in alienis laboribus, subdidit etiam ea, pro quibus aliquis poterat suspicari eum propriam querere gloriam; ideoque subiunxit: Qui autem gloriatur; hoc est, qui gloriatur in doctrina, siue in  multitudine credentium, seu in profectu auditorum, in Domino glorietur; hoc est, totum ad Domini laudem referat, et ad Domini lucrum.

Sequitur: Non enim qui se ipsum commendat, ille probatus est, etc. Ille quippe probatur, qui non sua presumptione, sed Domini gratia commendatur. Pseudo namque apostoli non erant probati, quippe quia nullis etiam uirtutibus commendati.

 Sequitur: Utinam sustineretis modicum quid insipientie mee; quasi dixisset: uos o Corinthii, qui longo tempore falsos predicatores  gloriantes sustinuistis, me quoque saltem modicum sustinete. Et nota, quia insipientem se uocat, uidelicet quia magna dicturus erat de se, quorum gloriatio poterat uideri attinere ad insipientiam.

Sequitur: Aemulor enim uos Dei emulatione. Et est sensus: Non enim inuidentia aduersus falsos stimulor, sed uos paterno affectu zelans inflammor, ut immaculatos et incontaminatos uos Deo representem. Unde mox subiunxit: Despondi enim uos uni uiro uirginem castam, etc. Uni uiro appellat Christum, uirginem castam, uel generaliter sanctam Ecclesiam, uel specialiter animam fidelem, que dum per aquam baptismatis renascitur, sponsa Christi efficitur; et, ut nullum alium admittat, quasi arrhabonem, pignus sancti Spiritus accipere promeretur.  Illud autem sciendum, quia que alterum pulchriorem, nobiliorem, atque prudentiorem suo sponso diiudicat, non iam casta, sed potius corrupta est sponsa. Similiter et anima, que Christi sponsa est, semetipsam corrumpit, dum magis aurum, aut argentum, et reliqua, quam ipsum diligit. Sed uidendum est quam castitatem uoluerit intelligi Apostolus, utrum corporis, an mentis. Nam si corporis intelligas, perpauci sunt, qui eamdem custodiunt; si uero mentis, id est, fidei integritatem, multi sunt, qui eam habent. Sciendum quia sunt nonnulli, qui seruant corporis castitatem, sed non seruant mentis uirginitatem, uelut heretici; ita sunt nonnulli, qui habent mentis castitatem, sed tamen non habent corporis, ueluti sunt coniugati, quibus non  obest ipsum coniugium: item, sunt nonnulli, qui seruant mentis uirginitatem, sed non habent corporis castitatem, quia per abrupta uitiorum discurrunt. Hi quoque, et heretici una regula constringuntur, quia sicut mentis, sic et corporis declinanda est corruptio. Conuenientius  uero huius loci exemplum illi loco confertur, ubi legitur in Apocalypsi: Hi sunt, qui cum mulieribus non sunt coinquinati ; ubi per mulieres hereticos intelligit, per uirgines autem uniuerse Ecclesie fideles, qui sequuntur Agnum quocunque ierit; uidelicet de corruptione ad incorruptionem transeuntes. Beatus uero Augustinus illius loci exemplum secundum corporis uirginitatem exponit. Dicit enim quia solummodo centum quatuor millia, qui  cum mulieribus non sunt coinquinati, possunt cantare canticum. Canticum namque cantare est, illos, qui cum mulieribus non sunt coinquinati, pre omnibus fidelibus de incorruptione corporis gaudere. Et hi sequuntur Agnum, quia uirgo est caro agni. Sed quis ab ista laude Petrum separet, uel ceteros apostolos, qui secundum opinionem sanctorum doctorum, preter Paulum et Ioannem, omnes coniugati fuerunt?

Sequitur: Timeo autem ne sicut serpens Euam seduxit astutia sua , etc. His uerbis ostendit zelum suum, atque ardorem, cum etiam timendo  eos admoneat. Serpens enim hoc modo seduxit Euam: nam cum precepisset Deus protoplastis, ut de ligno scientie boni et mali ne comederent, uenit ad eos serpens, et dixit: Quare precepit uobis Deus, ut de ligno scientie non comederetis? Respondens Eua dixit: Quia quocunque die comederitis, morte moriemini. Qui dixit eis: Non erit ita; sed scit Deus, quia quocunque die comederitis, eritis sicut dii, etc.; quasi diceret: Idcirco uobis precepit, ut terrorem incuteret; tamen non erit facturus. Similiter et Apostolus timebat ne hoc modo Corinthii deciperentur: nam pseudoapostoli uenientes ad eos dicebant: Quare non obseruatis legem? Illi uero respondebant dicentes: Quia data gratia iam non uiget. Illi econtra dicebant: Non ideo data est  gratia, ut lex euacuaretur, sed ut uel sic lex impleretur, que sola impleta sufficit ad salutem. Sunt etiam nonnulli in Ecclesia, qui nomine serpentium designantur. Dicunt enim non esse ignem eternum: et quod dictum est: Hi ibunt in supplicium eternum , ideo dictum esse, ut homines terrorem haberent: uerumtamen Deus non patiatur creaturam suam in eternum perire. Et hi cum sint perditi, alios perdunt. Nam si is, qui uenit, alium Christum predicat, etc., usque ubi ait: Recte pateremini. Et est sensus: Recte pateremini preferre mihi pseudoapostolos, si aliquid magis contulissent, quam a me collatum est uobis: sed, quia eumdem Christum predicauerunt, quem nos, et eumdem Spiritum, et idem Euangelium, atque  baptismum, non est, inquam, dignum, ut mihi eos preferatis. Attamen sciendum quia oritur questio, quare Corinthiis dixerit: Recte pateremini, cum Galatis dicat: Si quis alium Christum euangelizauerit , preter quem euangelizauimus, anathema sit. Quomodo illis anathema, cum istis dicat rectum? Soluitur itaque hoc modo. Isti quoque cum essent credentes, non alium Christum predicare poterant, nisi eum, qui pro nostra redemptione fuerat crucifixus. Illis dicit anathema, quia si alium Christum predicarent, iam non potiorem, sed incomparabiliter omnibus deteriorem.

Sequitur: Existimo enim nichil me minus fecisse a magnis apostolis. Superius locutus est aduersus falsos apostolos; nunc uero loquitur pro ueris, dicens,  Existimo, etc., quasi dixisset: Quare mihi uultis falsos preferre, cum etiam magnos preferre non debeatis; quoniam quidem nichil cetere Ecclesie magis acceperunt a magnis apostolis, quam uos a me accepistis? Nihil, inquam, magis acceperant, presertim cum hic plus omnibus laborauerit, et Dominum tam in uia quam et in templo uiderit.

Sequitur: Et si imperitus sermone, sed non scientia. Sane sciendum quia multis erroribus decepti erant Corinthii. Fauebant quippe alii pseudoapostolis, alii autem ueris, alii quidem polite loquentibus; quippe idcirco his omnibus fauebant, ut istum deiicerent,  et minoris auctoritatis esse monstrarent. Quapropter cum locutus fuisset aduersus falsos, et pro ueris, nunc uero et loquitur aduersus eos, qui in predicatione eloquentie requirebant nitorem. Si imperitus, inquit, sermone, etc, quasi dixisset: Cur etiam mihi eos uultis preferre, qui in predicatione eloquentie requirunt nitorem? Non, inquam, eos debetis mihi preferre, quia etsi periti sunt, ibi quippe sunt periti, ubi periculum esse potest: ego autem, etsi imperitus sum, ibi sum imperitus, ubi nullum inest periculum; quia si sum imperitus sermone, non tamen scientia. Potest enim aliquis perfecte fidei, atque scientie esse, tardus tamen in locutione. Sciendum tamen quia queri potest cur se dicat imperitum, cum dicat Festus de illo: O Paule, multe littere te ad insaniam  conuertunt . Sed sciendum quia, iuxta quod ait Festus, multis litteris erat instructus: uerumtamen causa humilitatis se dixit imperitum. Sequitur: In omnibus manifestatus sum uobis; hoc est, manifestatus sum, quia non uane laudis causa, aut terreni questus predicaui, sed causa uestre salutis. Manifestatus sum etiam, quia non ex uerborum inopia, sed potius abundantia; siue manifestatus sum signis atque uirtutibus.

Sequitur: Aut nunquid peccatum feci, etc.; ac si dixisset: Nullum, inquam, peccatum feci apud uos, propter quod preferre mihi debeatis pseudoapostolos, nisi in hoc forte peccaui, quia que uestra sunt, non abstuli; et si hanc culpam feci, ignoscite, queso: propter hoc enim magis illi timebant, quia nichil ab  eis accipiebat; propter quod etiam pseudoapostolos illi preferebant, quoniam magis se ab ipsis diligebant  : illi namque eo se credebant sanctiores, quo eis erant gratiores; et ideo illi ad tribuendum fiebant libentiores. Et sciendum, quia pulchre dicit: Humilians: quid enim humilius, quam accepta potestate non uti? Hec quoque humilitas multum ad Corinthiorum attinebat libertatem  : et ideo dicit: Ut uos exaltemini; quoniam a dominatione falsorum apostoli liberabantur.

Et quia poterat aliquis dicere: Quomodo te humiliasti, ut nos exaltaremur, inquit ipse, quoniam gratis Euangelium Christi euangelizaui uobis. Et est sensus: Nihil a uobis accipiens per annum, et sex menses, annuntiaui uobis Euangelium: et, ne forte  incredibile hoc uideretur, subiunxit: Alias Ecclesias exspoliaui, etc., quasi dixisset: Ab aliis Ecclesiis sumptus accepi, ut uobis predicare sufficerem. Itaque ne paruum esse uideretur, quod  ab aliis Ecclesiis ad eorum salutem acceperat, ideo tale uerbum posuit, hoc est, exspoliaui. Hoc quoque sciendum, quia quo nichil se ostendit accepisse ab illis, eo magis isti grauantur.

Sequitur: Et cum essem apud uos, et egerem, etc. Sane notandum, quia non solum tunc nichil ab illis accipere uoluit, quando abundabat propriarum manuum  laboribus, uel aliarum Ecclesiarum stipendiis, sed etiam nec tunc, quando patiebatur indigentiam. Unde dicit beatus papa Gregorius: Quis enim comprehendere, uel enarrare ualet uiscera Pauli? Quippe, cum ministraret Corinthiis alimoniam cibi spiritalis, nolebat ab eis accipere alimoniam cibi corporalis. Quis enim nostrum aliquem diuitem sua nunc predicatione traheret ad fidem: si uideret eum tenacem erga se, non reprehenderet, non etiam increparet? Nam quod mihi deerat, etc.; id est, labore manuum acquirere non poteram, suppleuerunt fratres. Nam a prima hora diei usque ad quintam, manibus laborabat, ut sibi uictum acquireret; a quinta uero usque ad undecimam predicabat, et adeo uiriliter, ut sibi resistentes paganos superando ad fidem traheret.  Qui uenerunt a Macedonia. Sed quare ab istis accipiebat? Quia non erant decepti a pseudoapostolis. Ab istis uero nolebat accipere, ne occasionem accipiendi pseudoapostolis, qui inter eos erant, tribueret. Et in omnibus sine honore  , etc.; id est, non solum in cibo, uel in potu, sed etiam in seruitio, in obsequio, et in ceteris talibus sine honore fui. Et ne putarent illi ob hoc eum dixisse istud, quod ab eis accipere uellet, ideo subiunxit: Seruaui et seruabo; quasi diceret: Absit ut ego, qui semel deliberaui non accipere, ut accipiam. Siue secundum quosdam: Seruabo me quousque pseudoapostolos inter uos habueritis.

Est ueritas Christi in me. Quasi dicat: Sicut in Christo non est est, et non, ita in me, qui membrum  illius existimor. Ego membrum, ille auctor, ego recipiens, ille precedens, ego subsequens. Quare hoc dixisset, subdit: Quoniam hec gloria, etc. Gloriam suam appellat, accepta potestate non uti. Et hic ostendit, quia quod ille non acceperat, gloria erat, non peccatum; unde superius: Nunquid peccatum feci? Non infringetur, etc.; id est, quia non accipiam: tunc etenim infringeretur, si accepisset. Sed querendum est, cum superius eos ad opus misericordie prouocasset, quare nunc dicit: Non infringetur in me. Ideo quia non sue necessitatis causa accipiebat, sed propter pauperes, qui Ierosolymis consistebant. Tunc gloria eius infringeretur, si sue necessitatis causa accepisset.

 Quare? Quasi diceret: Forte ideo confringetur, quia non diligo uos, et ideo non accipiam? Non. Quia ego diligo uos, et magis uos diligo non accipiendo, quam accipiendo: et ut ostendat eos diligere, subdit: Deus scit; ut dum illi eum audiunt, qui omnium occulta cordium nouit, ad ostensionem sue dilectionis traxisse, certi de dilectione redderentur. Quod autem facio, et faciam; id est, sicut hactenus non accepi, non accipiam: et hoc est, quod superius dixerat: Seruaui, et seruabo. Quare manifestat. Ut amputem occasionem, etc. Pseudoapostoli uolebant Apostolum accipere, ut illi occasionem accipiendi  perciperent, quatenus si ille accepisset panem, illi aurum; et ideo sub obtentu istius occasionis accipere nolebat. Ut in quo gloriantur, inueniantur sicut et nos. Gloriabantur isti de acceptione munerum, quia eo sanctiores esse putabant, quo gratiores reddebantur illis, qui libentius eis dabant: inuenirentur illi sicut et apostoli, si accepissent.

 Nam eiusmodi, etc. Subdoli; illi, in quibus latet malum, id est, qui aliud mente tractant, aliud opere patrant, ueluti pseudoapostoli. Illi namque Christum predicabant, baptismumque, etc.: sed tamen alia intentione; et ideo subiungit: Transfigurantes se in apostolos Christi; quoniam causa questus et lucri predicabant; apostoli uero Christi, causa salutis animarum.

 Et non mirum, etc. Quasi diceret: Quid mirum, si membra transfigurantur, cum etiam caput? Diabolus namque angelus est tenebrarum, et si in ea specie apparuerit, qua est, non recipitur; et ob hoc se transfigurat in angelum lucis, ut facilius se commendet. Et hinc electi solliciti redduntur, ut cum apparet, diligenter perquirant utrum uere sit lucis, nec ne. Hinc est quod Iosue uidens angelum dixit: Noster es, an aduersariorum ? Et apostoli uidentes Dominum ambulantem supra mare, putauerunt phantasma esse, et clamauerunt ; et Petrus uidens supra fluctus dixit: Domine, si tu es, iube me uenire ad te, etc.  Quorum finis erat, etc. Sicut interit uenter, et ea que uentris sunt, et cetera transitoria,  ita et isti interibunt; et quem finem habituri sunt adulteri, homicide, eumdem etiam erit istis simulate bonis  .

Iterum dico. Dixerat superius: Utinam sustineretis modicum, etc.: et statim uoluit istud aggredi; sed tamen Spiritu sancto dictante quedam uerba inseruit; his insertis, deriuata intentione, ad ceptum ordinem reuertitur, dicendo: Iterum dico . Hoc ita dicit, quia talia dicturus erat in sequentibus, que ad laudem illius attinere uideri poterant; quasi diceret: Ne putetis me mee laudis causa hoc dicere, sed uestre salutis; quia necessitate coactus dico. Siue: Non aliquis me putet insipientem, quia ueritatem dico, siue quia non totum quod sapio. Et ideo subiunxit: Alioquin  uelut insipientem accipite me; quasi diceret: Si uerba inspexeritis, quia me uideor laudare, insipientem me esse putabitis; si uero intentionem perpenderitis, non insipientem, sed sapientem, quia agnoscetis me facere causa salutis aliorum; ut ego, sicut illi, modicum quid glorier, quia illi multum.

Quod loquor, non loquor secundum Deum: id est, quod me laudo, quantum ad uocem, non loquor secundum Deum; quia qui se laudat, ipsa laude non  promeretur Deum, quia ab eo non accipiet exaltationem, sed humiliationem, et non laudationem, sed defectionem. Et hoc exponit subdendo: Sed quasi in insipientia, etc.; quasi diceret: Quantum ad uocem, in hac substantia glorie loquor. Insipientie uidetur esse; quia insipientia est homines semetipsos laudare uelle, ut illud: Laudet te alienus, etc.  Quantum ad intentionem non est insipientia; et ideo dicit: Quasi insipientia, non uere

Quoniam multi gloriantur, etc. His uerbis denotat Iudeos credentes, de nobilitate generis gloriantes, credentibus se ex gentibus preferentes: et hoc peruersum erat, quia non propagatio carnis, sed conuersatio, et imitatio facit filios Abrahe. Ubi  ostenditur quante temeritatis sunt illi, qui per sacramentum baptismi filii Dei effecti, de nobilitate carnis gloriantur, que eos diaboli filios generauerat.

Libenter suffertis, etc. In cepta intentione manifestat sue auctoritatis ministerium et dignitatis, qua non solum pseudoapostolos, sed etiam magos  uideretur excedere, perseuerans dicit: Libenter suffertis, etc. Insipientes namque illos appellat, qui de nobilitate generis gloriabantur, atque circumcisione, quoniam insipientia est de talibus gloriari. Quod uero dicit, sapientes, nonnulli dicunt ironice dictum fuisse, et ob hoc ita pronuntiari debere, ut intelligatur: nam unaqueque res aut sensu, aut pronuntiatione discernitur. Potest enim  in similibus uerbis dissimilis esse sensus: uerbi gratia, si dicam: Per sapientiam tuam fecisti, potest fieri, ut laudando dicas, potest etiam uituperando; et ideo interrogatiue pronuntiandus est iste locus ut negatio intelligatur. Sunt etiam nonnulli, qui simpliciter hoc ab Apostolo dictum putant, quia erant nonnulli inter Corinthios sapientes, quos ille in prima Epistola laudauerat, atque in omnibus diuites esse dixerat, qui etiam pseudoapostolos perferebant: et aduersus illos loquitur Apostolus, dicendo: Libenter suffertis, quasi diceret: Miror cur uos adeo sapientes adeo pseudoapostolos toleratis: nam pseudoapostolos uolebant portare, ut gloriosiores haberentur, et ideo dolebat Apostolus, quasi diceret: Quare istos portatis, et me ferre non uultis?  etc. Notandum enim, quia duobus modis electi patienter malos perferunt; siue, ut eos ad uiam ueritatis trahere possint; siue, ut, si non possint, saltem eorum patientia remuneretur.

Sustinetis enim, etc. Quos illi sustinebant, nunc incipit manifestare, subdendo: Si quis uos in seruitutem redigit, id est, legis, quia ad hoc laborabant, ut seruituti subderent eos legis; siue, in seruitutem. quia illam  dominationem exercebant sacerdotes  Iudeorum in plebibus, quam nunc episcopi in plebibus exercent. Si quis deuorat; id est, si quis uestra consumit: nam illi curam uentris predicabant; unde idem Apostolus: Quorum Deus uenter est . Si quis accipit; id est, si quis rapit que uestra sunt; unde etiam Greci raptores accipitres uocant, et nos illas aues, que sollicite sunt alias capere, accipitres dicimus. Similiter et isti accipiebant, quia rapiebant. Si quis extollitur. Extollebantur, quia de superstitione gentis, atque circumcisione gloriabantur. Si quis in faciem uos cedit. In facie namque cedere est, aperte derogare atque conuicia inferre.

Secundum ignobilitatem dico. Quia talia dicturus erat in sequentibus; unde poterat uideri gloriari:  idcirco premisit, secundum ignobilitatem; quoniam ad stultitiam attinet alicui de semetipso gloriari. Quasi nos infirmi fuerimus in hac parte; id est, in parte gloriationis. Quasi diceret: Si illi gloriari uolunt, et nos gloriari possumus; quoniam infirmi in his, unde ipsi gloriantur, non sumus. In quo quis audet . Quasi diceret: Si audet aliquis in hoc gloriari, et ego audeo. In insipientia dico. Et quia se laudaturus erat, idcirco premisit, in insipientia dico.

Semen Abrahe sunt, etc., usque ubi dicit: Ministri Christi sunt. Et quia dicturus erat, plus ego minister, ideo premisit, ut minus sapiens. Et quare dixisset plus, incipit manifestare, in laboribus plurimis.  Ceperat loqui pseudoapostolis; sed tamen ad bonos apostolos referri potest quod dicit: In laboribus plurimis: nam ostendit eos instare laboribus, magis tamen se. Et isto sermone omnia illa sequentia comprehendit. In carceribus abundantius. Cum dicit: Abundantius, ostendit etiam eos in carcere detrusos; sed tamen iste abundantius, quia instanti predicatione odium aliorum aduersum se excitabat, unde in carcere detinebatur. In plagis supra modum; id est, et cetera, et ista super mensuram. In mortibus frequenter, etc. Et quid esset, quod supra dixerat: In plagis, etc., nunc exponit, dicendo: A Iudeis quinquies, etc., id est, quasi transgressor legis. Nam preceptum legis erat, ut si quis transgressor eiusdem existeret, ad maiores natu deduceretur, et si decreuissent ut flagellaretur,  ipsa flagellatio quadragenarium numerum non excederet, ne forte fede flagellatus frater iaceret ante oculos eius . Postea uero traditum est a maioribus ipsorum, ut triginta nouem percussiones darentur, ne loquendo quadragenarius excederetur, et transgressor legis redderetur. Dicit enim Beda quod in libro, quem ei detulerat suus abeas  ab urbe Roma in prouinciam suam, uidisset pictum tortorem stantem, quadrifidum flagellum tenentem, et unam fidem  cum manubrio  manutenebat, cum tribus uero percutiebat, et ille prostratus ante eum iacebat. Ac per hoc ostenditur quia in decima percussione trigenarium, in terna uero nouenarium explebat. Si enim quatuor percussisset, quadragenarium explesset. Sed si queras mysterium  , quare lex hoc precepisset, notandum quia quadragenarius numerus conflictum istius uite presentis designat. Et bene; quia diffusa per quatuor mundi climata cum decalogo aduersus insidias diaboli dimicat, ut uitia patrata tergat. Ter uirgis cesus sum. Flagellatus a Iudeis quinquies, per unamquamque uicem trigenas, et nouenas acceperat; flagellatus a gentibus, quia non eamdem legem seruabant, uirgis eum ceciderunt. Semel lapidatus sum , quemadmodum Lystris.  Ter naufragium feci ; quia frequenter nauigabat, ideo naufragium patiebatur: nam ita solet euenire frequenter nauigantibus. Nocte, et die in profundo maris fui. Si fidem antiquis doctoribus cupis accommodare, non aliter est intelligendum, quam sonat; id est, intelligendum est eum sub undis marinis latuisse. Sed non debet alicui incredibile uideri, quod ille ab undis non fuit nectus, nec etiam a bestiis et belluis marinis consumptus, quoniam diuina miseratione fuit eiectus; maxime ob hoc, quia Petrus super undas maris ambulauit. Magnum enim fuit illud, sed tamen istud non inferius illo. Sed si uis ad mysterium  referre, Paulus naufragiis sub undis marinis latens, diuina miseratione erectus  , significat eruendos, qui non  solum exterioribus aduersitatibus affliguntur, sed etiam cum ad mortem uenerint, uel rebus secularibus operti diuina miseratione liberantur. Per Petrum namque, qui super undas maris ambulando dubitauit, et ob hoc mergi cepit, sed mox tamen manu diuina sustentatus est, id est sancti designantur, qui iniuncta fide aduersitatibus istius uite presentis calcantur  , et si contigerit, ut in aliquo moueantur, ueluti homines, diuina pietate eleuantur. Nonnulli intelligunt profundum maris non longe a terra.

In itineribus sepe; quia de loco ad locum discurrebat, ut infideles ad fidem traheret, fideles uero in fide corroboraret. Periculis fluminum. Potuit enim  fieri, ut hiemis tempore isset quo flumina modum excedunt, ut illi uolenti transire obstaculum prebuissent, et ob hoc pericula. Periculis latronum. uidebat enim diabolus auiditatem illius, quod ille sua predicatione multos saluare uellet: multi etiam erant saluandi, et saluati; ideo latrones aduersus eum excitabat, ut qui in ciuitate exstingui non poterat, saltem a latronibus exstingueretur. Et in hoc ostendit, quia nichil latronibus pretiosum deferebat. Periculis ex genere. Dolebant enim Iudei quia illum, quem nouerant defensorem legis et paternarum  traditionum emulatorem , adeo ut acciperet epistolas, ut si quos inueniret Christianos  etc., agnoscebant his omnibus repugnare; et ideo persecutionem inferebant. Periculis ex gentibus. Dolebant enim gentiles eum predicare Christi passionem, resurrectionem, atque ad celos Ascensionem; et quia unius Dei notitiam in cordibus hominum inculcabat, et idola destruebat, et ob hoc persecutionem inferebant. Periculis in ciuitate. ueluti in Damasco, ubi ita fuit astrictus, ut aditum fugiendi non inueniret, sed in sporta missus, per fenestram muri a fratribus deponeretur . Periculis in solitudine. Diabolus aduersus eum suscitabat, etc. Periculis in mari. Querendum, cum superius dixisset: Nocte et die in  profundo maris fui, quare iterum repetit: Periculis in mari. Sed iam, quia repetit, debemus intelligere illud periculum, quando Cesarem appellauit , et est Romam directus cum ceteris, quibus nauigantibus incidit nauis in syrtim , et decreuerunt milites peruigiles interficere, ut nullus natando euadere posset; sed prohibuit centurio propter Paulum . Periculis in falsis fratribus. Falsos fratres appellat credentes ex Iudeis, qui quanquam credidissent, tamen legales ceremonias obseruabant; et ideo falsi, et ipsi persecutionem inferebant Paulo. In labore, id est siue manuum, siue predicationis. Nam a prima hora diei usque ad quintam, operando uictum sibi acquirebat; a quinta usque ad undecimam predicabat.  Et quia potest esse labor absque erumna, id est sine indigentia et penuria, ut ostenderet exitiosum laborem, subiunxit: Aerumna. In uigiliis multis, siue predicationis, siue operationis, ut uictum acquireret. Et bene uigiliis instabat, quia necesse est, ut qui angustiis fatigatur, uigilet, quatenus Deum promereatur habere liberatorem. In fame et siti, siue necesse, siue uoluntarium; quia de loco ad locum fugiebat, et ideo non absque fame esse poterat. Et quid esset, quod dixerat: In fame et siti, subiunxit: In ieiuniis  multis, siue uoluntariis, siue necessariis. In frigore et nuditate. Habes exemplum in Actibus apostolorum, ubi legitur, quia nauigante Paulo , cum uenisset Melitam  insulam, propter frigus, dum focum  faceret ex sarmentis uitium, uipera inuasit manum eius.

Preter illa, etc. Illa dicit extrinsecus, que superius numerauerat. Et ut leuiora ostendat, dixit: Instantia; quia quo crebrius aduersitates eueniunt, eo leuius tolerantur: Quotidiana sollicitudo, etc. Unde hec consuetudo descendit? Ex antiqua utique traditione Patrum. Nam ipsi monebant auditores sine intermissione monendos esse debere; et ideo iste tantam sollicitudinem exercebat. Dicit enim beatus Gregorius: Quis ualet uiscera pietatis Pauli  penetrare? Ille enim exterius aduersitatibus affligebatur, interius uero sollicitudine torquebatur, reminiscens quod monuerat , non querentes singuli que sua sunt. Nam iste magis sollicitudine aliorum torquebatur, quam sua. Timebat enim ne ipsi uidentes magistrum flagellatum, scandalizarentur. Quis enim uerbis explicare ualet uirtutem ipsius, qui uno eodemque tempore exterius aduersitatibus fatigatur, interius uero sollicitudine torquetur?

Quis infirmatur, etc. Hoc etenim compatiendo dicebat, non simulando. Quis scandalizatur, etc. Scandalum enim motum carnis appellat, qui solet fieri duobus modis, aut alterius persone pulchritudinem inspiciendo, aut ardore proprie carnis. Sed iste talis  non cedat, nec succumbat, audiens sibi Apostolum esse compatientem. Item si aliqua titubatione pulsatur, non diffidat sibi Deum propitium facere posse, quoniam Apostolus illi compatitur, et ipse etiam se dicit uri. Sunt nonnulli, qui uolunt intelligere fidem, ut sit sensus: Quis infirmatur, uel quis scandalizatur, et ego non patior? Similiter de caritate et ceteris uirtutibus intelligunt. Magna namque dixerat superius, sed tamen ista inferiora non sunt. Sed forte dicit aliquis: Quomodo iste iustus erat, qui ita sua bona referebat? Quia Deus suas laudes in diuinis Scripturis inserit, non est enim sibi contrarius ille, qui dicit: Laudet te alienus, et non os tuum , etc.; sed ideo manifestat, ut agnoscatur. Quoniam si non manifestaretur, non  agnosceretur; si non agnosceretur, non amaretur; si non amaretur, non sequeretur, non remuneraret sequentes. Ea intentione Paulus sua bona referebat.

Sequitur: Si gloriari oportet, etc. Est enim sensus: Si necesse est gloriari, non in aliis gloriabor, nisi in infirmitatibus meis. Nota quia infirmitates appellat aduersa, que superius descripserat: In fame, inquit, et siti, etc. Quare ergo in his gloriatur, cum in eisdem nichil uideatur esse gloriosum, sed totum flebile? At uero, si diligenter attendas, ualde gloriosum est in his gloriari, quibus perennis restat remuneratio uite.

Sequitur: Deus et Pater Domini nostri, etc. Magna quippe de se erat dicturus; et idcirco affirmationem  premisit. Ea namque dicturus erat, que incredibilia uideri poterant. Quis enim crederet ei quod principes gentium simul cum Iudeis aduersus eum insurrexissent, et euadere potuisset? Siue ideo iurando affirmationem premisit, quatenus illi, qui minoris auctoritatis eum esse putabant, facilius dictis ipsius fidem accommodarent.

Sequitur: Damasci prepositus gentis Arete  regis, etc. Iste quoque prepositus Damasci, quia intellexerat Iudeos conspirasse ut occiderent Paulum, querebat comprehendere eum, ut quod illi cupiebant  implere per malitiam, iste impleret per potentiam; siue ut Iudeis faueret, uel certe ut quo pacis perturbatorem exstingueret, eo studiosiorem in officio sibi commisso esse monstraret.

Sequitur: Et per fenestram in sporta dimissus sum per murum, etc. Undique periculis imminentibus sic fuerat conclusus, ut iam nullus pene inueniretur euadendi locus; et ideo a fratribus per fenestram dimissus est, et in sporta, ut uel sic effugeret persequentium manus. Unde dicit beatus papa Gregorius: Querit forte aliquis quomodo iste iustus, qui sic studiose persequentium rabiem, mortemque declinat? Sed omnino iustus, quod ideo mortem declinauit, quia in ea nullum fructum esse futurum intellexit. Declinauit quippe mortem, non tamen ut  sibi uitam seruaret, sed potius ut aliis uitam subministraret. Quod ita sit ipse ostendit qui dicit: Non solum alligari in Ierusalem paratus sum, sed etiam mori ; et quod Romam passurus uenit. Hinc etiam dicit idem predictus papa, quia omnia nostra que agimus, sub magno discretionis moderamine agenda sunt. Multum namque necesse est solerter attendere. Si magnitudo fructuum precedat, non, inquam, potest absque periculo sui declinare labores; si uero magnitudo precedat laboris, absque sui periculo potest mortis declinare labores. Hoc enim considerabat Apostolus; et ideo mortem studiose declinabat. Egit quippe, ut miles fortissimus, qui undique obsidione conclusus campum certaminis petit, ut sacre fidei aduersarios sua predicatione  substerneret plures. Attamen sciendum quia ille absque sui periculo declinat labores, qui aliorum patienter tolerat mores.

 Sequitur: Si gloriari oportet. Propterea tamen, quia effugit manus eorum. Non tamen expedit; quia non prodest, quoniam Deus non propitiatur gloriatione, sed humiliatione. Sequitur: ueniam autem ad uisiones, etc. Nota quia sibi infirmitates, Domino ascribit reuelationes.

Sequitur: Scio hominem in Christo ante annos quatuordecim, etc. Nota quia magna necessitate coactus ea manifestauit, que per quatuordecim annos silentio texit. Animaduerte etiam quia hominem dicit, ne phantasia putaretur. In Christo dicit, ne a diabolo factum crederetur. Quod autem dicit: Tertium  celum, non illud intelligere debemus, ubi luna sita est, sed usque ad tertium dicit, ut ostendat supra omnem creaturam et omnia elementa. Celum ergo spiritale intelligendum est firmamentum, et supernum solium. Hec quoque reuelatio quia bis facta est, ideoque subiunxit: Et scio huiusmodi hominem, etc. Paradisum quippe celestem appellat Ierusalem, que est mater nostra, et ubi sunt angelice  potestates, et sanctorum anime cuius etiam introitus latro audiuit  . Illi itaque, qui diffidunt celebrata resurrectione corpora esse posse in celo, uel in paradiso, audiant quia Apostolus se nescire dicit, utrum in corpore, an extra corpus fuerit, qui dum se ignorare asserit, esse posse ostendit. Arcana uerba secreta dicit: que non licet homini loqui: uel non licet, quia non potest; uel certe, si potest, non est fas. Illud quoque solerter est attendendum quomodo uerum esse potest quod Dominus dicit: Non enim uidebit me homo , etc.; et si cui adhuc mortalium eiusdem uisio concedatur, sed penitus uerum est, quia qui uiderunt eum, mundo quidem mortui sunt. Beatissimus uero Augustinus dicit: Queri potest quid se dicat Apostolus  nescire, uel quid scire. Sed faciamus connexionem uerborum, ut forte ex ea agnoscere ualeamus quid sciat, uel quid nesciat. Talis ergo est ordo uerborum; quia hominem raptum ad celum, uel in paradisum, hoc se scire dicit, siue in corpore, siue extra corpus, hoc se dicit nescire. Quoniam uerum est quod dicit, aut utrumque sciebat, aut utrumque nesciebat  . Sed sciendum quia corporeus fuit paradisus, aut celum, quod ei ostensum est: ergo corporalibus oculis uidit, quoniam res corporalis corporalibus, spiritalis uero spiritalibus oculis solet uideri. Si uero spiritalis res corporalibus oculis uidetur, non iam illo effectu, nec illa uisione qua corporales corporalibus, spiritales autem uidentur spiritalibus; sed potius quadam speciali uisione, que  omnes alias transcendit; uerbi gratia, spiritalis res spiritalibus uidetur oculis, ut est iustitia, et similia. Quis enim querit in iustitia, quid sapiat, quid oleat, et similia? Nemo hoc requirit, et spiritalis est  . Moyses uero loquebatur cum Deo facie ad faciem; sed tamen intelligebat non hoc esse Deum, quod uidebat, eo quod esset incorporeus; et ideo, quod erat, uidere requirebat. Dicit quoque beatissimus Augustinus, quia forte hoc nesciebat Paulus, et hoc scire querebat, utrum ad tempus mortuo corpore, anima quoque euocata hoc uiderit, an certe manens in corpore, sicut prophete, in exstasi mentis agnouerit. Attamen sciendum quia, si certum, et si solidum fuit, quod ei ostensum est, quod uerissime  credendum est, illa utique uisione, quod dictum est uidit, que alias omnes transcendit.

Sequitur: Pro eiusmodi gloriabor ; pro me autem nichil. Ideo hoc dicit, quia sic locutus est, quasi de altera persona. Sequitur: Nam etsi uoluero gloriari, non ero insipiens. Quare non? ueritatem enim dicam. Hic iam aperte ostendit quare supra dixerat: Ne quis me putet insipientem. Sane sciendum quia qui dona sibi celitus collata manifestat,  non est insipiens, et qui occultat ea, non est imprudens. Sequitur: Parco autem. Notandum quia multo maiora nouerat Apostolus, que, ne extolli uideretur, noluit ostendere; et ideo dicit: Parco autem, hoc est, celo. Quare? Ne quis me existimet supra id quod uidet me  , uidelicet in operatione, aut audit aliquid ex me, scilicet in predicatione. Beatus papa Gregorius dicit, quia sub magna prouidentia  suam temperauit predicationem: nam quedam dixit propter suos auditores, quedam tacuit, ne ipsis extolli uideretur; quedam dixit, ut suis uitam tribueret, quedam uero tacuit, ut sibi suam saluaret.

Sequitur: Ne magnitudo reuelationum extollat me, etc. Notandum quoniam non dicit, quia magnitudo  reuelationum extulit me, sed, ne extollat; quoniam non ideo datus est, ut culpa, que inerat, tergeretur, sed, que inesse poterat, precaueretur. Illud autem sciendum quia, sicut dicit beatus papa Gregorius, Deus sub prouida dispensatione corda suorum disponit sanctorum. Itaque sic eos multiplicibus suis donis ditat, et multorum uitiorum uictores esse donat, ut aliqua in eis sinat, contra que pugnare sentiant, et experiantur, quatenus dum parua superare nequeunt, agnoscant se non suis uiribus magna superasse, instar populi Isrel, qui multis gentibus exterminatis, Philistiim exterminare nequiuerunt; unde scriptum est: Relicti sunt Philistiim, ut experiretur Isrel . Et hoc sciendum quia quinque modis flagellat Deus hominem, quod in hoc  loco monstratur.

Sequitur: Datus est mihi stimulus carnis mee, etc. In hoc loco diuersi diuersa sentiunt, alii per stimulum pressuras, alii capitis dolores, nonnulli uero carnis intelligunt concupiscentiam. Beatissimus uero Augustinus, qui inter cunctos Romane eloquentie doctores facundior exstitit, sic ait: Paulus discipulus Christi, non Pelagius discipulus antichristi, dicit sibi inesse malum concupiscentie, et apertissimis uerbis concupiscentie malum ostendit: et cum sue carnis incentiuum, et sibi ciuile bellum inesse agnosceret, nullum inueniens locum euadendi, nisi gratia Dei exclamauit, dicens: Infelix ego , etc. Ecce iste intellexit se nonnisi  gratia Dei liberari. Pelagius uero suis uiribus se et malum deserere, et ad bonum consurgere posse credit. Ne magnitudo reuelationum, etc. Dicit idem ipse Augustinus: O terror et tremor! quis iam non timeat extolli, si talis, et tantus timet ne extollatur. Sequitur: Datus est mihi stimulus, etc. Antidotum salutare, quo superatur uenenum, et quod dicam hoc esse nisi theriacum  , quod conficitur  ex uipereo ueneno? Datus est enim huic stimulus concupiscentie, ut expelleretur elationis tumor, datus est Satanas, ut superaretur Satanas. Ac per hoc sic perforata est maxilla Behemoth  , quod est diaboli: nam, sicut dicit beatus papa Gregorius, unde conterit, inde saluat; quia unde tentat sanctos, ut perdat uolens, inde probatos saluat nolens.

Sequitur: Propter quod ter Dominum rogaui, etc. Si enim rogauit, et non est exauditus, ubi est, quod Dominus ait: Antequam me inuocetis, dicam uobis: Adsum, etc. ; et item: Quodcunque petieritis, dabo uobis?  Nunquid non presens erat, dum non exaudiebat? Erat utique, ueluti medicus, qui resecat uulnus infirmi, cum infirmus sub manibus eius clamet,  magis presens adest non parcendo, quam si parceret; similiter et Dominus magis presens adfuit non exaudiendo, quam si exaudiret: nam si non exaudiuit ad uotum, exaudiuit tamen ad salutem. Magis enim exaudiuit istum, quam demones, quos dimisit ire in porcos .

Sequitur: Sufficit tibi gratia mea, quasi dixisset: Tu laboras, tu hesitas, tu times ne pereas; sed sufficit tibi gratia mea, id est sufficit tibi uocatio, ac predestinatio mea: predestinatus es, perire non poteris  ; et ideo noli timere: Nam uirtus in infirmitate perficitur; hoc est, quia quo magis homo persecutionibus atteritur, eo magis releuatur  .

Sequitur: Libenter igitur gloriabor; ac si dixisset;  quia audire promerui quoniam uirtus in infirmitate perficitur, gloriabor ego libenter in infirmitatibus meis. Quare? Ut inhabitet in me uirtus Christi. Propter quod placeo mihi, etc. Dixerat superius: Libenter gloriabor, etc.; ideo subiunxit: Propter quod, id est propter hoc, quod uirtus in infirmitate perficitur, placeo mihi, etc. Animaduertendum quia multa dixerat superius: quedam etiam dicturus erat in sequentibus, sed tam illa, que superius, quam que in sequentibus, preualent infirmitati. Et quia illa, que superius dixerat, attinere ad laudem illius uideri poterant, idcirco oculos mentis in infirmitatem infixit, cuius nomine infirmitatis omnia predicta comprehendit. In contumeliis, id est non in honore; in necessitatibus, id est non in diuitiis;  in persecutionibus, id est non in requie, uel refrigerio; in angustiis, id est non elatione uel altitudine; pro Christo, id est non pro flagitiis, uel peccatis ista sustineo, quemadmodum latrones heretici patiuntur. Unde Dominus: Beati, qui persecutionem patiuntur  , etc.

Cum enim infirmor, etc. Iste enim, quo uerberibus  affligebatur, eo roborabatur; quia in sanctis, quo magis exterior homo afficitur, eo interior roboratur. Hinc est quod sancti martyres adeo fortes in tribulationibus existebant. Factus sum insipiens, etc. Nota quia insipientem se dicit et coactum, quia causa necessitatis, id est suorum auditorum causa salutis se laudauerat; et ideo dicit: uos me cegistis. Et sciendum quia stultorum est sponte gloriari, non sanctorum. Ad hoc attinet quod subiungit: Ego autem debui a uobis commendari, quasi diceret: Pseudoapostolis, qui mei sunt obtrectatores, et persecutores, resistere debuistis. Nihil enim minus habui  , etc. Quasi diceret: Nihil minus habui Petro, Andrea et ceteris; quia plus omnibus laboraui. Nam si ad doctrinam referas, non aliud docuerunt  quam ego; si ad patrationem miraculorum, non maiora similiter: nam etsi minor sum tempore, non tamen dignitate, uel merito. His uerbis ostendit quod non sint preferendi maiores tempore illis, qui maiores sunt merito: uerbi gratia, nunquid non Ioannes ante predicauit, quam Christus? uel nunquid Christus Ioannem, et non Ioannes Christum baptizauit? Sed non ob hoc maior. Et nunquid non Andreas ante Christum secutus, quam Petrus? Sed tamen et Petro Ecclesiam commisit, dicendo: Tu es Petrus, etc. Habes etiam exemplum in ueteri Testamento. Moyses enim minor fuit etate Aaron, sed ei tamen Deus apparuit in rubo, dicens: Ego sum Deus Abraham , etc.; maxime cum ille eloquentior , etc. Hoc ipsum etiam canonica  auctoritas monet, quod illi, qui maiores sunt sapientia et merito, preferendi sint maioribus tempore; similiter iste. Tametsi nichil sum, etc. Ita enim se humiliat, ut erigat; et ideo cum dixisset: Nihil sum, subiunxit: Signa tamen Apostoli  . Et nota quia in omni patientia dicit. Hac patientia tolerauerat ille Corinthios, et medicamento prodigiorum et signorum eorum correxerat errores; quasi diceret: In eo quod homo sum, nichil sum; in eo quod apostolus, aliquid sum.

Quid est enim? etc.; quasi diceret: Non magis cetere Ecclesie aliquid acceperunt a Petro, uel Andrea, quam uos a me, nisi forte unum, id est, quod non grauaui uos, sumptum accipiendo. Sed  si hoc ipsum peccatum fuit, ignoscite mihi; id est, donate mihi hanc iniuriam. Sciendum enim quia stultorum est opus dignum laude reprehendisse. Ostendit eos esse stultos. Et ne illi putarent quod ille in primordio sue predicationis, qui non acceperat, postmodum accipere uellet, ideo subiunxit: Ecce tertio, etc.;  quasi diceret: Ne putetis me accipere uelle, qui hactenus non accepi: Non enim quero que uestra sunt, etc. His uerbis prouocat eos ad amorem sui, ut illi audientes se querere, diligerent eum; quasi diceret: Pseudoapostoli,  que uestra sunt querunt, nolite diligere; ego uero qui uos, quod maius est, me diligite. Nec enim debent filii. His uerbis ostendit se esse patrem; quantum enim ad humanum attinet usum, parentes thesaurizant filiis, non filii parentibus, sed sibimet, uel filiis; in spiritualibus uero e contra filii parentibus, non parentes filiis, sed filii parentibus, quia necessaria subministrant. Et quia talis est usus, ideo hoc dicebat, quasi diceret: Cum talis sit consuetudo tam in carnatibus, quam in spiritalibus, ego contraria egi, quia nil accepi, sed alias Ecclesias exspoliaui , ut uobis predicarem. Et ad hoc attinet quod subiungit: Ego autem libentissime, id est, deuotissime impendam, id est, quidquid possum  ab illis Ecclesiis accipere, ut uobis predicare sufficiam. Et superimpendar, id est, ab aliis morti tradar pro uestra salute. Hac caritate nulla maior. Unde Dominus: Maiorem caritatem , etc. Licet uos plus diligens, etc., ex superioribus pendet. Dixerat superius: Superimpendar; et ideo subiunxit: Licet uos, etc., plusquam alios meos, uel plusquam alii a ceteris apostolis, minus diligar a uobis quam a ceteris meis, uel quam alii a suis.

Sed esto: ego uos grauaui, etc.; id est presentialiter censu non grauaui: Sed cum essem astutus, etc.; quasi diceret: Non ideo non accepi, ut magis accipere uellem; nam dolus dicitur fraus, siue simulatio; ille namque dolosus est, qui aliud mente cogitat, aliud extrinsecus agit. Tunc ergo Apostolus  eos dolo capere uellet, si propter magnum minus accipere nollet.

Nunquid per aliquem eorum, etc.; quasi diceret: Nullus ex his quos misi uobis, dixit: pecuniam dignam persone tribuite, si illum pacatum habere uultis; non poteritis eum pacatum habere, nisi dignam pecuniam dederitis; et si aliquis dixisset Paulo, peccaui, torqueret.

Rogaui Titum, etc.; quasi diceret: Non circumuenit uos Titus, quia nichil uobis quesiuit, quemadmodum nec ego; quia quorum una est deuotio, etiam una uoluntas. Et ideo subiunxit: Nonne eodem spiritu ambulauimus? Id est, eadem doctrina, et iisdem uestigiis, quia nichil accepimus.

Olim putastis, etc.; quasi diceret: Iamdudum  est quod uos putastis nolle nos accipere munus propter munus, et non  simplicis esse intentionis. Sed hunc errorem pseudoapostoli inferebant, dicentes: Ideo nolit accipere parua, quatenus accipiat magna. Et ob hoc subiungit ille affirmationem iurationis, dicens: Coram Deo, etc.; quasi diceret: Quod non accipio, non causa maioris lucri, sed uestre salutis; siue uestre salutis  rigorem mee predicationis non flecto, quia multum prodest illi qui increpatur, si non  accipiat ab eo magister; nam dum non accipit, credit eum non pacatum habere posse, nisi emendet.

Sequitur: Timeo enim ne forte cum uenero, etc. Ostendit quoque his uerbis, quoniam adhuc multi erant inter eos incorrecti; et ideo dixit timorem, quo eos terreret, ne forte, cum ueniret, inueniret eos tales, quales non uellet, hoc est, incorrectos, et ideo sue auctoritatis dominationem in eis exerceret, et ipsi inuenirent eum talem qualem non uellent, hoc est, rigidum ac seuerum. In quo facto monentur predicatores, ut si qua de sibi subiectis plebibus reprehensibilia audiunt, prius timorem dirigant, ut corrigantur, ne forte ueniant, et incorrectos inuenientes dominationem sue auctoritatis in illis exerceant

 Sequitur: Ne forte contentiones, emulationes, etc. Quare timeret, his uerbis manifestauit, scilicet, ne hec que sequuntur in illis inuenirentur, hoc est contentiones, que dicuntur quasi ab omni intentione, eo quod iuxta intentionem suam, non studio ueritatem discendi, sed potius uincendi, aliquid homo defendat. Aemulationes quippe sunt inuidentie. uerumtamen, sicut dicit beatus Augustinus, distat inter emulationem et inuidentiam. Aemulatio est, cum homo dolore torquetur pro re aliqua, quam alter adeptus est, et ipse non adipiscitur, et huiuscemodi est ipsa res, que nonnisi ab uno possideri possit: inuidentia uero est, quando quis dolore torquetur pro alterius felicitate, et dolet pro aliqua re, quam alter acquirit,  et ipse etiam non desiderat eam. Animositates quippe sunt anxietates: quoniam animosus dicitur anxiosus, uel suspiciosus, hoc est, zelotypus. Dissensiones uero sunt diuisiones, dissidia, atque diuortia. Detractiones quidem dicuntur, quasi retractiones, quoniam ille detractor est, qui alterius bonum dicit esse malum, uel certe magnum dicit paruum; nam, dum hoc agit, bonam fratris famam obscurare contendit, et quasi a corde alterius retrahit, ut non eum talem credat, qualem prius crediderat. Susurrationes autem, uel susurrones, a sono aurium dicuntur, quoniam ille susurro est, qui non in facie, sed in aure loquendo, detrahit. Inflationes quoque dicuntur tumores, quia inflatus dicitur quasi uentosus; quoniam, quemadmodum  uter uento extenditur, ita et mens eius amaritudine, uel indignatione, uel certe aliqua elatione, quasi uento, inflatur. Sequitur. Seditiones. Sciendum quia distat inter seditionem, et bellum, atque incentiuum. Seditio quidem attinet ad ciues, bellum ad hostes, incentiuum uero refertur ad pugnam, que excitatur proprie carnis ardore. Hec quoque omnia licet diuersa sint, tamen ad unum tendunt finem, hoc est, ad caritatis diuisionem. Quapropter quia ipsi diuisi fuerant, ne denuo essent, ideo illis Apostolus timorem direxit, quatenus ab his omnibus se cauerent.

 Sequitur: Ne iterum, cum uenero, humiliet me Deus apud uos, etc. Ostendit enim in hoc loco, cum dicit, et lugeam multos, quod iam nonnulli penitudine correcti ad sancte Ecclesie societatem fuerant reuocati. uerumtamen multi adhuc manebant incorrecti, pro quibus timebat humiliari. Quis enim pater non letetur in dilectis filiis, uel quis non tristetur de malis? Et ideo illis direxit timorem, ut corrigerentur, ne forte ueniens, si eos inemendatos inueniret, humiliaretur et lugeret, quia non egerunt penitentiam, quam si egissent, ueniam consecuti fuissent. Facit et aduersus Nouatianos, qui, postquam in fornicationis malum labitur, negant eum per penitentiam resurgere posse. Frustra nempe penitentia iniungeretur, nisi  uenie fructus sequeretur. Et hoc sciendum, quia tria dicit, fornicationem, immunditiam et impudicitiam; sed his omnibus impudicitia est deterior, quoniam impudicitia esse dicitur quasi monstruosa immunditia, que agitur in incertis, uel in his que fiunt contra naturam, sicut ille qui uxorem patris duxerat . Pudicus quidem dicitur uerecundus, impudicus autem inuerecundus; hoc est, qui amisso pudore uersatur in detestandis stupris. Immunditia dicitur quidquid contrarium est munditie. Fornicatio autem in hoc loco illa intelligenda est, que in corpore agitur, immunditia uero etiam illa intelligi potest que agitur corporis delectatione uel mentis deliberatione.

 Sequitur: Ecce tertio hoc ueniam   ad uos. Bis uenerat, et nunc tertio se uenire promittit, quia paulo superius se dixerat paratum. Sed queri potest quare suo aduentui legis testimonium iunxerit. uidelicet quia secundum legis preceptum aliquis sub duobus aut tribus testibus uel iustificatur, uel condemnatur . uerum quia bis eos admonuit, ut corrigerentur, ideo hoc protulit testimonium, quatenus si non se corrigerent, sibi iam non ultra parcendum intelligerent. Unde et mox subiunxit: Predixi enim, ut predico, etc. Predixit presens quidem, et absens iis qui ante peccauerunt, et ceteris omnibus; illis qui necdum ad integrum se correxerunt, uel certe, si uenero iterum, non parcam. Parcit enim Apostolus quasi non parcendo, quoniam ideo premittit timorem, ne  forte inueniat unde dominationem exerceat.

Sequitur: An experimentum queritis eius qui in me loquitur Christus? Et est sensus: Experimento uultis probare si possim, et ideo non uultis uosmetipsos corrigere; Christi namque loquentis in me queritis probationem, utrum per me possit implere quod dico, quatenus si impleuerit, deinceps timeatis, et si non impleuerit, securi maneatis. In eo uero quod ait, qui in me loquitur, ostendit suam loquelam atque doctrinam Christi esse.

Sequitur: Qui in uobis non infirmatur, etc. Et est sensus: Si in uobis non infirmatur, multo minus in  nobis, et in nobis potens erit  . Christus quippe in illis non est infirmatus, quia inter eos per apostolos multa fecerat signa, quoniam uiderant cecos illuminatos, leprosos mundatos, etc. Quasi dixisset Apostolus: Si non est infirmatus Christus in uobis, quare ergo non timetis, quoniam potest implere quod dico? Quoniam poterat ad hec aliquis respondere, ac dicere: Quomodo non est infirmatus, cum sit crucifixus? subiunxit, atque ait: Nam etsi crucifixus est ex infirmitate nostra  , etc. Quasi diceret: Ex infirmitate nostre carnis crucifixus est, passus, mortuus, et ascendens in celos, aditum regni celestis patefecit, quatenus ab hac uita migrantes absque ulla dilatione, eiusdem regni intellige  , felicitatem subire possint. Quod uero  dicit, ex uirtute Dei, siue Patris, siue eiusdem Filii. Sequitur: Nam et nos infirmi sumus in illo. Hec enim uox apostolorum est, et perfectorum tantummodo uirorum. Infirmi sumus in illo, hoc est, pro illo pressuras patimur, et affligimur. Sed uiuemus cum eo ex uirtute Dei in uobis. Quasi dixisset: Nos infirmamur apud infideles, quia quo maiora nos pati faciunt, eo infirmiores putant; in uobis uiuimus, quia eo fortiores intelligitis, quo maiora pati uidetis. Secundum hoc uero quod legitur, uiuemus, talis est sensus, quia si commorimur, et conregnabimus .

Sequitur: uosmetipsos tentate, etc., hoc est, in alterutrum uos discutite, nec non et tentationum pericula ante oculos reuocate, et cuius estis fidei  atque uirtutis considerate. Sane sciendum quia est tentatio probationis, est et deceptionis: sed probationis a Deo, deceptionis uero a diabolo, utraque tamen ab homine. Sed hic probationis intelligenda est tentatio. Et hoc sciendum quia ipsa alterna probatio atque discussio plurimum ualet, iuxta illud Salomonis, Ferrum ferro acuitur , etc. Sequitur: An non cognoscitis quia Christus in uobis est? Quasi diceret: Si tentationum pericula ante oculos reuocetis, et cuius estis fidei seu uirtutis agnoscetis, utrum Christus in uobis sit, an non, et agnoscere potestis? uerumtamen si hoc non feceritis, non agnoscetis: quod est reprobum esse; et ideo dicit: Nisi forte reprobi estis.

Sequitur: Spero autem quod cognoscetis, etc. His  uerbis prouocat eos ad fidei et sancte conuersationis soliditatem; quasi dixisset: Si agnoueritis quemadmodum dixi Christum uobis inesse, agnoscetis etiam quia et nos non sumus reprobi, hoc est, duplicis intentionis. Que sententia ad hoc respicit, quod superius ait, olim putatis, etc.

Sequitur: Oramus autem Deum, etc. More solito Apostolus orat pro suis, ut nichil mali faciant. Sequitur:  Non ut nos probati appareamus. Tunc enim probatus appareret, si illos incorrectos inueniret, hoc est, tales ut in eis suam dominationem posset exercere. Sed hoc nolebat Apostolus; et ideo subiunxit: uos quod bonum est, faciatis. Nos autem reprobi simus  . Sed quid est quod illos optat facere bonum, se autem reprobum esse? Nunquid malum se optat? Non. Sed reprobum se dicit, id est, humilem. Tunc enim reprobus esset Apostolus, id est, humilis, si eos emendatos inueniret, quia suam dominationem in eis exercere non posset. Unde et quasi exponendo subiunxit: Non enim possumus aliquid aduersus ueritatem; quasi dixisset: Si uosmetipsos correxeritis, nostram dominationem exercere non possumus, quia nichil aduersus ueritatem  possumus, quia in uobis est ueritas. Si autem uos non corrigatis, possumus aduersus uos dominationem nostram exercere, quia pro ueritate dimicamus, pro uobis tamen.

Sequitur: Gaudemus tamen quando  nos infirmi sumus, uos autem potentes estis. Ostendit his uerbis Apostolus se de eorum bonis operibus gaudere, ac si dixisset: Si fortiter ac potenter uitiis resistatis, nos quidem gaudemus, quia tunc infirmi, id est, humiles sumus; si uero uos uitiis non resistatis, nos potentes sumus, uos autem infirmi, quia super uos dominationem nostre auctoritatis exercere possumus.

Debent etiam et nunc predicatores hoc agere, hoc est, si eorum auditores potentes sunt, debent  esse infirmi; et si auditores infirmi, illi debent esse potentes. Sequitur: Hoc et oramus, id est, ut uos sitis  . Et hoc est quod sequitur: uestram consummationem, id est perfectionem.

Sequitur: Ideo hec absens scribo, ut non presens durius agam. Incussit enim his uerbis timorem, ut corrigerentur, ne forte ueniens durius ageret, hoc est, sui apostolatus potestatem seueriter in illis exerceret. Et hoc est, quod sequitur: Secundum potestatem, quam Dominus dedit mihi in edificationem, et non in destructionem. Ecce dicit se habere potestatem acceptam. Et pulchre quidem, in edificationem, quia predicatores ad hoc potestatem accipiunt, ut corrigendo saluent, non ut non corrigendo perdant.

 Finita commendatione sue persone, quam ceperat commendare ab eo loco ubi finem fecerat de collectis, in qua commendatione plurimum laborauerat, duabus pro causis, hoc est, ut uel non minoris auctoritatis quam ceteri se esse monstraret, uel certe ut crimen cupiditatis ab se abstergeret, nunc uero aliud aggreditur, hoc est, subiungit exhortationem pariter et narrationem.

  De cetero, inquit, hoc est, de reliquo autem, preterea, fratres, gaudete; perfecti estote; exhortamini, hoc est, in alterutrum uos monete; hac enim exhortatione, qua spe futurorum superantur uitia, nascitur perfectio, ex perfectione autem gaudium, quia nemo gaudere potest et perfectus esse non ualet, nisi uitia superet. Sequitur: Idem sapite. Tangit enim hoc, quia et in prima commemorauerat, ubi ait: Obsecro, ut ipsum dicatis . Et hoc est quod hic dicit, idem sapite, id est, non diuersum de me, uel in me, siue in fide, et opere. Sequitur: Pacem habete. Commendat illis pacem, propter eos uidelicet, qui fraudem et iniuriam fratribus ingerebant, et ob hoc ad infidelium iudicia pertrahebant, ut ait in prima: Sed uos iniuriam facitis,  et fraudatis , etc. Sequitur: Et Deus pacis et dilectionis erit uobiscum. Terminata exhortatione, subiunxit narrationem. Deus, inquit, pacis, etc. Deus pacis dicitur, quia ipse est auctor pacis, iuxta illud eiusdem Apostoli: Christus pax nostra, qui fecit utraque unum . Et Dominus: Pacem relinquo uobis, pacem meam do uobis . Dilectionis Deus est, iuxta illud: Mandatum nouum do uobis, ut diligatis inuicem , etc.; et item: In hoc cognoscent omnes, quia mei estis discipuli, si dilectionem habueritis ad inuicem . Et est sensus: Si pacem et dilectionem habueritis, auctorem pacis perpetuo possidebitis. Hec enim est pax certa atque secura, quam impii habere non possunt; unde est illud: Non  est pax impiis, dicit Dominus . uerumtamen etsi habent pacem mali, longe quidem distat ab ista quam Dominus discernit, dum non talem, qualem mundus dat, ait: Mandatum nouum do uobis, ut diligatis inuicem . In eo etiam, quod ait, Deus pacis, etc., uoluit Apostolus subintelligi quia si odia et rixas haberent, auctor odii et rixe, hoc est diabolus, perpetuo eos possideret.

Sequitur: Salutate inuicem in osculo sancto. Salutatio nempe indicium atque optatio est salutis. Hec salutatio et hoc osculum ait sanctum osculum, sed illorum osculum corruptionis, et quasi refectionis  et satisfactionis est indicium. Quapropter ab Apostolo osculum quod commendatur semper cum additione ponitur.

Sequitur: Salutant uos sancti omnes. Ac si dixisset: Non potentes, non principes, sed sancti omnes. Hoc autem animaduertendum est, quare illis sanctorum direxit salutem. uidelicet, ut illos ad bonum sanctitatis prouocaret, quatenus qui salutabantur a sanctis; uel certe ut eos inuitaret ad inuicem reddendam, quatenus qui salutabantur a sanctis salutarent sanctos. Et nota quia non tantum ait sancti, sed addidit omnes, quoniam sanctorum est uelle omnes esse saluos. Ergo qui omnium salutem non optat, se quoque in hac salutatione non comprehendi intelligat.

 Sequitur: Gratia Domini nostri Iesu Christi, etc. Finita quoque salutatione, subiunxit orationem. Gratia, inquit, Domini, etc. Illud sane notandum quia in fine huius Epistole unitatis caritas commendatur. Et pulchre quidem in fide, quia summa perfectio in Unitatis Trinitate consistit. Charitas namque Patris nobis Saluatorem direxit, id est, Iesum, cuius gratia sumus redempti. Que caritas atque gratia sancti quoque Spiritus communicatione nobis seruatur, quippe dilectos a Patre ac redemptos a Filio Spiritus sanctus perpetuo tuetur ac defendit. Facit etiam hic locus aduersus Arium, qui ideo etiam dicebat Filium minorem Patre, eo quod ubicunque Patris et Filii fieret mentio, semper Pater preponeretur. Est etiam notandum quia non ait tantum  uobiscum, sed cum omnibus, uidelicet ut ostenderet quam dilectionem haberet, cum non solum correctis, sed etiam incorrectis gratiam optaret. Quasi dixisset: In hoc cognoscere potestis quantum uos diligam, cum non solum correctis, sed etiam nec dum correctis gratiam optem. Siue ideo dicit cum omnibus, ut non exciperetur sexus, etas, conditio, lingua; sed sicut sanguis Christi omnes redemit, sic et omnes Christi gratiam possiderent. Amen uero sermo est confirmationis, qui confirmat omnia.


Finis, Deo gratias.



INCIPIT EXPOSITIO IN EPISTOLAM AD GALATAS.



ARGUMENTUM.


Animaduertite quod sicut in nouis temporibus, cum uerbum Dei ex Marie uirginis carne indutum processit in mundum, aspectus humanitatis omnibus patebat, perpaucis autem, hoc est, solummodo electis diuinitatis dabatur cognitio; ita cum legis et  prophetarum uerba ad homines proferuntur, uelamine teguntur. Ibi namque caro uelamen erat, hic littera: et sicut sub carnis uelamine latebat diuinitatis, sic et sub uelamine littere lateret spiritalis intelligentia: et sicut beati oculi, qui in carne agnoscebant latere diuinitatem, ita et illi beati, qui in  in littera spiritalem cognoscunt latere intelligentiam.

Hos quippe beatos oculos minime habebant hi, qui ex circumcisione crediderant, ita tamen, ut a carnalis legis non recederent obseruatione, et se operibus eius iustificari crederent, quippe etiam Apostolum reprehendebant, dicentes eum non esse uerum apostolum, eo quod carne Dominum non fuerit secutus, et contraria ceteris doceret apostolis.

Hac nempe calliditate uersutiaque subuerterant Galatas, qui etiam spiritales oculos non habebant, quia circumcisionis, aut Sabbati, aut ceterarum obseruationum legalium mysteria minime penetrabant. Hi namque, si oculos haberent, quibus uerbi cognoscitur  diuinitas, carnalem sibi suadentibus obseruantiam responderent, quod Susanna presbyteris trahentibus se ad stuprum: Si hoc, inquit, egero, mors mihi est; si autem non egero, non effugiam manus uestras . Sic quoque et isti dicerent: Si hoc egerimus, id est, si legem carnalem gratie pretulerimus, mortem anime incurremus, alioquin manus uestre obtrectationis non euademus. Sed melius est catholice uiuendo, et legem et prophetas spiritaliter intelligendo, in gratie libertate manere, quam ab ea recedentes cum uestra gratia offensam Dei incurrere. Quapropter rogandus est Deus, ut uitiorum omnium caliginem cunctarumque sordium nebulam ab oculis cordis nostri repellat, qua sepe ipsi solent obcecari, quatenus mysteria  legis et prophetarum, et quod nunc pernecessarium est, intentionem huius Apostoli penetrare ualeamus.

Sciendum autem quia Galli primum a candore corporum dicti sunt, quoniam gala Grece, Latine dicitur lac: unde sibylla tunc lactea colla auro nectentes  ; candida dicere potuit, sed proprietatem sermonis seruare uoluit. Montes quippe et rigor celi solis ardorem excludunt, et ideo corporum color decolorari non potest. Habet quoque Gallorum prouincia ab Oriente iuga montium; a Septentrione Rheni fluenta, et Germaniam; a Meridie prerupta Pyrenei culminis  ; ab Occidente mare Oceanum, cuius initium est Belgica, finis uero Aquitania: illi enim uocati a rege Bythie  in auxilium,  peracta uictoria diuiserunt cum eo regnum, et sic admisti Grecis Galligreci uocati sunt, et eorum  regio Galliagrecia. uerumtamen pristinum nomen uiguit et uiget, ut uocarentur ipsi Galate, et ipsorum regio Galatia  . Attamen contrarium uideri non debet, si occidentalium partium homines, multis interpositis regnis, ad partes transierunt orientales, et sedes obtinuerunt, cum Orientis et Grecie examina pene usque ad ultimum Occidentis peruenerunt. Nam, sicut ait Marcus uarro, Marsilia a Phenicibus  condita est, quos et trilingues esse dicit. Rhodum etiam, a quo et Rhodoani sunt, a Rhodiorum conditum est colonis. Et quid mirum, cum et ipsa Italia a Grecis occupata, maior Grecia sit uocata? Ipsos etiam Romanos ex stirpe Aenee Asiani hominis ortos constat fuisse. Illud etiam animaduertendum dico quod Apostolus singulas in suis  Epistolis prouincias ex propria qualitate denotat, in quibus hoc ipsum facile agnosci potest. uerumtamen earumdem prouinciarum uestigia uirtutum, seu uitiorum usque hodie permanent: in singulis Romanorum namque fidem plurimum laudat: Gratias, inquit enim, Deo meo , etc.: que etenim gens facilior ad credendum? uel qui populus deuotior in ecclesiastico cultu? Attamen denotat eos superbie uitio esse detentos: Noli, inquit, altum sapere , etc.; et item: Non plus sapere , etc.; hoc quippe uestigium in illis usque hodie manet. Corinthios uero multum denotat: reprehendit quippe eorum diuersas consuetudines prauas, uidelicet quia et femine eorum non uelate orabant , et quod in ecclesiis  conuiuia celebrabant : quodque humana sapientia inflati carnis resurrectionem negabant. Quisquis enim Corinthum nouit, scit nunc usque hoc manere. Macedones autem similiter laudibus prefert, quia multum deuoti exstiterunt erga gratiam hospitalitatis et eleemosynarum largitatem; unde etiam dicit: De caritate autem fraternitatis , etc. uerumtamen reprehendit eos, quia nonnulli eorum otiosi discurrebant: Audiuimus enim quosdam inter uos inquiete ambulare ; et item: Cum essemus apud uos, hoc denuntiabamus uobis . Galatas uero, de quibus nunc agitur, notat esse plurimum stultos, quod in illis nunc usque manet; unde dicit Hieronymus: Quisquis nouit mecum normam meorum  metropolim, scit profecto Galatas esse stultos, et diuersis erroribus deceptos  . Sciendum est  etiam quia est Apostoli intentio in hac Epistola, et in illa ad Romanos, manifestare uidelicet et legis abolitionem et gratie dignitatem. Sed in hoc differt, quia in illa subtilioribus utitur argumentis, quia ipsi prudentes erant; in hac uero apertioribus uerbis loquitur, quia stulti erant: et non tam  eos alloquitur docendo, quam potius increpando, ut quos non suadebat ratio, reuocaret auctoritas. Et quanquam in omnibus eius Epistolis, et legis abolitio, et gratie dignitas manifestetur, uerumtamen maxime in his duabus. Et hoc sciendum quia non eos alloquitur Apostolus, qui ex circumcisione crediderant, et a libertate gratie ad legis seruitutem transierant decepti a falsis apostolis, qui Paulum non uerum Apostolum esse dicebant, maxime quia  aliter ageret Ierosolymis, et aliter doceret gentes agere debere, et quod legem ceteri ueri apostoli seruarent, ipse destrueret. Egerant enim Galate sicut ille, qui liberatus de manu gladiatoris se tradit laniste. Illorum namque simulatione deceptus est etiam Petrus apostolus, quod in hac Epistola manifestat prefatus Apostolus .



[INCIPIT TEXTUS.]

 Paulus apostolus. Magne auctoritatis est, quod Paulus in fronte Epistolarum suarum se Christi apostolum nuncupat. Nam, sicut iudices terreni principum et regum, quorum familiaritate fruuntur, nomina assumunt in epistolis, ut maiori ueneratione habeantur, et maius obsequium illis impendatur, sic et Paulus Christi se Apostolum nominauit, ut cuius esset auctoritatis demonstraretur, et  maiori ueneratione haberetur, et omnes Christiani in fronte Epistolarum suarum terrerentur. Hinc est quod in principio Epistole ad Hebreos non se apostolum nominat, cum in omnibus Epistolis hoc faciat; quia in sequentibus Christum magnum esse pontificem et apostolum descripturus erat. Apostolus enim Grece, Latine missus, Hebraice dicitur silas, cui etiam nomen a mittendo imponitur. Sciendum autem quia Hebrei apostolos et prophetas esse dicunt, ad quos uerbum missionis dirigitur, sicut fuit Moyses, cui dictum est: ueni, et mittam te , etc.; et ipse ait: Obsecro, Domine, mitte , etc.; et sicut fuit Isaias, qui ait: Ecce ego, mitte me ; et ceteri prophete: recte etiam Ioannes Baptista apostolus  et propheta dicitur, quia de illo scriptum est: Fuit homo missus a Deo .

Sequitur: Non ab hominibus. Sciendum est autem quia quatuor sunt genera apostolorum. Sunt enim qui neque ab hominibus, neque per hominem mittuntur, sed a Deo, sicut Moyses, et prophete omnes, et apostoli; item sunt, qui mittuntur a Deo, sed per homines, ut Iosue; item sunt, qui non a Deo, sed per hominem  mittuntur, ut illi, quos uidemus in Ecclesia, datis muneribus ob uulgi fauorem,  ecclesiasticos adipisci gradus; item sunt, qui neque a Deo, neque ab hominibus, neque per homines mittuntur, sed sua ueniunt causa, uidelicet terreni lucri, et uentris, aut humane laudis, ut fuerunt omnes falsi apostoli. Apostolus autem, ut se de excellentiore gradu monstraret, ait: Non ab hominibus, hoc est, non ab apostolis ordinatus Apostolus: apostolos quippe ordinabant apostoli ad confirmandas Ecclesias, sicut contra emulatores legis dirigebant suos ad destruendam fidem Ecclesie. Unde ipse dicit: Neque per hominem, hoc est, neque per Iudeum, uel Iudeos, malus apostolus ordinatus. Sane sciendum quia quibusdam uidentur esse superbie uerba; uerumtamen non sunt, sed potius necessitatis: necessitate namque coactus hoc dicebat, uidelicet  ut pseudoapostolis locum non daret, et sui apostolatus auctoritatem monstraret. Quibus facit aduersus eos, qui eum non esse uerum Apostolum dicebant, et ei ceteros apostolos preferebant. uerum ne defensores legis haberent locum dicendi, quia non est uerus Apostolus, quoniam aliter, quam Petrus, et reliqui docet, ait ipse: Non ab hominibus, etc.; ac si dixisset: Ab illo didici Euangelium, a quo et Petrus, et reliqui; et ideo non sum illis inferior. Est etiam notandum quare dicat: Neque per hominem. Nunquid negat Christum hominem? Non, inquam, sed purum hominem negat; siue negat hominem, quia etsi homo erat, ut Deus tamen precepta dabat.

Sequitur: Sed per Iesum Christum, etc. Sciendum  quia Apostolus in hoc loco Arii, Manichei atque Photini pariter destruit errores. Ubi etiam notandum, quia a Patre dicitur resuscitari , sicut et in Actibus apostolorum legitur; et tamen a se resuscitari narratur. Cuius questionis patet expositio.

Sequitur: Et qui mecum sunt fratres omnes. Sane notandum, quia cum in ceteris epistolis nunc Sostenen, nunc Syluanum, nonnunquam uero Timotheum sibi coniungat, in hac quoque Epistola omnes fratres sibi sociat. Quod ideo egit, quia maior tunc auctoritas necessaria erat, quatenus dum omnium fratrum salutationem audirent, omnes aduersus se sollicitatos et commotos intelligerent, et immane facinus se commisisse agnoscerent, et ad emendationem  confugerent; quoniam multum ualet consensus plurimorum ad corrigendum facinus malorum: nam quo quisque a pluribus reprehenditur, eo se et grauius deliquisse cognoscit, et facilius emendatur.

Sequitur: Ecclesiis Galatie. Notandum quia non dicit Ecclesie, sed Ecclesiis, ut ostenderet se non minus urbis plebi, sed totius prouincie habitatoribus scripsisse. Nota quia illas Ecclesias dicit, quas in sequentibus uariis erroribus notat deceptas: unde  monstratur quia est perfecta Ecclesia non habens maculam neque rugam; et est imperfecta que, necdum consummatis uirtutibus, in nomine tamen Iesu congregata  , aliquo deprauata errore. Similiter et sapiens bifarie dicitur. Est perfecte sapiens, ut illi, de quibus Dominus ait: Ecce ego mittam ad uos sapientes : est et imperfecte sapiens  ; unde Salomon: Argue sapientem, et amabit te . Profecto non indiget redargutione  . Et quod de sapientia, hoc de castitate, et fortitudine, et ceteris potest intelligi uirtutibus; quia nonnulli in earum inueniuntur calce, nonnulli uero in prouectu.

Sequitur: Gratia uobis, et pax, etc. Sciendum est autem quia profundiori consilio, et subtiliori ingenio  in hac Epistola, quam in aliis, his sermonibus utitur Apostolus. Gratiam quippe illis imprecabatur, ut ostenderet quia non legis operibus, sed Dei gratia iustificari possent: nam si legis operibus iustificarentur, gratia iam non esset gratia. Optabat et pacem, ut moneret eos in cepta libertate debere manere, quia ubi non est pax, nec libertas ulla. Gratia uero est, qua relaxantur peccata, etc.

Sequitur: Qui dedit semetipsum pro peccatis nostris. Multum quippe ualet ad eius intentionem, quod ait: Qui dedit, etc.: nam idcirco hoc ait, ut dum illi audirent Christum pro peccatis traditum, intelligerent se operibus legis iustificari non posse; quia, si legis operibus iustificarentur, frustra se Christus pro peccatis tradidisset. Officium namque legis fuit  peccata manifestare, non tamen abolere; Christi uero miserationis, dignitatis, atque potestatis fuit, manifestare pariter, et abolere peccata. Ideoque tradidit se pietas ut nos ab impietate, et iustitia ab iniustitia, et equitas ab iniquitate liberaret. Unde mox subiungens ait: Ut eriperet nos de presenti seculo nequam. Queri autem potest quare seculum nequam dicat. Seculum quidem cursus est solis, et lune, et uolubilitas annorum. Hec enim omnia a Deo creata sunt, et bona sunt. Ergo sic dicitur nequam seculum, sicut mala bonitas, et ciuitas, et infamatus saltus, eo quod sanguis ibi effundatur, et sicut dies mali; unde Apostolus: Redimentes tempus , etc.; et Iacob Pharaoni: Dies uite mee centum uiginti  annorum sunt, parui et mali, etc.; ubi  dies, angustias et pressuras appellauit, quibus fuerat uexatus.

Apostolus uero, ut traditionem Filii ratam et dignam ostenderet, et eamdem confirmaret, ideo secundum Patris uoluntatem factam esse dixit: Secundum uoluntatem, inquit, Dei; ubi ostendit quia nec Filius sine uoluntate Patris, nec Pater eum tradidit sine ipsius; quoniam sicut una est eorum natura, sic et una uoluntas et operatio. Ostendit etiam quia idem Patris uoluntatem in omnibus impleuit: quod ipse apertius manifestat, cum dicit: Non ueni facere uoluntatem meam , etc. Nam et hoc non solum Filius, sed Apostolus egit: ut non, ipse ait, se hominibus placere , etc. Quapropter nemo suam uoluntatem, sed illius implere,  et nemo suam, sed illius gloriam querere studeat.

Sequitur: Cui est gloria, etc. Infinitis beneficiis infinite laudes debentur. Infinitum quippe beneficium fuit, quod Pater non angelum, non archangelum, sed proprium Filium pro peccatis hominum tradidit; et ideo infinitas laudes reddens dicit: Cui est gloria in secula seculorum. Secula seculorum dicuntur, sicut Cantica canticorum, et Rex regum. Sunt namque secula, que multorum seculorum collectione dicuntur secula seculorum. Et quod ait: In secula seculorum, pro infinito posuit. Ponitur etiam pro finito, ut illud: Erit tibi seruus in seculum : in quibusdam exemplaribus inuenitur, in sempiternum, ubi seculum, iubileum annum appellat: nam, sicut  finis seculi terminus  erit causarum et rerum omnium temporalium, sic et iubileus totius erat finis emptionis, uenditionis et commutationis. Hinc et Psalmista: In seculum misericordia eius . Amen uero Hebreus sermo est; interpretatur autem, uere, fideliter, siue fiat. Hoc enim sermone confirmauit Apostolus suam prefationem, quo et Dominus illas confirmauit sententias, quas arctius uoluit inculcare in suorum cordibus auditorum.

 Miror quod tam cito, etc. Finita prefatione, aggreditur textum Epistole; qui textus ab increpatione inchoat, dicendo: Miror, etc. Notandum est quia uerbum translationis in bono et in malo ponitur: in bono  , ut Enoch translatus a Deo ; in malo, ut Achab a Iezabele  .  Sed illi qui a Deo transferuntur, non inueniuntur, ut de Enoch legitur: translatus est, et non inueniebatur ; illi uero, qui a diabolo, ab inimicis inueniuntur: eo namque translati fuerant Galate, de quorum translatione docet  Apostolus, et miratur. Est etiam alia translatio, secundum opinionem humanarum litterarum. Cum enim quis ab uno dogmate ad aliud transit, ille utique translatus dicitur: ueluti de quodam legitur  , qui necdum expertus doloris dicebat eumdem nichil esse, fatigatus uero afflictionibus, summum malum dixerat esse dolorem. Miratur enim Apostolus translationem Galatarum, et quod tam cito; quia non equa culpa est illorum qui coacte et qui sponte transferuntur, sicut non equa est illorum, qui diuersis  tribulationibus afflicti, et qui nullis aduersitatibus fatigati, Deum negant. Siue cito translati erant, quia non longe erat tempus, quo illi crediderant, et a predicatione apostolica recesserant.

Qui uos uocauit, etc. Per hyperbaton iste locus accipitur hoc modo: miror quod sic tam cito transferimini a Christo Iesu, qui uos uocauit in gratiam suam. Gratiam dicit, non meritum; quia gratia diuina ab infidelitate ad fidem tracti fuerant; unde Dominus: Non ueni uocare iustos, sed peccatores .

In aliud Euangelium, etc. Querendum est si aliud est Euangelium, quomodo non aliud. Notandum enim quia illa res, que est, subsistit; et quia Euangelium ueraciter est, et ueritas ibidem continetur: idcirco non aliud est. Ille uero res, que ueraciter non sunt,  nichil sunt. Et quod ita sit, habes exempla: Ne tradas, Domine, sceptrum tuum his, qui non sunt . Et idem Paulus: Dico enim omnibus, qui sunt inter uos : illos alloquebatur, qui inter illos erant  .

Nisi sunt aliqui, qui uos conturbant, etc. Nota quia, cum dixisset: Qui uos conturbant, non subiunxit: Conuertunt Euangelium; ideo quia ipsi poterant conturbari, natura uero Euangelii nequaquam conuerti poterat, quoniam immutabilis est.

Sed licet nos, aut angelus de celo, etc.; hyperbolice iste locus intelligitur. Non enim ideo hoc dicebat Apostolus, ut ipse commutaretur, aut aliquid aliud angelus predicasset, sed per exaggerationem  loquens dicebat hoc, quasi diceret: Si fieri posset ut ego, aut angelus, de celo aliud predicasset quam predicaui, quod fieri non poterat, nequaquam ab hoc quod semel suscepistis, recedere debueratis. Imprecatur  enim Apostolus sibi anathema, ut illud crimen a se repelleret, quod quidam ei inferebant, dicentes eum aliter Ierosolymis agere, aliter gentes docere agere debere. Imprecatur et angelo, ut non  magni penderetur predicatio Petri, et ceterorum apostolorum, si aliter predicassent. Quoniam, si angelus, qui maioris auctoritatis est, aliter predicando, anathema incurrisset, multo magis apostoli. Imprecatur etiam Apostolus sibi anathema, quia, si aliquid segnius ageret, commutari poterat, secundum quod ipse dicit: Ne forte, cum aliis predicauerim,  ipse reprobus efficiar . Imprecatur et angelo; quia et ipse mutari poterat, quia, relicto domicilio suo, in hanc erumnosam uitam proiectus in diuersas solet species permutari. Et hoc sciendum quia se et angelum nominatim exprimit, ceteros uero sub generalitate manifestat  , ne uideretur eos reprehendere uelle; tamen latenter eos ostendit.

Anathema enim in ueteribus libris reperitur. Legitur enim, quia cum cecidisset Iericho, omnia illius Iosue sub anathematis nomine constituit  . Posuit  etiam Paulus hoc in suis Epistolis. Utitur etiam in canonibus institutis, ut qui hoc uel illud fecerit, anathema sit. Anathema enim et Hebreus sermo est   , et interpretatur Latine perditio siue alienatio.

Sicut prediximus, etc. Ut nonnulli uolunt, predixerat Apostolus, cum adesset corporali presentia. Dicit etiam per hanc Epistolam, et iterum dicit in eadem, ut arctius ea, que dixerat, in eorum cordibus inculcaret. Quia mos est sacre Scripture frequenti iteratione repetere, que arctius cupit inculcare.

Sed non debet uideri contrarium, si ille patientissimus, qui commotorum hominum corda tranquillabat, indignatur et stomachatur aduersus Galatas, quoniam ideo hoc agebat; quia ueluti pater de filiis, ita et iste de Galatarum transgressione dolebat: quibus etiam conuenit interpretatio prouincie ipsorum: nam Galatia translationem sonat  .

  Modo enim hominibus, etc. Notandum enim quia Deo nullus suadere potest, quoniam omnium occulta cordium illi sunt manifesta; hominibus uero suadere potest. Ille tamen recte hominibus suadet, quia  ita hominibus placet, ut eos ad Dei pertrahat seruitutem; ille uero non recte suadet, qui ita hominibus placet, ut finem placendi in ipsis constituat. Denique non putemus Apostolum in his docere humana iudicia esse contemnenda: quod si ageret, sibi contrarius esset, quoniam alibi ait: Scientes autem timorem Dei hominibus suademus ; et iterum: Sine offensione estote Iudeis et gentibus , etc. Monet ut sic quisque hominibus placeat, ut Deo non displiceat, alioquin soli Deo placere studeant; quia longe aliud  est hominibus et Deo, et aliud, solis hominibus placere. Modo uero dicit, quia quondam placuerat. Unde subiungit: Si hominibus placerem, id est, Iudeis, Christi seruus non essem; quia qui illis placet, Christo displicet. Hec est intentio. Attamen generaliter potest referri ad omnes, quoniam qui pro aliqua re iniusta hominibus placet, Deo displicet.

 Sequitur. Notum uobis facio, fratres, Euangelium, etc. Iamiamque ostendit quare se Apostolus factum non ab hominibus, neque per hominem dixerit, sed per Iesum Christum, cum ait: Notum uobis facio, etc.; ac si diceret: Si ignoratis quo  didicerim Euangelium, ego uobis notum esse uolo, quia non est secundum hominem, etc. Quibus uerbis non negat Apostolus Christum hominem, sed  negat eum purum hominem: quia plus erat quam homo, hoc est Deus et homo. Intentio namque Apostoli hec est: ostendere uidelicet Galatis quod non ab apostolis didicerit Euangelium, sed ab illo didicerit, a quo et Petrus, etc. Iste ergo si ab homine non accepit, a quo Galate acceperunt: nunquid non ab homine, quando  a Paulo? Nunquid non Ecclesia ab hominibus, cum ab apostolis accepit Euangelium? Non, inquam, quia dii erant; unde scriptum est: Ego Dixi, dii estis , etc. Quicunque Spiritum Dei habet, dicitur Deus. Reuelationem uero illam, que facta est in uia, cum pergeret Damascum .

 Sequitur: Audistis conuersationem meam, etc.  Multum quidem potuit Galatis hec prodesse narratio, multumque in ea ipsi potuerunt proficere, dum audierunt quia qui quondam fuerat legis carnalis emulator, et non quilibet, sed seuus  fidelium persecutor, iam conuersus Euangelii existebat predicacator, in quo et illi magis admirari poterant. In hac uero narratione pondus uerborum, et grauitas consideranda est. Audistis, inquit  , conuersationem meam, non gratiam, aliquando, non nunc, in Iudaismo, non in lege Dei; quoniam supra modum, non utcunque, Ecclesiam Dei dicit, ut non credebatur  , non Christi, ut iam putabatur, quia qui tunc despiciebatur, nunc Deus creditur  , expugnabam, hoc est, ut seuus grassator deuastabam.

Et proficiebam in Iudaismo. Nota quia profectum  non legi diuine ascribit, sed Iudaismo. Supra multos dixit, non omnes, et cetaneos, non senes, ut et zelum, quem habebat in lege, monstraret, et iactantiam declinaret. Sequitur: Abundantius emulator exsistens, etc. In hoc enim maior esse poterat admiratio; quia qui abundantius carnalis legis, et paternarum traditionum emulator, et seuus persecutor fuerat, conuersus, factus est Euangelii predicator. Per quod uoluit ostendere Galatis suum uerum esse Euangelium, quatenus intelligerent quod de tanto Iudaismo, et legis zelo, non suis meritis, nisi gratia diuina mutari potuisset.

Sequitur: Cum autem placuit ei, qui me segregauit, etc. Segregatus legitur non solum hic, sed etiam in Epistola ad Romanos . Et Ieremias  agnitus est in utero . Et de Domino, ut quidam dicunt, scriptum est: De uentre matris mee  , etc. Est et uterus et uenter malus: unde scriptum est: In iniquitatibus conceptus sum , etc. Et iterum: Alienati sunt peccatores ab utero  . Segregatio ergo et in bono et in malo ponitur. Quapropter de utero matris segregantur a Deo, qui a carnalium parentum consuetudinem diuina gratia subtrahuntur, ut hic Apostolus. Siue segregatum se dicit prescientia Dei, quia non solum de utero, sed ante mundi constitutionem segregatus est. Ergo quod presciuit Deus futurum, tunc impleuit, cum ei pergenti Damascum in uia aparuit  . Item potest et mater synagoga intelligi, que eum  imperfectum genuit. Qui tunc de utero matris est segregatus, cum a Iudaismo, cuius fuerat emulator, est separatus  .

Sequitur: Ut reuelaret Filium suum in me. Quod autem dicit, in me, ut nonnulli uolunt, hoc est mihi; ut alii, per me. Siue quia homo capacis est nature ad hanc traditionem intelligendam, attamen latet in eo quod habet; si uero diuina miseratione ei quod occultum est manifestetur, ut que sunt Dei intelligat, Filius Dei ei reuelatur. Quod et Paulo accidisse monstratur.

Sequitur: Continuo non acquieui carni et sanguini. Per carnem et sanguinem nonnulli apostolos intelligunt. Unde Porphyrius: Illuminatus Apostolus  dedignatus est transire ad homines, ut ab eis  aliquid disceret. Sed dicit Hieronymus: absit ut Petrum, aut Andream, aut ceteros, homines dicam, quia dii erant. Sed de illis dictum est de quibus scriptum est: Non permanebit spiritus meus in homine, etc. , et item: Et caro et sanguis non reuelauit tibi . Et est sensus: Non acquieui carni et sanguini, hoc est, non consensi carnalibus, nec misi margaritas meas ante porcos, etc. . Unde melius habetur in Greco, id est contuli. Et est sensus: Non acquieui carni et sanguini, hoc est, non carnalibus aliquid contuli, quia non me sociaui, sed ipsa mea predicatione ad fidem trahere curaui. Et quia poterat quis dicere: Si tunc non, acquieuisti postea, ideo continuo iungendum est superioribus. Nam si per carnem  et sanguinem apostoli essent intelligendi, frustra subderet: Neque ueni Ierosolymam, etc. Attendendum est autem quia hec narratio contraria uidetur Luce narrationi. Refert enim  quia postquam illuminatus fiducialiter egit in Damasco, reuersus est in Ierusalem, et tentabat se discipulis iungere, et cetera que de eo ibi leguntur. uerum ne contrarium uideatur, fieri potuit ut, cum illuminatus in Damasco fiducialiter egisset, orta aduersus eum persecutione, reuersus fuisset Ierusalem, non ut uideret apostolos, sed ut uitaret inimicorum impetum, quasi ad aliam confugiens ciuitatem. Siue, orta persecutione, relinquens Damascum, abiit in Arabiam; sed cum ibi nichil dignum sui apostolatus egisset , reuersus sit Damascum. Quod autem nichil dignum in Arabia egit, non pigritie fuit, sed diuine dispensationis, quod prohibitus est, quemadmodum cum uellet pergere Asiam . Deinde multis diebus peractis in Damasco, quos hic  tres annos uocat, ascendit Ierosolymam uidere Petrum.

Sed forte dicit aliquis: Quid mihi prodest hec apostolica narratio, qua isse et redisse se dicit? Sed ne uacare uideatur, id cogit nos mysterium querere. Cum in sequentibus  per Arabiam, et montem Sina, et Ierusalem, uetus Testamentum interpretetur; ergo illuminatus Apostolus, agnoscens Christum per reuelationem, abiit in Arabiam , hoc est, reuersus est ad Legem et Prophetas, qui in defectu erant, quatenus inuestigaret si et ibi Christum predictum agnosceret. Agnito ibi Christo, reuersus est Damascum   ; hoc est, reuersus est ad passionis  mysterium. Corroboratus autem, petiit locum pacis et uisionis.

 Sequitur: Deinde post annos tres, etc. Notandum quia dicit se Ierosolymam uenisse, non ut disceret Euangelium, quod per tres annos predicauit, sed ut uideret Petrum. Petrum autem uidere non uanitatis causa uenit, hoc est  si esset caluus, an crinitus, macer, an pinguis, sed spiritali intentione, uidelicet, ut principi apostolorum deferret honorem.

Sequitur: Et mansi apud eum diebus quindecim. Multum ualet ad eius intentionem. Studiosi numerorum dicunt hunc numerum sacratum esse, et plenam scientiam ac perfectam designare doctrinam. Quindecim sunt psalmorum  , qui a tribulatione  inchoant, pertingentes ad atria domus Domini, que etiam quindecim habet gradus. Solemnitas etiam Domini a quinto decimo die inchoat . Et regi Ezechie quindecim aucti sunt anni . Quibus exemplis sacratus monstratur. Ergo hoc numero dierum, quibus mansit apud principem Apostolus, perfecta ipsius monstratur doctrina.

uerum ne diceret aliquis quia, si non didicit a Petro, didicit tamen ab aliis, ideo mox adiunxit: Alium apostolorum uidi neminem. At uero non quia contemptui eos habuit, minime uidit, sed quia causa euangelizandi iam dispersi erant. Causa autem uidendi Iacobum hec fuit, quia ab Apostolo ordinatus erat episcopus Ierosolymis. Fratrem Domini,  non secundum hereticos filium Ioseph post natum Dominum ex Maria, uel ex altera uxore genitum intelligere debemus, sed more Scripturarum consanguineum ipsius Domini. Et ceteri discipuli, fratres Domini  . Unde ipse: Ite, dicite fratribus  meis  ; et: Narrabo nomen fratribus meis . Sed forte ideo iste frater Domini specialiter dicitur, quia tam mire fuit sanctitatis, tantique etiam rumoris, ut certatim quique fimbriam uestimenti eius tangere curarent  . Iste proiectus de pinna templi occisus est a Iudeis: cui successit Simeon, qui etiam pro Domino fuit crucifixus ab eis  .

Que autem scribo uobis, etc. Hoc enim quod dicit tam ad superiora quam ad inferiora et omnia que scribit referri potest. Si enim simpliciter attendas, hec uerba iurandi  sunt, ut omnia uera esse ostendat que dixerat. Non enim mentiebatur, quia non erat officium illius mentiendi. Sed sciendum quia non appetit Apostolus iuramentum quasi summum  bonum; nec etiam facit contra illud Domini preceptum dicentis: Sit autem sermo uester: Est est, non non : quia causa tarditatis suorum auditorum hoc agitur. Si uero altius inspicias, talis est sensus, quasi diceret: Omnia que scribo diuino conspectu digna sunt, quia omnia iusta et uera sunt. Quod ipse manifestat dicendo, quia non mentior, quoniam scriptum est: Oculi Domini super iustos ; obtutus eius excluditur a peccatoribus.

Deinde ueni, etc. uenit ergo in partes Syrie, studio fundandi Ecclesias, quia illuminatus noluit otiosus consistere. Syria etenim interpretatur excelsa, siue sublimis. uenit ergo in partes Syrie, ut illam que erat deiecta sua predicatione redderet  excelsam, et que humilis sublimem. Cilicia autem interpretatur sumpta, siue uocatio lamentabilis. uenit igitur in Ciliciam, ut sua predicatione eam assumeret, que assumptio esse non potest absque lamentatione penitudinis. Eram autem ignotus, etc. Notus enim erat facie Ecclesiis Syrie, et Cilicie, et Arabie, quia gentiles erant, et ipse officium predicationis in gentibus acceperat. Ecclesiis uero Iudee, non facie notus, sed rumore, sicut ipse dicit: Tantum autem auditum habebant . Et nota quia Ecclesiis dicit, ideo quia non solum in Ierosolymis erant credentes, sed in ceteris locis, adeo ut Ecclesias facerent, et gentibus nollent coniungi.

Et in me glorificabant  Deum. Quid uult Apostolus his uerbis ostendere? uult manifestare suam  doctrinam, et se uerum esse Apostolum; quoniam ipsi nequaquam Deum glorificarent in ipso, quorum persecutor exstiterat, nisi suo iudicio doctrinam illius ueram esse cognoscerent.

  Deinde post annos quatuordecim, etc. Dixerat enim superius se post annos tres uenisse  Ierosolymam, studio uidendi Petrum. Hic uero dicit se post quatuordecim annos uenisse Ierosolymam, causa conferendi Euangelium. Sed forte mouetur aliquis, quare post tot curricula annorum uenisset. Sed hanc motionem ipse soluit, cum subdit: Secundum reuelationem. Tunc enim descendit, quando ei fuerat reuelatum, id est, quando expediebat, Sed quare fuerat reuelatum ei? Ideo quia altercatio et dissensio iam orta fuerat in Ecclesiis. Iam enim Galate ad seruitutem legis transierant; et ideo reuelatum illi, quatenus collatio Euangelii unum esse suum et ceterorum apostolorum ostenderet, et eos a seruitute legis reuocaret. Et nota quia Barnabam et Titum sibi sociat, ut in ore duorum, uel trium testium staret omne uerbum. Istos utique secum  assumere uoluit, ut si aliqua orta fuisset questio, haberet testes, quibus sensus et sententias sue intentionis manifestaret  . Et animaduerte quia non dicit, Didici Euangelium ab illis, sed contuli, ut ostenderet se non minoris auctoritatis. Nam conferre, equalium est; discere uero, minorum. Seorsum autem, etc., ad superiora refertur, ubi dixerat: Contuli. Sed forte dicet aliquis: Quare seorsum? Mentitus fuerat in publico; uolebat uerum dicere seorsum? Sed non est ita. Non enim ministerium illius mentiri; unde etiam se magistrum gentium dicit esse in fide et ueritate . Sed quod profundius et subtilius dicturus erat, quod illi capere non poterant, quibus fuerat publice locutus, ut illud: Non potui uobis loqui  quasi spiritalibus , etc.; idcirco cum istis seorsum contulit, quia capere poterant. Sed quid fuit illud profundius? Abolitio legis et dignitas gratie.

Ne forte in uacuum currerem, etc. Certus enim erat Apostolus se non in uacuum currere; sed propter alios, qui erant incerti, Euangelium conferre uoluit, ut certi redderentur ei non in uacuum currere  , aut cucurrisse.

Sed neque Titus, etc. Talis est intentio, quasi diceret: Si nos compulsi non  sumus, qui eramus in egregia ciuitate inter apostolos et emulatores legis, et inter eos qui nostrum sanguinem sitiebant, ut circumcideretur Titus: quare uos, o Galate,  cum nullius uiolentiam sustulissetis  , a libertate gratie ad seruitutem legis transistis? Sed propter subintroductos falsos fratres. Falsos fratres appellat illos, qui ita crediderant, ut a carnali obseruatione non recederent, quos etiam in sequentibus exploratores nominat. Exploratoris namque est, aliud in facie pretendere, et aliud mente cogitare. Libertatem  suam dicit eos explorare uelle; quoniam uolebant agnoscere utrum carnalis legis seruatores essent. Et quare manifestat: Ut nos in seruitutem redigerent, id est, excitata persecutione, nos ad seruitutem legis traherent. Quibus neque  ad horam cessimus. Duobus modis iste locus legitur. In ueris namque Grecis exemplaribus habetur: neque ad horam: in quibusdam Latinis: Quibus ad horam cessimus. Sed si secundum Grecos legas, talis est sensus, quasi diceret: O uos, Galate, si nos cessissemus  ut Titus circumcideretur, haberetis uos occasionem dicendi: Apostole, quare cogis nos a circumcisione, et ceteris obseruationibus recedere, cum tu tuum dilectum a circumcisione prohibere non potuisti? Et quare non cessisset, subdendo manifestat.  Ut ueritas Euangelii maneat apud uos. Si uero legas secundum Latinos, cessimus, non intelligendum est de circumcisione, sed de persecutione que facta est ab Antiochia Ierosolymis super hac questione. Fertur enim Antiochenses dixisse saluari non posse absque legis obseruatione. Et ideo cessisset Apostolus, ut pro re certa et necessaria mitteretur, quatenus hec ratio maiorum iudicio firmaretur  . Et ideo cessit, ut ueritas Euangelii maneret apud Galatas. Quod si de circumcisione intelligas, talis est sensus: Cessimus ad horam ut circumcideretur Titus, non tamen ea intentione, qua illi uolebant, sed proclamantes circumcisionem nichil ualere. Et ideo cessimus, quia instabat periculum, imminebat mors; et si nos interfecti essemus, ueritas Euangelii  non maneret apud illos, quoniam non esset qui nuntiaret. Dicit enim beatus Hieronymus: Ista coniunctio, que est autem, superflua est  ; quoniam non habet quod ei respondeat, uel quod eam concludat; et ideo ita legendum est: Sed neque Titus, etc. Propter subintroductos, inquit, falsos fratres. Ostendit enim his uerbis, a quibus compulsus fuerat circumcidi.

Sequitur: Ab his autem, qui uidebantur esse aliquid, etc. Tale est, sicut dicit Hieronymus, quasi dixisset: Quanquam Petrus, Iacobus et Ioannes a Domino fuerint assumpti, et clarificatum eum uiderint, et super illos fundamenta Ecclesie iecerit; mihi tamen nichil interest, quia non aduersus eos loquor, qui Dominum in carne fuerunt secuti, sed  aduersus eos, qui legem gratie preferunt. Non detraho precessoribus, neque accuso maiores, sed fiducialiter dico quia Deus personam hominis non accipit,  sed indifferenter omnes ad gratiam saluationis uocat. Et ideo mea nichil interest, hoc est, mea auctoritas atque doctrina non distat ab illorum, quia unus est magister, qui me et illos docuit. uerumtamen non me illis prefero, non reprehendo quales fuerint; quia Deus personam hominis non accipit, nec preterita iudicat, nec attendit qualis quisque fuerit, sed qualis sit. Quis enim accusabit quem ipse elegit? Aut quis condemnabit quos ipse iustificat?  uerumtamen qui illos idiotas, et sine legis gloria potuit doctos et gloriosos facere, potuit et me peritum, et in lege gloriosum, eodem spiritu replere, ut sicut fui gloriosus in lege, sim et in hac parte. Sunt qui intelligunt non de apostolis dictum quales fuerint, sed de his, qui apud eos clari et  magne erant auctoritatis, emulatores tamen legis existentes; et ideo dicat nichil mea interest, hoc est, non mihi cure est quales fuerint, quia nunc male sentiunt.

Sequitur: Mihi autem qui uidebantur esse aliquid, nichil contulerunt, hoc est, qui magne erant auctoritatis, nichil insinuare potuerunt. Attamen notandum quia supra dixit: Contuli, et nunc dicit: Nihil contulerunt. uult forte his uerbis ostendere se aliqua magna illis contulisse, que egerat, uel docuerat, et ipsi ea ignorabant; illos autem nichil sibi contulisse quod eum lateret.

Sed contra  cum uidissent quod creditum est mihi Euangelium, etc. Cognouerunt enim Apostoli quod unus idemque esset Dominus et magister, qui  illos, et Paulum docuit, et quod ab illo didicerit Paulus Euangelium, a quo et Petrus; et ideo non esset dispar: uerumtamen diuina actum esset dispensatione, ut duo essent: unus eorum in circumcisione, alter in preputio, ne tarditas fieret fidei. Nam si gentes prouecte etatis, signo non profuture circumcisionis cruciarentur, et a cibis consuetis prohiberentur, ad fidem uenire tardarentur. Similiter Iudei, si a circumcisione et antiqua Patrum consuetudine, per quam se gloriosos iactabant, et que illis quasi secunda erat natura, prohiberentur, certe credere tardarentur. Et ideo Petrus speciale officium predicationis in circumcisione, Paulus uero accepit in preputio, quatenus quicunque ex Iudeis crederent, haberent Petrum  quem sequerentur;  similiter et credentes ex gentibus, Paulum. Ac per hoc super uaria obseruatione non dispar, sed unum esset Euangelium.

 Sequitur: Qui operatus est Petro. Et est sensus: Mea auctoritas non est inferior illius, et meum Euangelium non est dispar, sed unum; quia unus est magister, qui nos docuit: nam ab ipso accepi apostolatum in gentibus, apud quem ille in circumcisione; quia qui illi operatus est, operatus est et mihi. Totius uero huius narrationis fructus, et utilitas consideranda est. Nam hoc ideo manifestat Apostolus Galatis, quatenus tam ipsi, quamque et omnes presentes seu futuri agnoscerent sub uaria obseruatione non dispar, sed unum esse Euangelium. Queri etiam potest quid Petrus, si aliquem inueniret gentilem, uel Paulus faceret, si aliquem Iudeum inueniret. Sed respondere possumus quia, licet Petrus speciale predicationis officium in circumcisione,  et Paulus acceperit in preputio, eorum tamen indifferens fuit studium; et ideo undecunque, et quoscunque possent, ad fidem trahere curabant.

Sequitur: Et cum cognouissent gratiam, que data est mihi, etc. Notandum quatenus dixerat superius: Qui uidebantur aliquid, quod nunc manifestat, cum dicit, columne. Isti enim columne dicebantur, quia eodem die a Domino fuerant assumpti, tam in clarificatione quam et in filie resuscitatione; et uni eorum Dominus: Tibi dabo, inquit, claues regni celorum ; alteri uero: Qui uicerit, inquit, faciam illum columnam in templo Dei mei : Iacob autem et ipse magne fuit auctoritatis, sicut de eo multa leguntur. Queri etiam potest quare isti columne, cum Ecclesia dicatur columna; unde  idem Paulus: Ut scias quoniam oporteat te in domo Dei conuersari , etc. Non est contrarium; quia et corpus est membrorum, et membra corporis.

Notandum quia narrat Petrum accepisse predicationis officium in circumcisione; cui etiam coniungit egregios uiros, et se accepisse in gentibus, et sibi sociatum Barnabam solum tamen Apostolus  sibi reseruauit. Querit forte aliquis cur ei non est coniunctus Titus; uidelicet, quia non fuit tante auctoritatis ut tam magnis uiris uir tamen egregius coniungeretur.

Sequitur: Dextras dederunt mihi et Barnabe, uidelicet societatis et consensionis, agnoscentes non dispar, sed unum esse Euangelium.

 Ut nos in gentes, ipsi in circumcisionem, etc. Sciendum quia directis apostolis ad predicandum, hoc preceptum est, ut sanctorum pauperum memores essent, maxime tamen Paulo, qui gentibus est destinatus. Pauperes autem illos intelligere debemus, qui Ierosolymis erant, uel certe illos, ut Hieronymus   , qui a contribulibus suis exsecrabantur, quia in hominem crucifixum crediderunt; siue illos, de quibus Dominus: Beati pauperes spiritu , etc.; uel certe pauperes uirtutibus, ut dicit Origenes, de quibus sollicitus existens aiebat: Si preoccupatus fuerit homo , etc. Sollicitum autem se pro pauperibus non solum in hac Epistola, sed et in aliis manifestat.

 Sequitur: Cum uenisset Petrus  Antiochiam, etc. In cepta adhuc intentione perseuerat, ostendens non dispar, sed unum esse Euangelium. Reprehendit enim Petrum, quia consuetudines seruabat Iudeorum, quia gentes iudaizare cogebat: reprehendit etiam eum non tam pro se, quam potius pro illis, quorum timore inductus est in simulationem,  ut dum uiderent corrigi apostolorum principem, corrigerentur et ipsi. Et nota quia suspense posuit, reprehensibilis; quia non tam a Paulo reprehensibilis erat, quam potius ab illis, qui scandalizari poterant, dum eum se subtrahere uidebant. Ab Iacobo dicit quosdam uenire  , quia ipse Ierosolymis erat episcopus ordinatus, apud quem, et in qua ciuitate multi erant credentes, emulatores tamen carnalis legis: qui priusquam uenirent, Petrus cum gentibus edebat; postquam ueniebant, se subtrahebat. Qui adeo susceptus est hac simulatione, ut ceteri fratres ei consentirent, et Barnabas hac simulatione duceretur.

Sequitur: Sed cum uiderem  quod non recte incederent, etc. Dicit beatus Augustinus quia sic agebat  Petrus, uelut homo, qui utroque pede sano, uno se claudicare simulabat. Sciendum quia ineuitabili syllogismo conclusit eum, dicens: Si tu, cum sis Iudeus, etc.; ac si dixisset: Si tu natura Iudeus iudaizandum intelligis, quare te gentibus sociasti? Et si non iudaizandum intelligis, cur te a gentibus subtrahis? Quia et gentes ei obiicere poterant, et scandalizari, arbitrantes sola fide, sine legis operibus iustificari non posse. Queri potest quare in facie eum reprehendit, cum scriptum sit: Argue eum inter te, et ipsum . Sed quod publice redarguendus erat, maxime tamen propter eos, quorum timore inductus fuerat in simulationem. Item querit aliquis quare eum reprehendit, cum hoc ipsum ageret: Factus sum, inquit, Iudeis tanquam Iudeus  , etc. Sed responderi potest ad hec, quia Petrus et Paulus non una intentione hoc agebant: nam Petrus simulatione, Paulus uero non mentientis astu, sed compatientis affectu. Item nonnulli  dixerunt quod iste Petrus, quem Paulus reprehendit, non fuerit ille apostolus. Sed isti minus  considerate hoc dicunt, non attendentes superiora huius Epistole, ubi ait: Qui operatus est Petro in apostolatu, operatus est et mihi, etc. Item sunt qui dicunt illam Epistolam, que dicitur Petri secunda, in qua laudibus pretulit Paulum , non esse eiusdem, affirmantes quod nequaquam eum ita laudibus preferret, a quo tam acriter fuerat increpatus. Qui similiter minus considerant uerba ipsius Epistole. Nam in eadem: Delapsa, inquit, ad eum uoce a magnifica gloria; hic est Filius meus  , etc.; quo exemplo ipsius esse monstratur.

Sequitur: Nos natura Iudei, etc. Hoc enim nomen, id est, peccatoris, Iudei gentibus imposuerunt: omnes enim gentiles, peccatores uocabant. Et est sensus: Nos Iudei natura sumus, peccatores, sed non  ex illis, quos peccatores uocamus: ergo in legis operibus iustificari non quimus; unde et mox subiunxit: Scientes quod non iustificabitur homo ex operibus legis, etc. Et est sensus: Quod scimus quod non operibus legis iustificari possimus, nisi per fidem Christi, idcirco in Christum credidimus, ut per fidem iustificaremur. Et hoc est, quod adiungit: Et nos in Christo Iesu credimus, etc.; id est, nos, qui natura Iudei sumus.

Sequitur: Propter quod ex operibus legis non iustificabitur omnis caro. Sciendum quia, sicut quidam intelligunt, ideo dixit: Omnis caro; eo quod sola gens illa, que in Palestina prouincia monstrabatur, legis operibus iustificaretur; nunc uero, iam dilatata Ecclesia per orbem terrarum, non una caro, id est,  gens, sed omnis iustificatur. Secundum propriam uero intentionem, omnis caro dixit, id est, nulla, quia lex neminem ad perfectum adduxit .

 Quod si querentes iustificari, etc. Hoc enim, quod dicit Apostolus, tale est, quasi dicat: Si querentes sumus iustificari per fidem Iesu Christi, et non ex operibus legis, peccatores sumus inuenti, quoniam frustra quesissemus, si iusti essemus. Alio uero sensu: Si credidimus nos iustificari operibus legis, et iustificati querimus iustificari per fidem Christi, peccatores sumus inuenti, quoniam aliud querimus quam exquirendum: nam iustus qui aliud querit quam exquirendum, peccator inuenitur. Si enim gentes  sola fide Christi iustificari non possunt, minister peccati Christus est. Et ideo subiunxit:  Nunquid Christus peccati minister est? Coarctat enim Apostolus atque confringit eos, ut aut confiteantur sola fide Christi iustificari posse, aut Christum confiteantur ministrum esse peccati: quemadmodum et lex; quia lex peccata ostendere poterat, abolere non poterat.  Quod  etiam nec illi emulatores legis, qui ex circumcisione crediderant, audebant confiteri. His coarctatus atque constrictus, in uoce omnium dicit Apostolus: Absit.

Si enim quod  destruxi, etc. Nunquid Paulus fidem destruxerat? Quam destruere laborauerat, iterum eam uolebat reedificare, ut preuaricator existeret? Non. Quia fides destrui nequaquam potest, quemadmodum nec Euangelium, quoniam ueritas est; unde superius: uolunt conuerti  Euangelium. Quid ergo destruxerat? Superbiam Iudeorum in semetipso, quam habebant in lege. Et si hoc uellet reedificare  , preuaricatorem se constitueret. Nam qui contra ueritatem destruendam dimicat, et agnoscit se destruere posse, et ad eamdem  reuertitur, ut edificetur in ea, non se preuaricatorem constituet. Ego enim per legem, etc. Quis erat iste, qui hoc loquebatur? Iudeus erat. Et quid loquebatur? Per legem, legi mortuus sum. Quam? Per legem namque spiritalem mortuus fuerat legi carnali. Pedagogus namque ei fuerat lex, quousque diuina gratia subtraheretur: ut abstractus est, mortuus est legi carnali per legem spiritalem; quemadmodum puer nutritus uberibus, cum ubera deserit, dicitur mori uberibus: et, si alicui iuuat, nauis, quosque perueniat ad patriam; cum uero uenerit, dicitur illi mortuam esse nauem. Ut Deo uiuam. Peccator namque sub lege uiuit; iustus uero sub Deo. Et quasi interrogasset aliquis: Quomodo mortuus es legi? Respondit: Christo  confixus sum cruci, id  est, pariter cum illo crucifixus. Ille enim, qui crucifigitur, nullum malum desiderat, nil terrenum concupiscit. Similiter et iste cum illo crucifixus; ut idem: Qui autem Christi sunt, carnem suam crucifixerunt , etc. Ad exemplum namque illius egerat, qui dicebat: memento mei, Domine  etc., qui meruit audiri: Mecum eris in paradiso; etenim esse, est cum Christo regnare.

uiuo autem non ego. Contraria sunt hec uerba, id est, uiuo, et non uiuo; sed non uiuebat seuus persecutor, sed uiuebat pius predicator. Unde diuus Gregorius: Non uiuo, in memetipso exstinctus sum, sed uiuo; quia essentialiter mortuus non sum; nec uiuebat per malitiam, sed uiuebat per essentiam. Et quare non uiuat, subdit: uiuit uero Christus  in me, id est, pietas, iustitia, bonitas, etc.; quia omnia ista Christus est, et per hoc habitat in electis.

Quod autem nunc uiuo in carne. Animaduertendum quia aliud est esse in carne, et aliud uiuere in  carne. Malorum namque esse in carne est; bonorum uero uiuere in carne. Et quod malorum sit in carne esse, idem Apostolus: Hi, qui in carne sunt, Deo placere non possunt ; et bonis dicebat: uos autem non estis in carne, sed in spiritu . Iste uero, qui in carne non erat, in carne uiuebat; quia anima illius in claustro carnis consistebat; sed tamen mente Deo militabat, ut ipse: Nostra autem conuersatio , etc. Et ut ostenderet ubi uiueret, subdit: In fide, etc.; id est, in bonis spiritalibus atque perpetuis; quia Deus non temporalia sed perpetua suis promittit, ut in illis, in quibus nunc regnat per gratiam, postmodum apertius: et in quibus nunc per spem, postmodum per rem.

 Et uolens ostendere in cuius solum fide uiueret, subiunxit: Qui dilexit me, etc. Miranda et ineffabilis est hec dilectio: ut Deus pro homine, creator pro creatura moreretur. Et in eo, quod dicit: tradidit, etc., ostendit se esse peccatorem, quomodo Christus pro peccatoribus mortuus est. Unde Dominus: Non ueni uocare iustos , etc.; frustra enim traderet se pro iusto, nisi peccator esset, et quia tradidit se ipsum pro me, non abiicio gratiam Dei. Duobus modis quis abiicit: aut certe cum a libertate gratie transit ad seruitutem legis, aut cum, percepta remissione peccatorum per sacramentum baptismi, eisdem uitiis sordidatur. Si enim per legem iustitia, etc.; quasi diceret: Si per legem esset iustificatio,  gratis Christus moreretur. Assumpsit enim Apostolus hanc particulam syllogismi, cui addendum est membrum, ut perfectus reddatur, hoc modo: Christus non est gratis mortuus; conclusio uero talis est: Per iustitiam legis non iustificabitur homo.

  Sequitur: O insensati Galate. Duabus pro rebus uocat eos insensatos: uel quia a spiritu ad carnem redierant, uel certe notat eos ex propria qualitate prouincie  . Sequitur: Quis uos fascinauit? Nota quia non alloquitur eos profundioribus argumentis, ut Romanos, sed potius uulgari fascinationis uerbo, ut stultos. Hoc enim uerbum inuenitur in Scripturis diuinis; in libro quoque qui Sapientia Salomonis dicitur, scriptum est: Fascinatio nugacitatis obscurat bona .  uulgo quippe fascinum dicitur noscere paruulis, qui adhuc rectis gressibus incedere nequeunt; unde uirgilius:

Nescio quis teneros, etc. 
Hec autem opinio uersabatur erga Galatas: ipsi  enim adhuc teneri erant, et lacte, et non solido nutriebantur cibo. Et ideo dicit: Quis uos fascinauit? Ac si diceret: Paruuli adhuc et teneri fuistis; et ideo forte fascinatione nociti estis. Fascinum autem utrum ualeat secundum uulgi estimationem, Dei solius est nosse. Attamen non est diffidendum quod sint quedam demonum genera ad hoc officium deputata  qui paruos corpore et mente conturbent.

Sequitur: Ante quorum oculos Christus iehsu prescriptus est. Non parua laus est Galatarum, quod Christus ante oculos eorum dicitur prescriptus, hoc est, prenuntiatus, quoniam ipsi studiose legendo ueteris Testamenti Scripturas, agnouerunt Christum non solum crucifigendum, sed et omnia que erga  eum gesta sunt passurum. Ergo ante omnium oculos prescriptus dicitur iehsu, quibus nota est series ueteris Testamenti. Sciendum quia in quibusdam exemplaribus legitur, proscriptus;  proscriptus enim dicitur alienatus siue deiectus. Illi enim quibus placet legere proscriptus sic intelligunt: Ante oculos eorum proscriptus est iehsu, quia a libertate gratie recedentes, ad legis transierunt seruitutem. uerum quantum ad proprietatem attinet Galatarum, prior sensus magis conueniens est, quia non studio, sed ignorantia, peccauerunt. Ergo quoties aliquem studio peccare uidemus, uti hoc uersiculo possumus.

Sequitur: Hoc solum uolo a uobis discere, etc.; ac si diceret: De multis interrogari poteratis, per que cogeremini gratiam legi preferre; sed quia insensatos  uos dixi, non multa, neque profunda. Sed unde interrogat: Ex operibus, inquit, legis spiritum accepistis? etc. Sciendum uero quia in primordio Ecclesie erat consuetudo ut credentes baptizati apertissime aliquod donum Spiritus sancti acciperent, per quod monstrarentur gratiam eiusdem Spiritus sancti in baptismate accepisse, sicut illi duodecim quorum mentio fit in Actibus apostolorum: Alii namque linguis loquebantur, alii prophetabant , etc. Docente namque Paulo acceperant similiter Galate huiuscemodi sancti Spiritus dona. Et ideo interrogantur utrum ex operibus legis an ex auditu fidei, Spiritum sanctum acceperint. Ac si diceret: Si Spiritus sanctus ex operibus legis daretur, non erat consequens ut aliis  daretur, nisi circumcisis; uos ergo qui, me docente, credidistis, et Spiritum sanctum accepistis, manentes adhuc in preputio, quare ad carnis circumcisionem transistis?

Sequitur: Sic stulti estis, etc. Et est sensus: Egregius ordo est a minoribus ad maiora conscendere;  peruersus autem, a maioribus ad minora descendere. uos autem tam stulti estis, ut a maioribus, hoc est, apostolica gratia, ad minusculum, id est, ad carnalem intelligentiam transeuntes assumamini. Ubi moraliter monstratur quia quicunque a maioribus ad minora descendunt, consumuntur  .

Sequitur: Tanta passi estis sine causa, etc. Sciendum quia erat consuetudo in primordio fidei, ut credentes ab incredulis multa paterentur: secundum quam consuetudinem Galate in amore fidei et caritatis permanentes multa passi sunt; et ideo dicit: Multa passi estis, etc. Si tamen uero hic non est sermo dubitantis, sed affirmantis, ut sit sensus: Si tamen sine causa, hoc est, certe sine causa, quia  decepti estis. Nam quod hic sermo pro certitudine ponatur, manifestat idem Apostolus: Sed non, inquit,  iustum est apud Deum retribuere tribulationem his qui uos tribulant, etc. Nonnulli uero intelligunt quod more solito dubitantis sit sermo et sit sensus: Si tamen sine causa, id est, si permanseritis, sine causa passi estis.

Sequitur: Qui ergo tribuit uobis Spiritum, etc. Tribuit, hoc est, administrat, et est presentis temporis, et presentis temporis est uerbum quod sequitur. Quibus uerbis ostendit Apostolus quod omnibus temporibus, diebus, horis atque momentis Spiritus sancti gratia fidelibus detur, ut proficiant. Ostendit etiam quia Galate acceperant dona sancti Spiritus, et gratiarum uarietates, que in Epistola ad Corinthios  numerantur: Alii, inquit, datur per Spiritum sermo sapientie , etc. Sed quia discretionem spirituum non acceperant, qua spiritum apostoli a falsorum apostolorum discernerent, ideo decepti sunt. Sed quia adhuc eadem uarietas gratiarum in ipsis manebat, ideo interrogantur: Ex operibus, inquit, legis Spiritum accepistis? Quasi diceret: Non ex legis operibus, sed fidei auditu; sicut et Abraham in preputio credidit et iustificari promeruit .

Sequitur: Et reputatum est illi ad iustitiam; quia in promissione omnes gentes in hereditatem accepit, id est, ut quicunque in preputio crederent, et fides eius imitatores exsisterent, filii eius essent.  Sequitur: Cognoscitis  ergo quia qui ex fide sunt, hi sunt filii Abrahe. Et est sensus: Si hactenus  non cognouistis, his testimoniis prolatis agnoscere potestis quia quicunque in preputio credunt, et fidem Abrahe imitantur, procul dubio filii exsistunt.

Prouidens ergo Scriptura, etc. Scriptura uero, non atramentum, non characteres, neque membrane, sed Spiritus sanctus, aut eiusdem Scripture uirtus intelligenda est. Prouidens ergo Scriptura gentes in preputio credituras, et fidem Abrahe imitaturas prenuntiauit, eis dicens: Quia benedicentur in te omnes gentes . In te uero, id est, non in Isaac, non in Iacob, sed in Christo: ergo in Abraham, quia ex semine eius Christus.

Sequitur: Igitur qui ex fide sunt, etc. Nota quia  non dicit ex circumcisione. Et est sensus: Abraham in preputio credens, priusquam signum circumcisionis agnouerit, benedici promeruit. uos ergo in preputio credentes, filii Abrahe facti estis, et benedici promeruistis; quare ergo ad carnis circumcisionem transistis, cum non circumcisi filii sint Abrahe?

 Sequitur: Imitamur fidem  ; et totum ad hoc ualet, ut ostendat non magis habere circumcisum quam preputiatum. Quicunque enim, etc., ex superioribus pendet. Dixerat enim superius: Prouidens autem scriptura, etc., et ex eo sermone predixerat ille: benedicentur, sumpserat occasionem dicendi: Quicunque enim, quasi diceret: O uos Galate, quare a preputio ad circumcisionem transire  uultis, cum illi qui in preputio credunt imitando Abraham benedicuntur, et qui sub lege sunt sub maledicto sunt, quia lex carnaliter imperare non potest; et ob hoc sub maledicto? Unde Petrus: Ut quid denuo uultis imponere iugum? etc.  Et quia magnum  dixerat superius, uolens hoc ipsum testimonium confirmare, subiunxit: Sicut scriptum est: Maledictus , etc. In quibusdam exemplaribus inuenitur omnis, et in omnibus  ; in quibusdam non. Sed unus est sensus; nam intentio fuit Moysi terrorem incutere suis auditoribus, similiter et Pauli terrere Galatas.

 Quoniam autem in lege, etc. In eo quod dicit nemo, ostenditur quia sunt qui  non iustificantur, ut transgressores legis; et sunt qui iustificantur,  sed non apud Deum, ueluti obseruatores legis, cum timore legem custodiant. Nam lex ita dicit:  Qui hoc uel illud fecerit, morte moriatur  ; et: Qui coierit cum masculo somno femineo, morte moriatur  . Et sunt iterum qui iustificantur, sed apud Deum, id est, illi qui, credendo in illum, nichil aliud requirunt preter ipsum. Et uolens ostendere quis esset iustus apud Deum, subiunxit: Manifestatum  est, etc. Hoc etenim in Habacuc legitur ; sed in quibusdam exemplaribus secundum Septuaginta inuenitur: ex fide mea; Aquila uero eius dicit, subauditur, Dei  . In eo namque quod dicit: Ex fide uiuit iustus, ostendit quia ille iustus qui  non habet fidem, non uiuit, quemadmodum Paulus: ipse namque iustus erat, quia sine querela uiuebat in lege; sed tamen non uiuebat ex fide, quia non habebat illum qui dixit: Ego sum  uita . Ita autem dicitur: Iustus ex fide uiuit, quemadmodum dici potest: Castus, prudens, temperans, ex fide uiuit, nam potest quis ista omnia habere sine fide. Potest et aliter distingui: Iustus ex fide uiuit; id est, ille qui ex fide est, ille uiuit.

Lex autem non est ex fide. Notandum enim quia homo per fidem spiritalia bona prestolatur, quoniam fides illarum rerum est que non uidentur; in lege uero non est fides, quia suis obseruatoribus, uel contemptoribus, quod tribuit, temporale est et uisibile. Nam si penam infert contemptoribus, uisibilis est; si uero obseruatoribus donum, temporale est.

Sed  : Qui fecerit eam  , etc. Nota quia  cum dixisset eam, subiunxit, non in eam, sed in illis, ut ostendat legem positam pro preceptis. Et bene dicit uiuet, quia obseruatores legis protelationem obseruando percipiunt uite.

 Et quia dixerat superius eos sub maledicto legis esse, uolens ostendere quo eruti fuissent, subiunxit: Christus nos redemit, etc.; quasi diceret: Iam quia ad libertatem transistis, quare denuo ad seruitutem transire uoluistis? Ut ostenderet qualiter redempti, subiunxit: Factus pro nobis maledictum. Notandum quia eo modo dicitur maledictum, quemadmodum dicitur peccatum; sed alio modo peccatum ipsa trangressio cui debetur pena, et alio modo dicitur peccatum mors, id est, pena peccati. Et in hoc ostenditur quia transgrediendo peccamus, moriendo  uero non peccamus: ita enim alio modo dicitur  hoc, et alio illud, quemadmodum aliter dicitur lingua membrum, quod mouetur in capite, et aliter lingua Greca, Hebrea, et sicut aliter manus membrum corporis, et aliter scriptio, ut si dixerim: Affer manum tuam, uel: Da mihi manum tuam.

Et quia durum uidebatur quod dixerat, uolens hoc testimonio confirmare, subiunxit: Maledictus omnis , etc. Nota quia non dicit: Quilibet iste, uel ille, nec etiam absolute, sed omnis; unde dicit Augustinus: Etiamne Christum?  Etiam prorsus, quia omnis. Dicit etiam ipse: O heretici, non minus preuidit Moyses sanctos in cruce futuros, sed bene preuidit hereticos Christi mortem negaturos; quasi diceret: O heretici, quare laboratis, quare conanimi eum negare maledictum, quem neque  Moyses preuiderat moriturum? In quibusdam exemplaribus inuenitur: Maledictus omnis Deo  . Nec hoc est contrarium, quoniam nisi mori habuisset  peccata, et mortem nostram, nequaquam Filium suum direxisset mortem nostram suscipere, ut nos a debito mortis liberaret. Quod uero dicit omnis, subauditur moriens, qui pendet. Confitere ergo, o heretice, maledictum; quia si negas maledictum, negas mortuum. Et quare maledictum  , subdit: Ut in gentibus benedictio Abrahe, etc., id est, ut gentes credendo in preputio per fidem Christi benedicerentur. Ut pollicitationem Spiritus, etc., id est, ut quod illi seruabant per timorem, hoc nos per fidei amorem. Spiritus dicit, quia ista gratia promissionis per ipsum facta est.

  Sequitur: Fratres . Hoc est, non secundum Deum, neque secundum reconditam sapientiam, aut solidum cibum, sed secundum teneritudinem illius qui propter stomachi infirmitatem lacte et rore pascitur  .

Sequitur: Tamen hominis  confirmatum testamentum nemo spernit, etc. Terrenam posuit similitudinem, et ideo, ut nonnulli aiunt, premisit: Secundum hominem dico. Unde dicit Hieronymus: Et propter hoc, quia illi dicunt  , premisit secundum hominem; maxime tamen propter hoc quod dicit in sequentibus, in seminibus; totum quippe, inquit  , uetus et Nouum Testamentum peragraui, et neque in bono neque in malo semina pluraliter posita inueni; siue, quia non pactum   , sed testamentum posuit. Nam uerbum Hebreum  quod dicitur berith non  hominis testamentum, sed pactum  sonat. Nullus etenim interpres aliter transtulit. uerum quia non profundioribus, sed quasi uulgaribus eos uerbis alloquebatur, ideo premisit secundum hominem. Sane sciendum quia, quandiu homo uiuit cum testamento, potest sperni atque corrumpi; si uero moriatur, non corrumpi neque mutari ualet.

 Sequitur: Abrahe dicte sunt promissiones, etc. Sciendum quia quod mors agit in confirmatione testamenti, hoc agit inuiolabilis Dei promissio, quia si illud corrumpi non potest, hoc uerbo multo minus. Siue quia morte hominis testamentum confirmatur, potest sic intelligi, ut morte Domini Iesu implete sint promissiones atque confirmate. Illud  autem sciendum, quia cum promissiones pluraliter posuisset, semen uero singulariter posuit, idcirco, quia non equaliter illi qui spiritaliter uiuunt cum his qui carnales sunt benedicentur. Nam quicunque uult benedici, necesse est ut Christo coniungatur. Omnes enim iusti illi coniunguntur, et omnes illius sunt membra, quorum etiam ipse est et caput. Nam solet Apostolus caput et membra unum asserere corpus.

Hoc autem dico testamentum confirmatum a Deo. Et est sensus: Illas promissiones que ad Abraham facte sunt, Testamentum dico a Deo confirmatum. Testamentum namque hominis confirmatum Dei promissionibus assimilauit.

Sequitur: Que post quadringentos et triginta annos. Sed a paucis est inuentum  . uerumtamen  sciendum quia facile potest agnosci hoc modo. Septuaginta namque et quinque erat annorum Abram, quando iubente Deo egressus est de Ur Chaldeorum : post hec uicesimo quinto anno, qui fuit eiusdem centesimus, accepit Isaac ; Isaac uero, cum esset sexaginta annorum, genuit Iacob : quibus iunctis fiunt octoginta quinque: Iacob uero, cum esset nonaginta et unius  annorum, genuit Ioseph  ; centesimo uero trigesimo anno, qui fuit trigesimus nonus  Ioseph, ingressus est in Aegyptum. His omnibus iunctis, fiunt ducenti quindecim. Totidem etiam annis morati sunt filii Isrel in Aegypto: quod probari etiam hoc modo potest. Post ingressum namque Iacob in Aegyptum uixit Ioseph annos septuaginta et unum.  Inter mortem namque Ioseph et Moysi natiuitatem fuerunt anni sexaginta et quatuor  ; Moyses autem octogenarius erat, quando Pharaoni apparuit: his omnibus iunctis fiunt ducenti quindecim: ac per hoc uera esse monstratur apostolica sententia, qua lex post quadridgentos et triginta annos facta dicitur. Sed huic narrationi, qua filii Isrel morati dicuntur annis ducentis quindecim in  Aegypto, uidetur illud contrarium, quod Dominus ait Abraham: Scito prenoscens quia peregrinum erit semen tuum in terra non sua, et affligent eum annis quadringentis . Quod autem quadringentis annis peregrinum esse dicitur, non est contrarium, si et illam intelligas peregrinationem, qua in terra Chanaan peregrinati sunt, quia terra Chanaan non illorum fuit, nisi postquam eam Iosue sortiente acceperunt . Illud etiam non est contrarium, quod legitur, affligent eum annis quadringentis, quia per hyperbaton accipi potest, ut sit sensus: Peregrinum erit semen tuum in terra non sua annis quadringentis, et affligent eum . Quod etiam Scriptura manifestat, que dicit quia quandiu uixit Ioseph,  et illi qui nouerunt eum non sunt afflicti filii Isrel : refert etiam quia Moyses, qui in principio afflictionis natus est, octoginta annorum erat quando apparuit Pharaoni . uidetur et illud nichilominus contrarium, quod Moyses ait: Fuit autem mansio filiorum Isrel, qua manserunt in Aegypto, quadringentorum triginta annorum  , etc. Sed non est contrarium, quia per tropum,  qui dicitur synecdoche, intelligendum est. Pars namque numeri totum numerum capit. Hec namque lex, que post tot annorum spatia data est, non ualet promissiones euacuare, quia non ualet eas implere.

Sequitur: Nam, si ex lege hereditas, etc. Et est sensus: Si lex promissionem implere posset, promissio euacuaretur, et per legem hereditas daretur. Sed non est ita, quia Abrahe, inquit, per repromissionem donauit Deus. uerum quia nouit Apostolus quod sibi Galate obiicere possent ac dicere: O Apostole, si ita est ut asseris, ergo otiosa est lex, ideo preuenit eos: Quid igitur, inquit, lex? etc. Hoc est, quare data est?

 Ipse inquit: Propter transgressiones posita  est. Sane sciendum quia cum omnes  per liberum arbitrium noluissent Deo obedire, et illud patienter exspectare tempus, quo per fidem Iesu Christi iustificarentur, data est lex, que eos cerceret; post fabricationem quippe uituli, et eius immolationem, et murmurationem, et diuersas alias transgressiones, data est lex.

Sequitur: Quousque? Donec ueniret, inquit, semen cui promiserat; hoc est, Christus, per cuius fidem iustificarentur. Sequitur: Ordinata per angelos. Huic concors est et illa sententia, qua ait Stephanus: Qui fuit in solitudine in Ecclesia Dei cum angelo qui loquebatur sibi . Sed contrarium uidetur quod legitur: Lex data est per Deum. Sic enim legitur quia descendit Dominus in montem Sinai  ; et item: Loquebatur Dominus cum Moyse : et multa alia. Attamen non est contrarium. Deus enim cum sit inuisibilis et incorporeus, uideri non potest, sed neque loqui. et ideo per subiectam loquebatur creaturam. Cui etiam non contrarium quod ipse dicit: Dimitte me, ut irascatur furor meus ; aut: Fac mihi tabernaculum ; aut aliquid tale, quia angelus in persona Dei loquebatur, sicut lector, cum legendo dicit: Ego sum Deus Abraham, etc.

Sequitur: In manu mediatoris; id est, in potestate Filii, qui mediator fuit, sed non Dei, et hominum, donec suscepit carnem nostre mortalitatis. Qui, ne propter hoc separari uideretur a Patris diuinitate,  subiunxit: Mediator unius non est, Deus autem unus est, quia etsi non est unus in persona, unus est tamen in diuinitatis substantia. In eo uero quod dicit unius, subauditur partis  ; et facit aduersus Galatas, quasi diceret: Quare uos omnes unum esse uultis populum, id est, circumcisos, cum mediator non sit unius partis, sed potius e duobus  populis unum populum in sua fide coniungat? Iste quippe mediator hoc agit inter dantem et accipientem, quod lex agebat inter promissionem et impletionem.

Paulo superius, ne uideretur lex otiosa, obiiciens sibi questionem, dixit: Quid igitur lex? id est, quare data est? Propter transgressiones, inquit. Sic etiam nunc obiiciens sibi: Lex ergo, inquit, aduersus promissa Dei? Quasi diceret: Nunquid ab illo per quem facte sunt promissiones talis lex dari potuit, que contraria esset promissionibus? Non, inquam. Duobus namque modis monstratur lex non esse contraria promissionibus. Si enim tanta ac talis esset, que posset implere promissiones, contraria esset omnino; siue non est contraria, quia  non docet aduersa. Nam sicut baptisma Ioannis non fuit contrarium baptismati, sed potius preparatio, sic lex non fuit contraria gratie, sed potius eiusdem fuit preparatio.

 Sequitur: Si enim data esset lex, etc. Secundum priorem precedentis sententie sensum potest intelligi quod sequitur: si enim data esset lex, etc.; hoc est, si tanta ac talis esset lex que posset uiuificare, id est, filios Dei facere , omnino ex lege esset iustitia, quia per legem promissio impleretur.

Sequitur: Sed conclusit Scriptura omnia sub peccato. Quid est quod dicit, conclusit, cum Scriptura non possit concludere? Concludere ergo est manifestare. Homines itaque peccatis cecati, dum se  peccatores non agnoscerent, ne se iustos atque uidentes iactarent, ac medicum minime requirerent, nec ab eo salutem peterent, ideo data est lex, que omnes manifestaret peccatores, quatenus, dum se omnes peccatores agnoscerent, ad medicum confugerent. Et hoc est, quod sequitur: Ut promissio ex fide Iesu Christi, etc.

Sequitur: Prius autem quam ueniret fides, uidelicet Iesu Christi, hoc est, notitia ipsius, sub lege custodiebamur conclusi; hoc est, quasi carcerariis  quidem uinculis constringebamur. Illud tamen notandum, quia lex, qua malos constringebat, non ideo auctor mali erat, quoniam eius erat officii malum ostendere, non tamen abolere: sicut iudex, qui malos in carcerem retrudit, non auctor est mali, sed  eius officii malos retrudere, ut ostendat eos reos; est et potentie eosdem absoluere. Similiter et Dei fuit per legem manifestare, eiusdemque potentie per fidem unigeniti Filii sui eosdem absoluere. Et hoc est quod dicit, in eamdem  fidem, hoc est. donec ueniremus ad eam fidem que reuelanda erat. Nam cum dicit reuelanda, ostendit quia fuit occulta.

 Sequitur: Itaque lex pedagogus noster fuit. Pedagogus  Grecum uerbum est compositum ex duobus, uidelicet eo quod pueros agat. Restringit namque lasciuientem etatem, ut puer ab his se quibuscunque abstineat que cupit, donec ad perfectam etatem perueniat. Quapropter bene lex pedagogo assimilatur, quia ideo data est, ut malos restringeret, lasciuientes frenaret, donec ueniremus ad Christum. Et hoc est quod dicit, in Christo, id est, ad Christum, ut ex fide eius iustificaremur. Adueniente namque Christo, recedentes a pedagogo, ad libertatem transiuimus gratie. Et hoc est quod sequitur: At ubi uenit fides, etc.

Sequitur: Omnes enim estis filii Dei, etc. Et est sensus: O Galate, si nos, qui sub pedagogo fuimus  donec adueniret Christus, illo adueniente, recedentes a pedagogo, credidimus in Dominum Iesum, et per fidem eius iustificati, filii facti sumus, quare uos, qui in preputio credentes, omnes filii Dei facti estis, sub pedagogo esse uultis?

 Sequitur: Quicunque enim in Christo baptizati estis, etc.; quasi diceret: Et si uos, o Galate, per gratiam sancti Spiritus, et aquam baptismatis renati Christum induistis, quare a libertate gratie ad legis seruitutem transire uultis? Quibus uerbis ostendit Apostolus quod Christus omnium fidelium sit indumentum; et non solum hic, sed etiam ubi ait: Induimini Dominum Iesum Christum . uult etiam Apostolus latenter ostendere quia si illi qui baptizantur Christum induuntur, illi  ergo qui non baptizantur Christum non indui merentur.

Quare qui in Christo baptizantur Christum induant aperit, cum subiungit: Non est Iudeus, neque Grecus. Ostendit enim quod non magis habeat circumcisus quam preputiatus, tantum si credat in Christum et baptizetur. Hinc est quod alibi ait: Neque circumcisio, neque preputium aliquid ualet, etc. .

Sequitur: Non est seruus, neque liber; uidelicet quia non discernuntur conditione, sed fidei merito atque ratione. Hinc est quod sepe magis aliquid habet seruus quam dominus. Sequitur: Non est masculus, neque femina. Sciendum quia masculus et femina discernuntur sexu atque fragilitate; uerumtamen  non diuiduntur in fide, quia fides interioris hominis est, et ibi est fides, ubi nullus est sexus. Hinc est quod sepe uiri trahuntur ad salutem per mulieres, et econtra mulieres per uiros: quod latius in Epistola ad Corinthios docet .

Quapropter queri potest quare dicat  quod neque Iudeus neque Grecus sit diuisus in Christo, etc., cum tam ipse quam et ceteri apostoli specialia monita dederint Iudeis et gentibus, seruis ac dominis. Sed hoc non est contrarium, quia aliud  est quod nobis necessarium est in hac uita, quasi in uia, et aliud est nobis necessarium, ad quod uel per quod ueniamus ad regnum. In hac quoque uita necessarie sunt discretiones, et idcirco specialia dederunt precepta, ne nomen Christi, aut Cesaris, doctrina blasphemaretur. Hinc est quod Dominus ait Petro: Ne autem scandalizemus eos, uade ad mare, etc. , et item: Reddite que sunt Cesaris Cesari ; et Petrus: Subditi, inquit, estote, etc. ; et idem Paulus: Omnis, inquit, anima potestatibus sublimioribus subdita sit, etc.  Quare nulla sit diuisio in Christo, ostendit, dum subiungit: Omnes enim uos unum estis in Christo; hoc est, unum corpus, quoniam  mater Ecclesia omnes in unam parit infantiam.

 Sequitur: Si autem uos Christi, etc. Et est sensus: Si uos, o Galate, qui in preputio credidistis, baptizati Christum induistis, et filii eius estis: ergo Abrahe semen estis; quia et ipse ex Abrahe semine. Quicunque enim suscepto euangelice predicationis semine in Christum credunt, dum baptizati Christum induunt, eius profecto et Abrahe filii, hoc est, semen de semine efficiuntur. Illud autem sciendum, quia Christus quoties Filius dicitur Abrahe, carnaliter intelligendus est; quoties uero Galate, uel ceteri gentiles credentes filii eius dicuntur, non carnaliter, sed spiritaliter intelligi debent. Illud etiam notandum, quia promissiones, cum ad Christum facte dicuntur, pluraliter ponuntur;  unde supra: Abrahe dicte sunt, etc.; cum autem ad fideles, singulariter promissio ponitur. Et pulchre quidem a plurali numero transitur ad singularem, quia ecclesiasticus populus ex diuersis gentibus, sexibus atque etatibus collectus est.

  Sequitur: Dico autem: Quanto tempore heres paruulus est, etc. Hec similitudo notissima esse poterat Galatis, nec non et omnibus. Pater enim, cum uel in longinquam regionem proficiscitur, unde uel credendum, uel certe non esse uenturum, aut certe, cum mors ei appropriat, filium suum tutoribus atque actoribus committit, et tempus etiam constituit; qui, quandiu sub tutoribus est, nichil differt a seruo, quia simul conuiuantur, simul etiam iocantur, atque sub una disciplina tenentur, cum sit  dominus omnium , quoad usque ueniat prefinitum tempus a patre. Cum autem tempus constitutum aduenit, ipse transit ad libertatem, manente seruo in seruitute. Hanc etenim similitudinem ipse exponit Apostolus, cum dicit: Ita et nos, cum essemus paruuli, sensu uidelicet et intellectu,  sub elementis mundi eramus. Elementa autem nonnulli prophetas, alii angelos, quia angelorum officio homines reguntur; unde Dominus: Angeli eorum semper uident faciem Patris mei, etc. , alii litteram legis, nonnulli eiusdem intelligunt ceremonias, hoc est, circumcisionem, et sabbatorum custodiam, etc. Sed litteram legis intelligamus elementa, quia et littere elementa dicuntur. Queri potest quare dicat mundi. Mundi dicit, quia fiunt in mundo. Nam mundus sepe solet poni pro his que fiunt in mundo; unde est illud: Non ueni ut iudidicem mundum ; et item: Mundus eum non cognouit .

At ubi uenit plenitudo temporis. Plenitudinem temporis prefixum tempus a Patre uocat, quo predestinauerat Filium suum pro salute generis humani de celis mittere ad terras.

 Sequitur: Misit Deus Filium suum. Missio ista incarnatio est intelligenda: nam que sit manifestat,  cum ait: Factum ex muliere. Factum dicit, propter carnis nostre fragilitatem. Et nota quia non dicit per mulierem, propter hereticos  , sed ex muliere, hoc est, ex substantia et semine mulieris. Mulierem sexum quidem intellige, non corruptionem. Hebraice quoque lingue proprietas est mulierem uocare propter sexus discretionem, sicut Eua, mox ut est creata, mulier est uocata .

Sequitur: Factum sub lege. Sub lege factus est, quia circumcisus et legalia munera pro eo oblata, et ceteras legales ceremonias seruauit: parentibus etiam usque ad tricesimum etatis sue annum subditus legitur . Sed hec omnia, maxime instante tempore sue passionis, quia gratia erat manifestanda, destruxit. Quare sub lege factus sit, ostendit:  Ut eos, qui sub lege erant, redimeret. Quid mirum, si factus est sub lege, ut redimeret qui sub lege erant, cum factus sit mortalis, ut nos a morte liberaret?

Sequitur: Ut adoptionem filiorum reciperemus. His uerbis nostram dignitatem ab illius distinguit, quia ille Filius proprius quidem, nos autem adoptiui; ille natura, nos gratia. Et nota quia non dicit acciperemus, sed reciperemus. Accipit enim homo quod non habet, recipit quod amisit. Ergo reciperemus dicit, illam scilicet dignitatem quam in Adam amisimus. Si autem hec similitudo referatur ad gentiles, est alter exitus. Paulo superius legem assimilauit pedagogo, deinde tutores et actores mundi elementis. Iste ergo minor populus, id est ecclesiasticus, quia non  ex uno, sed ex duobus, collectus est populus, ideo propter Iudeos legem pedagogo, propter gentiles tutores assimilauit elementis, quia elementis deseruierant, id est, soli et lune, et ceteris. uerum si hec ad gentiles referatur, non debet uideri contrarium quod dicit, ita et nos, quia ipse doctor et magister suam personam personis sociauit auditorum. Nec debet etiam illud uideri contrarium, quod nomine elementorum mundi  litteram aut ceremonias  legis nonnullos intelligere diximus, quia, sicut in cultu idolorum seruitus erat, sic et in ritu legalium ceremoniarum.

Si autem hec similitudo, sicut et superior, ad Iudeos referatur, maxime quia de circumcisione loquebatur, ne forte uiderentur gentiles exclusi, subiunxit: Quoniam autem estis omnes  filii; quasi diceret: Sicut nos, o Galate, qui sub elementis mundi eramus seruientes, quia recessimus ab eis, et credendo facti sumus filii Dei; sic et uos in preputio credentes, omnes filii Dei effecti estis. Quare ergo ad legis seruitutem transire uultis?

Qualiter facti fuerint filii ostendit, cum subiungit: Misit Spiritum Filii sui, etc. Sane sciendum quia consuetudo erat in primordio Ecclesie ut credentibus  manifestissime daretur aliquod speciale donum sancti Spiritus. Hoc dono et gratia compescuit beatus Petrus fratres murmurantes quare ad uirum preputium habentem introierit: Ego, inquit, quis eram, qui possem prohibere Deum , ut non baptizarentur hi qui Spiritum sanctum acceperant? His auditis, tacuerunt, etc. . Filii Spiritum dicit aduersus hereticos, ut ostendat quia sicut a Patre procedit, sic etiam a Filio. Clamantem dicit, id est clamare facientem. Abba sermo Hebreus est, atque Syrus; pater uero Grecus atque Latinus. Ideoque utrumque posuit Apostolus, quia preuidebat omnes gentes credituras, ut unaqueque proprietatem lingue agnosceret, et in eadem Deum laudaret.

 Sequitur: Itaque iam non est seruus, sed Filius. Quasi diceret: O Galate, quia Spiritum sanctum accepistis, et filii Dei effecti estis, quare a libertate ad seruitutem transire uultis? Qui etiam, si filii estis, estis et heredes, quia filiis debetur hereditas. Sed ut omnia excluderet Apostolus, excepta gratia, addidit per Deum; quasi diceret: Non uestris meritis, neque uestro conatu, neque per legem, sed per gratiam Dei

Sed tunc quidem, etc. Quasi diceret: Cum uos ignorantes Deum essetis, idolis seruiebatis, et idcirco tunc facile indulgentiam promerebamini. Atrocius illi punientur, qui scienter peccant, quam qui ignoranter. Et tale est hoc quale et illud Abimelech accipientis Saram uxorem Abrahe, cuius uuluam  domus cum percussisset Deus  , ait: Num, Domine, gentem iustam et ignorantem interficies?  Quasi diceret: Si ignoranter peccaui, que iustitia est, ut indulgentiam non promerear? Quod non solum de hac, de unaquaque re intelligendum est.

Quomodo conuertimini iterum, etc. Superius dixerat: Elementa, et subiunxerat; Mundi; nunc uero uacua dicit: ob hoc, quia primum ignorantes Deum  idolis seruiebant, postmodum uero notitiam Dei habentes, ad pristinos errores reuertebantur. Imo cogniti sitis  , etc. Hoc enim, quod dicit, non intelligendum est Deum ex improuiso, uel subito, aut per tempora aliquid cognouisse: sed eo modo dicitur, quo Ioannes: Diligamus Deum , non quia dileximus eum, sed quia ipse prior dilexi nos. Cogniti enim sumus priusquam cognouissemus, quoniam ab ipso tracti fuimus .

Dies obseruatis; id est, Sabbatorum; et menses, neomeniarum, hoc est, noue lune: nam menses a luna computabant: et tempora; id est, tria anni,  in quibus diuersas obseruationes celebrabant , quando etiam preceptum erat, ut omne masculinum appareret in conspectu Domini:  et annos, id est, septimus, hoc est sabbatum sabbatorum, et iubileum.

Timeo uos, etc. uide quam temperate loquitur. Non enim dixit: sine causa laboraui, ne forte funditus eos abiiceret; sed dixit: Ne forte sine causa; quoniam nec funditus eos abiicere uoluit, nec etiam incorrectos manere; quoniam, si funditus, desperassent, si incorrectos  , aliis exemplum pereundi tribuissent. Ostendit enim his uerbis se de illorum conuersione non dubitare: etiam eos resipiscere uelle.

Estote sicut et ego. Quasi diceret: Rogo uos, fratres omnes, legales obseruationes relinquite, et imitatores mei estote; quoniam ego, qui quondam emulator eram legis, et defensor paternarum traditionum,  omnia illa, quasi purgamenta, et stercora, atque quisquilias deputaui. Quia et ego sicut uos, id est, sicut uos homines, ita et ego homo ab his egressus, et uos egredi poteritis.

 Fratres, obsecro uos, etc. Post multas correctiones et increpationes, pristina bona ad memoriam reuocat, dicens: Nihil me lesistis, etc. Quasi dicat: Recolite quia in primordio mee predicationis, cum minoris essetis intelligentie, nichil me lesistis: quare nunc, cum magis intelligatis? Et hoc ideo, ut ipsi, pristina bona audientes, non desperarent. In quo facto monentur predicatores, ut cum suos increpant, pristina bona ad memoriam reuocent, ne ipsi, desperando, abundantiori tristitia absorbeantur.

 Scitis autem, etc. Infirmitatem namque carnis eorum paruum appellat intellectum; quasi dicat: Non profundiora predicaui uobis, sed ea que capere potuistis. Et tentationem uestram, etc. Quod dicit, tentationem, notandum quia in primordio sue predicationis Apostolus multas pertulit aduersitates, multisque tribulationibus est afflictus: que poterat  tentatio esse Galatis dicentibus: Que uis, uel qui fructus in tali doctrina, cum ipsius predicator tot cruciatibus affligatur? In carne mea, quod dicit, talis est sensus, quasi dicat: Humilis, despectus, et contemptibilis, nichil sciens, nisi Christum Iesum , cum essem, non respuistis; sed sicut angelum Dei, id est, nuntium donorum celestium, excepistis; et non solum ita, sed ut Christum Iesum. Et nota quia Christum  prefert angelo, cum econtra Psalmista angelum Christo, ut illud: Minuisti eum paulo minus ; sed ibi propter humanitatem, hic causa diuinitatis.

Ubi est ergo beatitudo uestra? Quasi diceret: Ubi est deuotio, religiositas, et affectus caritatis erga me, quem habuistis? Ut eis pudorem incuteret;  audientes quales fuerint, et se reprehensibiles agnoscentes; taliter loquebatur. In quo facto monentur predicatores, ut taliter agere studeant erga suos.

Testimonium enim perhibeo uobis, etc. Hyperbolice enim iste locus intelligendus est: nam exaggerationem caritatis uult ostendere in primordio predicationis Galatarum; ideo taliter loquitur, quasi diceret: Adeo me dilexistis, ut si recompensationem Euangelio tribuere potuissetis, uestris luminibus uoluissetis priuari, et uestrum damnum meum lucrum deputare. Quid enim carius membrorum oculo in capite? Nullum. Quare ergo hoc dicit? Iste enim uerus predicator, et discipulus ueritatis mentiri nequaquam potest. Sed, ut diximus, ad exaggerandam caritatem ita loquitur.

 Ergo inimicus uobis factus sum? etc. Nonnulli interrogatiue: quidam etiam narratiue proferri uolunt hunc locum; sed, si interrogatiue, hoc modo, quasi diceret: Quare inimicus uobis factus sum, uerum dicendo? Narratiue uero ita: Inimicus factus sum, uerum dicendo uobis.

 Aemulantur uos, etc.; id est, inuidentiam habent, quia absque circumcisione ad notitiam Christi transistis; ob hoc, quia illis promissus  , illis predicauit, ex ipsis etiam carnem accepit. Et quare non bene, ipse exponit. Excludere uos uolunt, ut illos emulemini; id est, imitemini.

Bonum autem emulamini in bono, id est, bona intentione, et non ad tempus, sed semper. In singulis  namque uerbis percutit Galatas, qui imitati iam fuerant bona intentione, sed tamen non semper, quia recesserant. Et hoc est, quod subdit: Et non tantum, cum presens sum apud uos; quasi diceret: Non tantum me imitamini cum adsum sed etiam cum desum.

 Sequitur: Filioli mei, quos iterum parturio, etc. Sane notandum quia non dicit: Quos parturio:  sed, iterum quoniam docente Apostolo Galate crediderunt, ac suscepto euangelice predicationis semine conceptus est Christus in eorum cordibus; sed  quia non fuit corroboratus, ideo facile falsorum predicatione apostolorum est exstinctus: quapropter laborabat, ut denuo reformaret exstinctum. Notandum etiam, quia qui patris suscepit affectum, dicendo: Per Euangelium ego uos genui , ipse matris assumit, cum dicit: Parturio, quique, ut se suorum demonstraret patrem, et matrem auditorum, utriusque parentis suscepit affectum. uerumtamen quis uerbis parentum explicare ualet affectum? Unde Origenes: Humana natura non est horrenda, sed ueneranda: quis enim comprehendere potest quod studium, uel quis  sit labor parentibus, dum uel gignit pater, uel concipit ac parturit mater? Quibus etiam non minus est studium in nutriendo: sicut enim semen seritur, sulco suscipitur, terra operitur, germinat, crescitque in herbas et culmos, et usque ad fructum; sic et hominis semen uulua seritur, dein concipitur, post hoc a proprio humore exsiccatum compaginatur, et formatur, donec diffundatur in lucem; diffusum uero nutritur: similiter et semen uerbi Dei in corde seritur, et sic Christus in mente concipitur, ac deinde formatur. Hunc namque parentum affectum latius exponit beatus papa Gregorius in eo loco, ubi ait Dominus ad Iob: Nunquid nosti tempus partus ibicum in petris, etc. . Apostolus autem cerua Dei erat, et incuruabatur, ut pareret. Illud  autem sciendum quia difficultas conceptus uel partus aliquando ex causa uiri, aliquando ex mulieris, nonnunquam ex utriusque partis; similiter et congruentia, sic etiam et in predicatoribus hoc ipsum agitur. Iste etenim idoneus erat predicator, et Galate idonei auditores: uerumtamen ignorantia decepti fuerant. Illud etiam notandum quia donec tener est partus, facile exstingui potest: et quia non fuerat Christus in cordibus Galatarum, ut dictum est, corroboratus, idcirco facile est exstinctus; ideoque multum studebat Apostolus posse eumdem denuo reformare. In quo facto monentur predicatores, ut, si uiderint in aliquo suorum auditorum quamlibet exstinctam uirtutem, non minus sint studiosi, ut recreent eam, quam fuerunt ad creandum.

 Sequitur: uellem autem esse apud uos modo, et mutare uocem meam. Sciebat quoque Apostolus Scripturas prodesse, cum leguntur, sed multo magis prodesse, cum aliquid uiua uoce commendatur; uidelicet quia non est uis Scripturarum dolorem cordis manifestare, aut uocem increpationis assumere,  aut nunc hec, nunc illa exaggerando proferre. Et ideo dicebat: uellem autem esse modo apud uos; quasi diceret: Nequeo tanta scribere, quanta meremini audire, et, nisi uinculis confessionis  strictus tenerer, optarem esse apud uos, et mutare uocem meam. Mutare dicit, ut qui eos filios uocauerat, ne duris increpationibus scandalizati deteriores fierent, si ipse aduersus eos uocem increpationis assumeret, ostendens illos non esse dignos tanto honore, ut eius filii uocarentur. Quare mutaret uocem ostendit: Quoniam confundor in uobis. Parentum quippe imprudentes filios repellere, ne confundantur; hoc modo dicit: Confundor: in Grecis exemplaribus inuenitur, egens sum  ; sed idem sensus est. Confusio nempe erat Apostolo,  quia eius doctrina non abundabat in illis, sed potius egebat.

Sequitur: Dicite mihi qui sub lege uultis esse, etc. Magna erat dicturus, ac legem interpretaturus; et ideo premisit: Dicite mihi, etc., quasi diceret: uos, o Galate, qui sub lege uultis esse, quare non legistis legem? Aut si legistis, quare non attendistis quid lex dicat? Nam quasi dixisset aliquis, profer legem, ipse inquit: Scriptum est enim, etc. : nota quia historiam libri Genesis legem appellat: et hoc aduersus eos qui legem esse dicunt solummodo, ubi aliquid iubetur uel prohibetur. Et quid mirum, si historiam libri Genesis legem appellauit, cum totius ueteris Testamenti series lex dicatur?

 Sequitur: Sed qui de ancilla secundum carnem natus est, hoc est, secundum carnalem consuetudinem, et coniunctionem, uidelicet maris et femine; et ideo filius carnis uocatur. Sequitur: Qui autem de libera, per repromissionem, uidelicet ex anu et sterili natus est; et ideo filius promissionis est appellatus; cui contrarium non est illud, quod scriptum est: Quia angelus, cum inuenisset Agar in solitudine, dixit ei: Paries filium, et uocabis nomen eius Ismel, etc. . Quare ergo non et Ismel filius promissionis? uidelicet quia longe distat promissio Dei a promissione angeli: oriente namque sole, obtenebratur luna. Sed huic solutioni potest illud uideri contrarium, quod ipse Dominus promisit Abrahe. Ait illi: Et super Ismel exaudiui te; multiplicans  multiplicabo eum uehementer, etc. . Quod ne contrarium uideatur, sciendum est aliud esse loqui de concepto, uel nato; et aliud promittere concipiendum, siue aliud est multiplicare uehementer, et temporalibus bonis ditare, et aliud cum aliquo testamento statuere  .

 Sequitur: Que sunt per allegoriam dicta, etc. Hoc loco ostendit allegorizandi et figuras requirendi exemplum. Per matres namque, et filios earum ostendit intelligi debere duo testamenta, et duos populos; in quo et omnes consentiunt auctores, quanquam Apostolus non aperte interpretetur, sed tantum uestigium interpretandi ostendat.

Sequitur: Sina enim mons est in Arabia, etc. Quantum ad historiam pertinet, Arabici montes coniuncti sunt Ierosolymitanis. Mystice uero, per diuersitatem locorum ostendit distantiam duorum testamentorum. Pulchre namque lex transitura per Agar designatur, et Agar interpretatur incolatus, seu peregrinatio  . Quis enim ignorat quod peregrinatio longe distat a perpetua hereditate? Recte etiam  ipsa lex in Sina et in Arabia datur; quia Sina tentatio, Arabia uero occidua interpretatur. Ideo autem dicit: Coniunctus est ei, que nunc est Ierusalem; quia ille populus, qui circa Sinam legem accepit, habitator terrestris Ierusalem postmodum exstitit.

Sequitur: Illa autem, que sursum est, Ierusalem, libera est, etc. Distinguit terrestrem Ierusalem, que seruit cum filiis suis, ab illa celesti: namque Ierusalem sancta Ecclesia est intelligenda, que partim peregrinatur in terra, partim cum Deo regnat in celis: et licet in terra habitet, celestis est tamen, quia eius conuersatio in celis est: que etiam bene omnium fidelium mater dicitur, quia omnes per aquam baptismatis in unam infantiam parturit. Et quia duarum  matrum fecerat mentionem, uoluit exemplo suam confirmare narrationem; ideoque subiunxit: Scriptum est : Letare sterilis, etc. . Hortantis est sermo. Hortabatur quippe propheta, ut letaretur, et erumperet, et clamaret: Quia multi filii deserte, etc. Deserte dicit, a primo scilicet homine peccante, qui mox ut peccauit, supernorum ciuium consortium deseruit. Siue deserte, quia tempus pariendi non habebat; synagoga uero habuit uirum, et pariendi tempus, et multos sanctos peperit. Nam sciendum quia donec Abraham non genuit Isaac, id est, Deus Pater pro humani generis salute Filium suum ad terras non misit, synagoga fecunda fuit: adueniente uero illo, que erat sterilis, facta est fecunda, quia per fidem Christo inhesit;  illa uero, que erat fecunda, infirmata est, quia per infidelitatem a Christo recessit, et uirtutum propositum amisit; unde propheta: Exspectantibus me multis diebus  , etc. Hinc est quod ait Anna: Sterilis peperit septem  , etc.

Sequitur: Nos autem fratres, etc. De se  , suisque similibus dicit. Origenes uero dicit quod legendum  sit, uos. Et hoc non est contrarium, quia Apostolus spiritu prophetico preuiderat Galatas ad pristinam fidem reuersuros; maxime quia non studio, sed ignorantia peccauerunt.

Sequitur: Sed quomodo tunc qui secundum carnem natus fuerat, etc. Hoc non legitur in historia libri Genesis; uidelicet quod Ismel persecutus sit Isaac: uerumtamen legitur, quod, cum luderent ambo simul, grauiter hoc accepit Sara, et dixit. Eiice ancillam et filium eius, etc. . Illum namque lusum Apostolus persecutionem appellat: sed uidendum est quare. uidelicet legis doctor erat, et secus pedes Gamalielis legem didicerat; et quia intellexit uim legis, et ipsum lusum non fuisse simplicem; ideoque persecutionem uocauit.  Sara quoque intellexit quod forte uellet eum trahere ad scurrilitatem, ut similis sibi fieret, et in hereditate preferri posset; aut certe uellet eum trahere ad idolum; aut, quod magis doctores suspicantur  , primogenita sibi uellet uindicare; et ideo grauiter accepit. uerum quod ait: Ita et nunc, potest referri ad Galatas, et legis emulatores, nec non ad totam Ecclesiam et omnes carnales.

Sequitur: Sed quid dicit Scriptura? Deterrentis est sermo. Ad deterrendos quippe Galatas hoc subiunxit exemplum; quasi diceret: uos, qui filii ancille esse uultis, quare non attenditis quid dicat Scriptura? Quatenus, dum illi audirent ancillam eiectam, et filium eius, terrerentur, et timerent ne a  perpetua hereditate excluderentur. Illud sane sciendum quia, quanquam iniquitas subleuetur, quanquam heretici, aut potentes aduersus humiles, et pauperes inflentur, uerumtamen serui sunt, et ancille filii.

Itaque, fratres, non sumus ancille filii, etc. uel de se, suisque similibus dicit, ut supra  uel certe suam personam Galatis coniungit, quia preuidebat eos reuersuros. Et ut ostenderet a quo, uel per quem facta fuisset ipsa libertas, excludens omnia preter gratiam, subiunxit: Qua libertate nos Christus liberauit; quasi diceret: Non merita, non lex, neque circumcisio, sed Christus, hoc est, quod ipse ait: Si filius uos liberauit, etc. .

  State. Quia non ex toto ceciderant. Et ideo, quoties sermo, uel admonitio ad bonos fit, isto utatur sermone; ad malos uero, surgere. Et quod stare ad bonos, propheta: uiuit Dominus, in cuius conspectu sto ; et Dominus ad Moysen: Sta tu hic mecum ; et Stephanus: uideo Iesum stantem ; quia stabat,  stantem uidebat; et Psalmista: Statuit supra petram pedes meos ; id est gressus mee intentionis in Christum collocauit; et: Qui se existimat stare, uideat ne cadat ; et: State in fide, etc. . His omnibus exemplis manifestat, quia bonorum est stare, malorum uero, atque non credentium, iacere. Unde propheta non credentibus: Surge, illuminare, Ierusalem ; et: Exsurge, qui dormis ; et: Hora est iam nos de somno surgere .

Et nolite: ex superioribus pendet. Dixerat superius: Non sumus filii, etc. Et ob hoc subiungit: Nolite, etc.; quasi diceret: O Galate, quia liberi facti estis, quare iterum seruituti uos subdere  uultis? Et sciendum quia ille, qui carnaliter  legem intelligit, et carnaliter uiuit, uel qui spiritaliter  , carnaliter tamen uiuit, sub seruitute detinetur. Iterum dicit, quia superius dixerat eos elementis mundi fuisse seruientes; et iterum uolunt elementis littere legis deseruire.

 Ecce ego Paulus, etc. Dominus enim dicit: Qui uos audit, me audit  . Et Paulus: An experimentum queritis eius?  Et ideo cum dixisset: Ceteris ego dico, non Dominus , ne illius dicta contemnerentur, subiunxit: Puto quod et ego Spiritum Dei habeo . Ac per hoc ostenditur quia qui Paulum audit, Christum audit. Et ideo non minus sunt uerba illius seruanda, quam illorum, qui dicebant: Hec dicit Dominus.  Quare dicit: Ecce ego? cum superius se apostolum ostendisset, auctoritatem suam uult manifestare quasi diceret: Ego Paulus dico, qui mea auctoritate assero, et euacuandam esse legem, et nichil prodesse circumcisionem, et qui meum dilectum discipulum circumcidere precepi Timotheum, non ut ostenderem prodesse circumcisionem, sed causa salutis aliorum. Quoniam si circumcidamini, etc. Sed quare hic dicit nichil prodesse circumcisionem, cum ad Romanos: Circumcisio prodest, si legem obserues ; et alibi: Quid amplius est Iudeo, aut que utilitas circumcisionis? Multum per omnem modum . Sed intentio est inspicienda. Ibi namque intentio fuit monere, ut illi qui crediderant  ex circumcisione, non cogerentur ad preputium; et, qui ex preputio, ad circumcisionem: hic uero monet Galatas ad circumcisionem nolle transire, quoniam nichil prodest.

Testificor autem, etc. Hoc aduersus illos, qui  erant emulatores legis, cogentes Galatas ad circumcisionem transire. Quasi diceret: Si ad circumcisionem transitis, ceteras etiam obseruationes seruare debetis. Facit etiam aduersus Ebionitas, qui dicebant nil prodesse circumcisionem sine fide  , et qui eum uerum apostolum esse negabant, dicentes eum aliter cum Iudeis agere, aliter gentes docere agere debere. Quasi diceret: Si hoc unum seruatis, et cetera seruare debetis; quoniam qui hoc unum dedit, ipse etiam cetera tribuit. Sed poterant illi respondere: Ea que possibilia sunt sequamur, impossibilia uero relinquamus. Sed tamen non est talis sensus Apostoli; quoniam omnia eos seruare uult.

Euacuati estis a Christo, id est alienati, deiecti et  separati: qui in lege iustificamini, etc.; id est qui a superioribus  legis creditis uos iustificari, alienati estis a gratia, id est separati. Nos autem  spiritu, etc. Spiritum dicit aduersum litteram: spem, iustitiam, Christum appellat. Et est sensus: Nos autem  per fidem Spiritus exspectamus Dominum Christum, in cuius aduentu non erit misericordia, sed iustitia: ipse enim omnis uirtus. Hunc etenim aduentum prestolabatur Apostolus cum suis similibus dicendo: Adueniat regnum tuum: ut cum tradiderit regnum Deo et Patri, sit Deus omnia in omnibus, ut quomodo specialiter nunc regnat in singulis, postmodum generaliter in omnibus.

 Nam in Christo Iesu, etc. Circumcisionem  dicit nil ualere propter Galatas transeuntes. Et quare preputium, cum neminem lateat non prodesse? Sed propter illos, qui ex oleastro in bonam oliuam fuerant inserti , ne gloriarentur aduersum circumcisos, dicentes se maioris dignitatis esse, quia Abraham preputiatus credidit. Et ideo utrorumque periculum uitans, dixit circumcisionem et preputium nil ualere.

Sed fides, etc. Magna uirtus est fidei, que per caritatem operatur. Et quod magna sit, manifestat Dominus per similitudinem loquens de homine, qui debebat denarios quingentos ; ubi subiungit de muliere: Remittuntur ei peccata multa quoniam dilexit multum , et: Fides tua te saluam fecit . Ubi ostenditur quod Deo  magna sit, quod per eamdem ueniam suorum peccatorum quis consequi potest.

 Sequitur: Currebatis bene, etc.; lucem ueritatis, non umbram legis sequendo. Quis uos impediuit? Id est, a quo peruerso doctore decepti  estis? Potest quis uti hoc uersiculo, si uiderit quempiam a sanctis moribus ad reprobos mores transire et dicere: Bene currebas; quis te impediuit? Dicit beatus Hieronymus: Superfluum est ueritati non obedire, quemadmodum superius, ubi dicit: O insensati Galate, etc.

Persuasio, etc. Ex eo, quod dicit, ex Deo, uel ex aliquo doctore intelligendum est, id est, ex illis, qui uocant uos, non ex eo, qui reuocat. Nonnulli interpretum decepti dixerunt, ex eo, id est, ex Deo tantummodo  .

Modicum fermentum, etc. Et quia poterant illi dicere: O Apostole, quare tam duriter et acriter nos increpas, cum non omnes decepti simus? Ad hoc  respondit: Modicum fermentum, etc., quasi diceret: O Galate, quanquam pauci fuissent illi, qui ex Ierosolymis descenderunt, tamen non contemnatis eos; quia modicum fermentum, id est, paucitas illorum, totam uestram regionem conturbare potest. Poterant etiam dicere: Tam acriter et dure nos increpas, cum nos solummodo ad unum preceptum, id est ad circumcisionem transissemus. Ad hoc respondit: Modicum fermentum, quasi dicat: O Galate, illud unum preceptum totam massam uestre fidei corrumpere potest. Latius Origenes hunc locum tractat. Dicit enim: Sicut scintilla corruens, domus, menia, ciuitates incedit, latos saltus  percurrit, et unum membrum totum corpus inficit, et una ouis totum gregem commaculat; ita et unum  preceptum implendo, totam massam fidei uestre corrumpit, nisi abscindatur: quemadmodum scintilla, nisi exstinguatur, et membrum, nisi abscindatur, et ouis, nisi excludatur. Dicit enim Hieronymus  : Scintilla fuit Arius, que si exstincta fuisset, nequaquam tot mundi partes peragrasset. Inuenitur iste sermo in Epistola ad Corinthios ; sed ibi pro aliquo paruo uitio, hic uero uel pro circumcisione, uel pro illis, qui ex Ierosolymis descenderant.

Ego confido, etc. Iste enim egregius predicator preuiderat prophetico spiritu Galatas ad pristinam fidem reuersuros; et ideo dicebat cum adiectione nominis Domini, confido. Si enim humano ingenio, uel sensu agnouisset, nequaquam diceret: In Domino.  Quod uero subiungit: Sapietis, subaudiendum est, quod in Epistola legitur. Et his uerbis donat illis spem resipiscendi. Ubi monentur predicatores, ut, cum suos redarguunt, spem resipiscendi tribuant.

Qui autem conturbat uos, etc. Nonnulli dicunt de Petro dixisse, quia paulo superius reprehensibilem eum esse dixerat. Sed non est consequens, ut principem apostolorum, iam perturbatis Ecclesiis, tam acriter increpasset, maxime cum ipse, non causa dissensionis, sed pacis insimulatione fuisset inductus. Sed consequens est ut intelligatur aliquis magne auctoritatis fuisse inter apostolos, uel Ierosolymis, qui magne auctoritatis haberetur apud Galatas; et ideo Apostolus, tacendo nomen, ex officio  personam notat. Quod uero dicit: Conturbat, talis est sensus: Turbati erant isti, quia nonnulli uolebant preferre litteram spiritui; quidam uero meliorem legem gratia: nonnulli autem  gratiam uolatilem, et falsam, nullisque ueritatis radicibus ueram esse firmabant. Portabit iudicium, etc.: siue hac in presenti uita, siue in futura: nam magnum malum est occasionem peccandi tribuere. Quod Dominus manifestat, cum dicit: Qui autem scandalizauerit unum de pusillis, etc.  Illi, qui maioris criminis rei habebantur, tali pena plectebantur  . Et quia Galate pusilli erant in fide, et iste occasionem scandalizandi tribuerat, iudicium portare debebat.

 Ego autem, fratres, etc. Hic querendum est  quare se dicat Apostolus circumcisionem predicare, cum per totam Epistolam ad destructionem eiusdem laborauerit. Sed sciendum, quia non predicat circumcisionem; sed ille, de quo superius dixerat: Seminauerat hoc, dicens: Non uera uobis Paulus aperit; quoniam Petrus, Iacobus et Ioannes, circumcisionem predicant et seruant, similiter et Paulus; nam et suum discipulum Timotheum circumcidit, et cum Iudeis se in templo purificauit. Et ideo dicebat: Et ego, si circumcisionem predico, etc., quasi diceret: Si ita est, sicut ille dicit, quare persecutionem patior? Quasi diceret: Non patior persecutionem, quia natum et passum Christum predico, sed quia euacuandam esse circumcisionem doceo.

 Ergo euacuatum  est scandalum, etc. Namque predicabat Apostolus Christum Iesum crucifixum, quod Iudeis quidem scandalum erat, gentibus autem stultitia , non credentibus. Et ideo dicit: Ergo euacuatum est, etc. Quia si circumcisio non saluat, frustra predico circumcisionem prodesse.

Utinam et abscidantur, etc. Sed quare iste discipulus ueritatis illius, qui dixerat: Orate pro persequentibus et calumniantibus uos ; et idem Apostolus: Benedicite persequentibus uos ; et: Neque maledici regnum Dei possidebunt ; quare imprecatur istos abscidi? Sed soluitur. Potuit enim fieri ut condolens Galatas deceptos, qui pretioso sanguine Christi  fuerant redempti, stomachatus et indignatus diceret: Utinam abscidantur; id est, utinam perderentur, qui uos conturbant, de medio uestri, ut uos saluaremini. Alio sensu: Utinam abscidantur; id est, si aliqua saluatio est in circumcisione, utinam abscideretur illud membrum, in quo est saluatio, ut eunuchizati redderentur; unde Dominus: Melius est cum uno oculo, etc. .

uos enim in libertatem uocati estis, etc.; quasi diceret: Qui ad libertatem transistis, uidete ne propter libertatem secundum libitum uestrum uiuatis. Siue quia ad libertatem transistis, uidete ne libere ad circumcisionem transeatis  , et pseudoapostolis pareatis, ut illis subdamini; nam illi  ideo uolunt uos ad circumcisionem transire, ut illis subdamini, quatenus quod impenditis per timorem, impendatis per amorem. Et ideo subiungit: Sed per caritatem, etc.

 Dicit enim beatus Gregorius: Tunc nos caritas a iugo seruitutis perfectos reddit, quoties nos nostro uicissim per amorem seruitio subdit; siue tunc nos a iugo seruitutis perfectos reddit, quoties nos nostra bona aliis impertimus, et aliorum nostra deputamus.

Omnis enim lex, etc. Quasi diceret: O Galate, quare ad legales obseruationes transire uultis, cum omnia uno sermone compleantur? Et quis sit ille sermo, subiungit: Diliges proximum tuum, etc. Sicut enim in Epistola ad Romanos dicit: Dilectio proximi  malum non operatur ; et: Plenitudo legis est dilectio ; ita et hic. Sed quare solummodo in dilectione proximi plenitudinem dicat esse legis, cum dicat Euangelium  : Lex pendet, et prophete? Ideo, quia una ex altera pendet, et una sine altera esse non potest. Ac per hoc qui diligit proximum, Deum diligit, quia preceptum eius diligit. Preceptum namque Dei est diligere proximum; et qui Deum diligit, proximum  similiter. Et quia iam una pendet ex altera, quare non proponitur dilectio Dei? Ob hoc, quia probabilior redditur homo dilectione proximi, quam Dei. Nam potest quis dicere: Diligo Deum; et, si non diligit, ignoratur; si uero proximo dixerit, facilius probari potest, quoniam, si mala que potest irrogat, et bona que potest non impertitur, aperte se manifestat non diligere proximum. Et ideo dilectionem proximi posuit, non Dei.

Quod si inuicem mordetis, etc. Ex diuersis namque disputationibus, aliis dicentibus meliorem esse legem gratia, aliis meliorem esse litteram spiritu, aliis meliorem apertum Iudaismum, aliis meliorem occultum, etc., uarie oriebantur contrarietates. Sed iam nonnulli ideo se circumcidebant, ut aliis preferrentur,  et hoc faciendo inuidebant, et alios ad inuidentiam trahebant, et hoc faciendo consumebantur. Et ideo hoc dicebat Apostolus. Alio sensu: Quod si inuicem mordetis; id est, si ad carnalem circumcisionem legis transieritis, inuicem mordetis, quia uindictam exigetis. Nam lex dicit: Oculum pro oculo, etc. ; et dum uindictam expetitis, consumemini, quoniam non iam unus, sed duo pereunt. Sed quomodo poterant Iudei ab his omnibus predictis se eruere, nisi spiritaliter uiuerent?

 Et ideo subiungit: Spiritu ambulate. Ille enim spiritu ambulat, qui opera carnis non perficit; et ille carne non ambulat, qui opera carnis non perficit, reluctante spiritu. Item tunc opera carnis non  perficiuntur, cum reluctatur spiritus; et tunc opera spiritus perficiuntur, cum nullus motus reluctans carnis in nobis inuenitur. Quod enim hic dicit: Desideria carnis non perficietis, tale est quale et illud in Epistola ad Romanos, ubi dicit: Nam uelle adiacet mihi, perficere autem bonum non inuenio . Sicut enim ibi de bonis, ita et hic loquitur de malis.

Sed notandum quia aliud est facere bonum, et aliud perficere. Facere namque bonum est concupiscentiis resistere; perficere, non concupiscere. Sicut aliud est non peccare, et aliud absque peccato esse. Non peccare possumus, id est concupiscentiis resistere; absque peccato esse non possumus, quia concupiscimus. Similiter et hic aliud est habere  desideria carnis, et aliud non perficere. Desideria namque carnis non habere non possumus, quia concupiscimus; sed tamen non perficimus, quia concupiscentiis resistimus; sed tunc perfecte, cum absorpta fuerit mors in uictoria , et cum mortale hoc induerit immortalitatem .

Caro enim concupiscit, etc. Que nolumus, ea facimus , et concupiscimus. Isto etenim modo generaliter doctores ad confirmationem sui  hoc exemplum trahere solent. Sed ualde laborandum, ne uideatur Apostolus a cepta intentione recessisse insolite. Nam solet ille prelibando causam tangere, quam in sequentibus exaggerat. Sed talis est intentio. Ceperat destruere carnales legis obseruationes; adhuc in intentione perseuerans, dicit: spiritu ambulate; id est, spiritaliter legem intelligite, quia si feceritis, desideria carnis non perficietis, id est uindictam non exigetis. Caro concupiscit, id est carneus sensus aduersus spiritalem, et spiritalis aduersus carnalem. Et si contigerit ut carnalis superetur  a spiritali, totus homo dicitur spiritalis; similiter et alterne. Quod non solum in duobus hominibus, sed in uno; nam solet euenire ut aliquando preferat  spiritalis carnali, et carnalis  spiritali. Non quecunque uultis, etc.; id est, uindictam non expetatis.

Quod si spiritu ducimini, etc.; id est, si Spiritu Dei agitamini et mouemini, non estis sub lege; quia lex non est posita iustis; siue Spiritu Dei agitamini, si spiritaliter legem intelligatis, non estis sub lege, quia ultionem non exquiretis, nam caro afflicta quid aliud desiderat, nisi uindictam? Sed spiritaliter intelligatis, non expetatis.

Manifesta autem sunt opera carnis, etc. Sed querendum est quare dicat Apostolus ista omnia carnis esse, cum quedam spiritus esse uideantur, id est emulationes, inflationes, etc. Sed hec questio soluitur per tropum quo pars partem comprehendit, ut caro pro toto homine accipiatur, quatenus talis sit  sensus: Manifesta sunt opera carnis, id est cuiusuis hominis. Sed nonnulli dicunt carnem esse incentiuum et originem omnium uitiorum. Sed dicit beatus Augustinus: Illi qui hoc dixerunt, non ordinem nature intellexerunt; nam non caro corruptibilis animam fecit esse peccatricem, sed anima exstitit auctrix peccati carnis corruptibilis, que est pena peccati. Tamen habet caro fastum grauitatis, quo  anima grauetur, ut aliud: Corpus, quod corrumpitur, aggrauat animam, etc.  Dicit enim ipse: Ascribenda sunt hec uitia anime, ne uideatur diabolus carens carne ab his omnibus excludi. Nam dicitur adulter, homicida, ob hoc, quia auctor et incentor est omnium, et his similia. Non enim dicit hec  , ne uideantur illa excludi, que  homines a regno separant.

Que predico uobis. Predixit, cum adesset corporali presentia, et predicit per hanc Epistolam; siue predixerat in Epistola ad Corinthios, ubi ista dinumerat, quia potuit fieri ut ad manus ipsorum peruenisset.  Et non est contrarium quod dicit uobis, quia omnibus Ecclesiis suas scripsit Epistolas.

Fructus autem spiritus, etc. Nota quia uitia opera carnis appellat, spiritus  , uirtutes, quia illa destrui possunt, ista uero proficiunt. Aduersus huiusmodi non est lex, non dicit aduersus hec, ne uideantur cetera exclusa. Aduersus huiusmodi non est lex, dicit, quia illi qui in talibus morantur non sunt sub lege, quia lex non est posita iustis, sed iniustis, siue spiritalibus et spiritaliter uiuentibus non est lex. Sed sciendum quia superius preposuit uitia, deinde uirtutes. Et necesse est ut primum uitia destruantur, deinde bona peragantur, ut Psalmista: Declina a malo, etc.;  et Ieremias: Posui te ut euellas, etc. ; et Iacobus: Propter quod  abiicientes omnem immunditiam .

Plura posuit uitia quam uirtutes, quia plura sunt. Sed quis non animaduertat singula uitia singulis destrui uirtutibus? Fornicatio namque quid aliud est, nisi alduterina cogitatio, que homines separat a Deo? Sed nulla uirtute melius destruitur uirtute caritatis. Immunditia, et impudicitia, et cetera, que pudet apostolos nominare , ut illi pudentes uerecundos facerent  filios Isrel, non melius destruuntur quam gladio spiritali.

Qui autem sunt Christi, etc. Origenes enim hoc modo hunc locum superiori coniungit: Aduersus huiusmodi non est lex, qui carnem Christi crucifixerunt. Notandum enim quia uerbum Dei, sumendo carnem, nos sibi sociauit; nam caro nostra illius  est, et membra nostra illius. Ergo cum illo crucifixi sumus; ergo non terrenis debemus inherere, sed spiritalibus immorari, ad exemplum illius qui dixit: Memento mei, Domine, etc. , si uero separatim dicas: Carnem suam, etc., non Christi est intelligendum, sed alterius; quasi diceret: O uos Galate, cum uos iam crucifixistis, quare ad circumcisionem transire uultis, cum nichil prosit circumcisio crucifixis?

 Si uiuimus spiritu, etc. Quid est quod dicit, uel quis dicit hoc? Interior homo, quasi contigerit ut ille homo separetur: a spiritu dicitur spiritualis, sicut a carne carnalis. Potest quis uti isto uersiculo, si uiderit aliquem carnaliter conuersari.

Non efficiamur, etc., ex superioribus pendet, quia  dixerat: Si uiuimus spiritu, et ambulemus spiritu, non efficiamur inanis glorie, etc. Prouocantes namque et indiuidentes erant, aliis dicentibus meliorem esse legem quam gratiam, et cetera, sicut superius, et hoc faciebant qui inuidebant. De isto etenim sermone,  quod est gloria, multi libri exstant gentilium. Inuenitur etiam et in diuinis. Sed ponitur in bono et in malo: in malo, ut est illud: Omnia opera sua faciunt ut glorificentur  ab hominibus; in bono ut est illud: Qui gloriatur, in Domino glorietur ; et: Ego gloriam meam non quero . Et ideo quia et in bono et in malo ponitur, cum adiectione posuit inanis; debemus namque esse cupidi, sed non inanis glorie. uerbi gratia facit aliquis eleemosynam: si studio placendi hominibus, inanem; si Deo, solidam gloriam querit. Adit quis martyrium: si ideo, ut membra illius uenerationi habeantur, et ut ille martyr dicatur, iste inanem gloriam querit. Unde ubi nos dicimus: Si tradidero corpus meum, ut ardeam , melius in Greco habetur, in gloria  : si uero, ut a Deo retributionem accipiat, ille solidam gloriam querit.

  Fratres, et si preoccupatus fuerit homo, etc. Fratres appellat spiritales; hominem appellat fragilem, et in ipso nomine ostendit illum ueniam et indulgentiam promereri. Nam hominem dicit, id est, fragilem et peccatorem. Et nota quia preoccupatus dicit. Ille preoccupatur, qui non studio, non meditatione, non deliberatione peccat, sed casu. Et nota, quia non dicit: In multis, sed in aliquo; quia ille, qui preoccupatur in aliquo in spiritu lenitatis corrigi debet.

uos qui spiritales estis; id est, uos, qui ultra homines estis, instruite in spiritu lenitatis, id est,  mansuetudinis, ut non sis rigidus, seuus, crudelis; quia si seuerus et crudelis existas, non es imitator illius, qui de celo descendit ad terras pro salute humani generis. Sed oritur questio quare dicat in spiritu lenitatis corrigi, cum in Epistola ad Corinthios dicat: In uirga ueniam ad uos, etc. . Sed facile soluitur. Quia illi, qui studio, meditatione et deliberatione peccant, necesse est uirga seueritatis corrigantur; illi uero, qui casu, in spiritu lenitatis. Potest referri ad superiora, ut sit sensus: Si aliquis tardus ex gentilitate uel ex Iudaismo uenerit ad fidem, tolerandus est, quousque proficiat. Et quare dixerat: In spiritu lenitatis, subdit: Considerans te ipsum, etc., quasi diceret: Considera te hominem esse fragilem, peccare posse, et potuisse.  Et nota quia, non dicit: Ne tu cadas, sed, ne tu tenteris. Nam cadere, uel non cadere nostre potestatis  est, una cum Dei adiutorio  ; tentare uero, non tentanti, sed tantautis est in potestate.

Sed forte dicit aliquis iam longo senio confectus, sed ideo timet acriter corrigere  ; ego iam in portu tranquillitatis consisto, acriter corrigere possum. Sed si ille timet, ne tentetur, acriter corrigere, multo magis iste facit; quia cognoscit per quot et quanta pericula ad tranquillitatis portum peruenire potuit. Adit quis martyrium, et euadit, et uidet aliquem diuersis cruciatibus afflictum negare: non miratur quod ille negauit, sed quomodo euadere potuit.

Alter alterius. Salutaris est hec admonitio. Tunc etenim onera portamus, cum nostra firmitate alterius infirmitatem, et sapientia insipientiam sustentamus.  Et sic adimplebitis, etc. Legem Christi appellat preceptum Christi, illud utique, unde ipse dicit: Hoc est preceptum meum, ut diligatis inuicem . Quod preceptum ita exaggerat, ut in sequentibus dicat  : In hoc cognoscent omnes, quia mei discipuli estis, etc.

Nam si quis, etc. uerbi gratia uidet aliquis quempiam insipientem, ex illius insipientia uult esse sapiens; similiter iniustum, etc. Cum ille aliquid estimat se esse, et nichil est, seducit se: potest referri ad superiora, ut sit sensus: Si quis existimat aliquid esse in circumcisione, cum sit nichil, seducit se. Ad superiora attinet quod subdit: Opus autem suum, etc.; quasi diceret: Si interiora sua perscrutatus fuerit, agnoscere potest, cognoscere ualet in se, si habet  unde glorietur. Nam nullus ei uicinior est ipso, et ideo si scrutatus fuerit, non suas uires alterius uiribus metietur.

Unusquisque, etc. Contrarium est hoc superiori loco, ubi dixerat: Alter alterius, etc. Sed non est contrarium, quia ibi de operibus pietatis et castitatis loquebatur, hic uero de merito, ut sit sensus: Unusquisque onus suum portabit; id est, unusquisque secundum proprium meritum accipiet retributionem. Potest referri ubi dicit, alter alterius, ut sit sensus: Tu quis es? non dubitas alterius infirmitatem sustentare, quia non uice illius inquinaberis, quoniam unusquisque onus suum portabit. Potest referri ad hoc quod dicit in altero, ut sit sensus: Non laudibus alterius extollaris, ut talem  te esse credas qualis diceris, quia et tu tuum, et ille suum onus portabit.

  Communicet autem, etc. Hactenus allocutus fuerat fortes, qui patienter aliorum infirmitatem poterant tolerare. Nunc alloquitur subiectos, qualiter erga suos predicatores consistere debeant. Nam solet euenire ut, dum predicationi operam dant, inopiam patiantur. Et ideo monentur ab Apostolo, ut communicent se auditores predicatoribus in omnibus bonis, id est, uictum et uestimentum tribuant. Quod idem Apostolus alibi: Habentes uictum et uestimentum, his contenti sumus  .

Sed sciendum quia bona temporalia idem Apostolus, secundum humanam consuetudinem, bona esse dicit. Et quid mirum, cum etiam Dominus necdum perfectis discipulis ad calcem peruenientibus  dicat: Si ergo, cum sitis mali, etc.  ? Et forte Iob bona dixerat esse bona temporalia ad intentionem sue uxoris dicentis: Benedic Deo, et morere ; respondens: Si bona suscepimus, etc. . Bona dixerat panis. Erant mala que sustinebat. Cognouerat enim ille uir Dei, et Deo plenus, bona dici non posse, nisi uirtutes, que nos beatos reddunt, et mala, que miseros. Sed secundum humanam consuetudinem loquebatur. Nam quando sacra Scriptura secundum suum modum et linguam loquitur, uirtutes aut uitia, bona uel mala esse confirmat.

Nolite errare, etc. Et quia poterat aliquis respondere et dicere: O Apostole, hoc agere non possum, quoniam ager meus hoc anno siccitate aruit; uineam meam grando consumpsit; censum tributa  regia exhauserunt; hoc, quod dicis, agere non possum; ad hoc respondit: Nolite errare  , quasi diceret: Noli hoc dicere, quoniam dicendo erras, quia, si hominem fallis, Deum fallere non potes. Nouit enim ipse horreum, cellarium, omnem supellectilem tuam.

Et ne ille putaret se perdere quod dedisset, ideo subiunxit: Que enim seminauerit homo, etc., quasi diceret: Ne putes te amittere quod concedis, quoniam retributionem percipies. Et sciendum quia duo sunt agri, est spiritalis, est carnalis; cum spiritalia agimus, in spiritali agro; et cum carnalia, in carnali seminamus.

Et quia dat similitudinem seminantis, uult eamdem dilucidare. Subiunxit: Quoniam qui seminat  in carne sua, etc. In carne seminant, qui suis carnalibus delectationibus satisfaciunt, id est, libidines, etc. Metunt corruptionem; id est, supplicium eterne damnationis. Qui autem seminant in spiritu. Illi in spiritu seminant, qui uirtutes sem ant; et seminando uirtutes, metent uitam eternam. Et nota quia cum adiectione dicit carnem suam, absolute uero spiritu; ideo, quia nostris conatibus peccare possumus, bonum uero agere nequaquam. Nonnulli uoluerunt intelligere Spiritum sanctum,  ut sit sensus: Qui pro amore Spiritus sancti aliquid dederit, ab illo accipiet retributionem. Potest referri ad superiora, ut sit sensus: Qui seminat in carne sua, id est, qui carnaliter legem intelligit, metet corruptionem, quia, que lex promittit temporalia sunt; qui autem seminat in spiritu, id est, qui spiritaliter intelligit, uitam eternam metet.

Bonum autem facientes, etc. Salutaris est doctrina apostolica; nam his uerbis hortatur nos ad bonum perseuerantie. Nouerat ille nonnullos inchoare, et non perseuerante fide complere; ideo taliter dicit. Et quia sunt nonnulli, qui de bono quod agunt hic retributionem exspectant, ideo subiunxit: tempore enim suo metemus, etc.; quasi dicat: Aliud est tempus sationis, et aliud messis, non enim  uno tempore seminamus et metimus. Similiter et nunc debemus operari bonum, postmodum uero retributionem percipere. Nam ille qui hic percipit, in futuro mercede priuatur. Unde Dominus: Receperunt mercedem suam ; et Salomon: Hereditas ad quam festinatur, etc. . Et nota quia non deficiamus dicit, et non deficientes, quia illi qui indeficienter bona operantur, indeficienter retributionem percipient.

 Quia dixerat superius: Que enim seminauerit homo, etc., usque: Non deficientes, ideo subiunxit: Ergo dum tempus habemus, etc.; quasi diceret: Si tunc debemus recipere, modo seminare debemus, sed in pingui aruo, secundum quod propheta: Nouate nouale, etc., et circumcidite preputium,  etc. . Omnes, id est, tam paganos quam Iudeos, quoniam omnia temporalia communiter concessit. Maxime autem, id est, qui unius sunt religionis, deuotionis et fidei nobiscum, et tuam familiam, et unumquemque in suo ordine. Hec enim doctrina apostolica non est paruipendenda, sed summopere appetenda. Debet enim unusquisque sollicitus esse laborare, ne tempus indultum atque a Deo concessum perdat, uacans otio. Nam adeo studiosi fuerunt quidam paganorum, ut doluissent se unum perdidisse diem. Fertur enim Titus uespasiani filius, Ierosolymis subuersis, uictor Romam reuertens, quadam nocte dixisse suis in cena: O amici, perdidi diem. Si ille qui paganus erat, non habens legem neque prophetas, dolebat  se perdidisse diem in quo non aliquid pro stabilitate regni aut gente laborasset, qua fronte tu, qui Christianus es? Fertur etiam quod Ioannes longo senio confectus, non ualens sermonem facere ad collectam, dicebat, cum a manibus deferretur suorum: Filioli, diligite uos alterutrum; qui cum interrogaretur quare hunc diceret sermonem, congruum dedit responsum: Filioli, quia preceptum Domini hoc solummodo sufficit, si impleatur.

 uidete qualibus litteris, etc. Ab hoc enim  loco usque ad finem suis manibus scripsit ea intentione, quia nonnulli erant qui dicebant eum non uerum esse apostolum, quia Petrus, Iacobus et Ioannes carnaliter circumcisionem predicant et seruant, et Paulus suum discipulum circumcidit, et cum Iudeis se in templo purificauit. Isto enim uno fuerunt illi decepti; et hoc crimen uolens ille tergere, manibus suis scribit; et maxime illis scribebat manibus suis, inter quos nouerat esse tales qui contra ueritatem et doctrinam illius dimicarent. Siue ideo, ut suam auctoritatem ostenderet et manifestaret se suos obtrectatores non timere, quasi diceret: O uos Galate, in hoc cognoscere potestis quia ego meos obtrectatores non timeo, cum manibus meis litteras scripsi.

 Quicunque uolunt, etc. In carne, quam dicit, uel carnales Iudeos, uel quemlibet carnalem, uel etiam carnalia uitia  intelligere possumus. Tantum ut crucis Christi, etc. Notandum quia Caius  Cesar et Octauianus Augustus, et successor illius Tiberius, publicis legibus instituerunt ut in toto orbe Romano Iudei propriis legibus uterentur; et ideo credentes nonnulli ad circumcisionem transibant, ne scandalum crucis paterentur. Neque enim qui circumciduntur, etc., quasi diceret: Non ideo circumcidunt se, ut legem custodiant, quia lex carnaliter impleri non potest; spiritaliter autem nolunt intelligere, ut impleant. Sed uolunt uos circumcidi, etc. Quasi diceret: Ideo cogunt uos circumcidi, ut de signo circumcisionis in pudendis membris glorientur. Et tale est  hoc quale in Epistola ad Romanos, ubi legitur: Quorum Deus uenter est, etc.,  Gaudebant enim isti se multos habere discipulos. Nam qua auiditate illi uellent ad circumcisionem trahere, Dominus manifestat, dicens: ue uobis, Scribe et Pharisei, qui circuitis mare et aridam, ut faciatis unum proselytum, etc. . Et si habebant auiditatem unum trahendi, multo magis totam prouinciam Galatiam.

 Mihi autem absit, etc. Distinguit enim Apostolus suam gloriationem et illorum his uerbis, quasi diceret: Illi in circumcisione gloriantur, ego in cruce; ut illud: Ibant gaudentes , etc. Et in cuius cruce manifestat dicens: In cruce Domini.  Notandum enim quia sunt qui moriuntur  mundo, et mortuus est illis mundus. De talibus erat Apostolus.

In Christo enim Iesu. In hoc loco aperte suam ostendit intentionem, quasi diceret: Ego Paulus, qui superius dictando, altero scribente, dixi, ipse manibus meis scribo, ut cognoscatis me meos obtrectatores non timere. Quod uero dicit: Neque circumcisio ualet, etc., sicut superius; nouam creaturam appellat ecclesiasticum populum per sacramentum baptismi renouatum. Sed tunc ualet hec renouatio, si quod promiserit seruat; nam si recesserit, in hac renouatione non continetur.

Et quicunque hanc regulam, etc. Nota quia Apostolus totum ad regulam dirigit, ut si aliquid tortuosum uel peruersum fuerit, auferat. Nam regulam appellat  doctrinam apostolicam; et in hoc magne auctoritatis esse ostenditur, cum dicit: Qui hanc doctrinam fuerint secuti, sit super illos pax, etc. Pax est, qua reconciliamur Deo; misericordia est, qua peccata relaxantur. Super Isrel Dei dicit, ad distinctionem carnalis Isrel, nam est Isrel, non Dei; unde in Apocalypsi: Qui dicunt se Iudeos esse, etc. .

 De cetero, etc.; quasi diceret: Manifesta ueritate, nullus me ad disputationem prouocet. Et tale est hoc quale in Epistola ad Corinthios: Si quis contentiosus est inter uos . Unde etiam melius in Greco habetur: Nemo mihi laborem ingerat.

Ego enim stigmata, etc. Nota quia stigmata dicit, non circumcisionem; et Iesu dicit, non legis stigmata, namque sunt note  penarum, quibus serui  denotantur. Stigmata in corpore suo appellat pericula carcerum, lapidationes, et naufragia, et cetera que in catalogo uirtutis illius narrantur.

Gratia, etc. Non legis dicit, sed Domini; et non cum carne, sed cum spiritu dicit; et non quibuscunque, sed fratribus; et non aliis, sed ueris: quod est amen; nam amen interpretatur uere, siue fideliter. Isto sermone Apostolus suam narrationem confirmauit, ueluti Dominus in ueteri Testamento: uiuo ego, dicit Dominus ; et in Nouo: Amen amen dico uobis . Similiter et iste. Et quod pro uere ponatur, in Epistola ad Corinthios ibi  dicit: Quomodo dicet amen super tuam benedictionem?


Explicit Epistola ad Galatas.



INCIPIT IN EPISTOLAM AD EPHESIOS.



ARGUMENTUM.


Ephesii sunt Asiani. Hi, accepto uerbo ueritatis,  perstiterunt in fide. Hos collaudat Apostolus, scribens eis Roma de carcere. Ferunt nonnulli, quod  ab alio predicati ab Apostolo sunt roborati. Non deerunt qui dicant, quod ab Apostolo uerbum fidei primum perceperint. Sed quomodo res se habeat? uerumtamen sciendum, quod tam ex Iudeis, quam ex gentibus crediderant. Unde primum Iudeos alloquitur, exponens eis Christi sacramenta, id est, incarnationis, et reliqua. Deinde conuertitur ad gentes, et hortatur eos, ne tantis beneficiis sint ingrati. Postmodum communiter eis tradit moralitatis  precepta, que non solum illis, sed etiam omnibus congruunt Christianis. Inter que docet, quid dominos et seruos, patres et filios, uiros et feminas oporteat agere. Summa uero in principio ista est, ut ostendat Christum ante mundum fuisse, et in ipso spem esse locandam. De admonitione, quoniam  omnis, qui proficit sensu, debet et amore proficere, secundum illud: Qui apponit scientiam, apponit dolorem  : quem dolorem? Uti sibimet indignetur, seque cerceat, atque doleat quod in periculis seculi detinetur. Cum hec necessaria sint hominibus Christianis, maxime tamen congruunt mysteria Scripturarum perquirentibus.



INCIPIT TEXTUS.

 Paulus apostolus Christi Iesu. De eo quod  tale facit exordium, ut et Christum insinuet, et eum se euangelizare manifestet, nota quod ad Romanos scribit: Paulus seruus Christi Iesu. Confer ista, inuenies illius esse eum apostolum cuius est seruus. Per uoluntatem Dei dicit, sicut et ad Galatas, ut ostendat, se non sua, sed Dei uoluntate  mutatum: neque enim nostro conatu, sed Dei miseratione saluamur. Sed quare dicit sanctis et fidelibus, nisi quia sunt fideles, qui non sunt sancti, ueluti catechumeni, qui fidem habent, sed non sunt renati? Aliter: Non omnibus scribit, sed sanctitatem in fide seruantibus. Potest et gentilis esse fidelis, si reddat commendatum  , si secretum non prodat; et tamen non sanctus, quia non credit in Christum. Aliter: Ligauit illos ad certam religionem, cum eos sanctos et fideles dicit esse in Christo, ne nouum aliud, quod non conueniat Christo, suscipiant. Quoniam qui in Christo sanctus est, nichil, nisi Christum, debet amare atque diligere. De eo quod gratiam illis dicit, et pacem; quoniam gratia Patris est, cum mittit Filium suum ad terras;  pax uero Filii, cum per ipsum redempti conciliamur Deo Patri, de eo quod Trinitas in solutione monstratur, quoniam Spiritus sanctus gratie pacisque nomine designatur, quoniam ipse donum Dei dicitur.

Sequitur: Benedictus Deus, etc. Acuto ingenio ad laudem Dei prouocat suos auditores. De eo quod  locus iste dupliciter legi potest, ut iam ad Corinthios dictum est.

Sequitur: Qui benedixit nos, etc. De eo, quod non in una, sed in omni; id est, non aliquantis, sed in omnibus; nec in terrenis, sed in spiritalibus. Est terrena benedictio. Benedictio terrena est habere filios, abundare diuitiis, sanitate, et honore gaudere , que in libro Leuitico cultoribus legis promittuntur; id est, externis gentibus fenerare, plena esse horrea frumento, etc. Tales benedictiones non sunt spiritales; unde non has habuerunt, qui in melotis, in pellibus caprinis errauerunt in egestate, in speluncis, persecutorum impetus declinantes . Spiritaliter ergo accipienda sunt omnia, et spiritalia non in terrenis, sed in  celestibus sunt exspectanda.

Sequitur: Sicut elegit nos in ipso, etc. Augustinus. Quis, inquam, hec audiat diligenter et intelligenter, et audeat de hac, quam defendimus, tam clara ueritate dubitare? Elegit enim Deus ante mundi constitutionem in Christo membra ipsius predestinando  . Non, ut Pelagius ait, quia presciuit sanctos futuros, ideo elegit  , sed, ut essent, elegit. Sic enim Apostolus clamat: Ut essemus: cum enim nos predestinauit, opus suum presciuit, quo nos sanctos et immaculatos facit. Ut quid nos presciuit? In adoptionem filiorum. Quos? Nos, qui eramus longe. Quare? In laudem glorie. Secundum propositum uoluntatis dicit, ne in tanto beneficio gratie, de meritis gloriemur uoluntatis nostre. In  qua utique uoluntate gratificauit nos. Sic dictum, gratificauit, a gratia, sicut iustificauit, a iustitia; id est, gratos fecit. In quo? Id est, in Christo: habemus redemptionem: hec est enim gratia, ut in Christo per eius sanguinem habeamus redemptionem et remissionem peccatorum. Redemptos enim a carnalibus operibus et cupiditatibus fecit nos sibi seruire; quod est, spiritaliter uiuere.

Sequitur: Secundum diuitias gratie eius. In tantum abundauit, ut non solum a morte redimeret, sed etiam tantam sapientiam nobis donaret, ut mysteria eius nosceremus.

Sequitur: In omni sapientia et prudentia. Stoici sapientiam esse diuinarum, humanarumque rerum,  prudentiam uero dicunt rerum solummodo humanarum.

Sequitur: Ut notum faceret nobis sacramentum uoluntatis sue. Intelleximus uoluntatem sacramenti Dei, id est, redemptionis nostre, illo reuelante. Secundum placitum suum: non secundum bonam uoluntatem  nostram, que bona esse non posset, nisi ut bona esset, ipse subueniret  .

In dispensationem uero temporum dicit, quia statutum fuit, quando Pater huc Filium suum mitteret; unde ipse alibi: Cum autem uenit plenitudo temporis . Sequitur: Instaurare omnia  . Nonnulli per celum animam, et per terram intelligunt corpus. Alii per celum Iudeos, per terram gentiles: alii per celum non angelos, sed eorum scientiam ex Christi tempore profecisse, qui tanquam ignari interrogabant: Quis est iste Rex glorie?  Sed melius ipsorum numerum per salutem hominum dicamus impletum.

Sequitur: In quo etiam sorte uocati sumus; id est ante precogniti; sed primum oues perdite  ,  deinde gentes. Qui omnia operatur, etc. Non quod omnia secundum uoluntatem Dei fiant, que fiunt in mundo, sed quod uniuersa que facit, consilio et uoluntate facit. Alioquin et mala poterant Deo ascribi.

Ut simus in laudem glorie eius; id est si in ipso credimus, atque spiritales efficimur, sequendo Christum, erimus in laudem glorie ipsius Dei; ut per signa, que facimus, laudetur gloria Dei. Sequitur: Nos, qui ante sperauimus: nos, apostoli, uel Iudei, qui priores credidimus.

Sequitur: In quo et uos, etc. Descendit ad Ephesios, ne aliorum uideretur beneficium istud, et non eorum, quibus scribebat Epistolam, hoc, inquit, etiam uestrum est, nam et uos in hoc estis. In quo  et credentes, etc.; id est Euangelio, siue Christo signatur, qui audierit uerbum ueritatis, et crediderit; quia multi sunt qui audiunt et non credunt; et ideo signaculum sancti Spiritus non accipiunt. Signaculum Dei: ut quomodo primus homo ad imaginem Dei conditur, sic in secunda regeneratione quicunque Spiritum sanctum acceperit, signetur ab eo.

Sequitur: Qui est pignus hereditatis; id est ipsum pignus dedit, ut de hereditate securi simus. In redemptionem; id est ut redimamur ab istis terrenis et corporalibus malis, et acquisiti simus filii adoptiui; et hec in laudem glorie ipsius; non quo Deus laude  alicuius egeat, sed quo ipsius laudatoribus prosit.

 Propterea et ego audiens, etc. De eo specialiter descendit ad exhortationem Ephesiorum. Audita, inquit, fide uestra, diligo uos; audita dilectione, et ego operam dabo, ut Deo gratias agam pro uobis. Omnis oratio aut pro acceptis, aut pro accipiendis est; et aut pro nobis, aut pro aliis est. Hoc de preteritis. Sequitur de futuris: Ut Deus, Domini nostri Iesu Christi. Deo, eo quod ita dicitur: Pater glorie: ueluti uerbi, sapientie, uel pacis, Christus est gloria, ut illud: Exsurge, gloria mea ; et: Apparuit gloria Domini, super tabernaculum ; que gloria fabricata est sibi templum ex utero uirginali. Cuius templi Pater glorie efficitur Deus. Iste igitur Deus assumpti hominis,  Pater uero glorie, sapientie et ueritatis, det sanctis quod sequitur: Det uobis Spiritum sapientie, etc. Quomodo Ephesiis optat sapientiam, qui Corinthiis dicit, quod inflat ? Sed ibi carnalem notat; hic uero spiritalem commendat, quam qui habuerit, humiliari potius poterit, quam inflari. Sed quomodo agnitionem illis Dei esse orat, quos supra laudauerat? Orat, ut perfectius cognoscant, quod Dei gratia, non suo merito sunt saluati; et quod Deum nichil potest latere; quoniam qui hoc perfecte cognoscit, peccare non potest. De  filiis Eli. Sequitur: Illuminatos, etc. Deo, eo quod interior homo habet membra sua, et oculos suos, de quibus et Psalmista: Illumina oculos meos, ne unquam obdormiam in morte ; et item:  Sapientis oculi in capite eius . De eo, quod notio est in his, que ante nesciuimus: agnitio in his que obliti recordamur.

 Sequitur: Ut sciatis, etc. Ac si dicat: Si scientes ad quam spem uocati estis, omnem spem seculi facile contemnetis; et si diuitias hereditatis Dei uideritis, omnis terrena hereditas uobis sordebit; quia nemo cum opibus eius sperans, curate sunt, ut plumbum possideret  . Et bene in sanctis dicit, non in omnibus hominibus. Quis enim potest comprehendere magnitudinem bonitatis Dei, quam credentibus ex Iudeis, et gentibus contulit,  ut fierent filii adoptati et membra Christi. Et bene dicit: Secundum operationem  uirtutis eius, que  operatus est in Christo; quia ad hec cognoscenda ea indigemus uirtute, qua etiam in Filio suo usus est Deus eum suscitando, quem non suscitauit semel, sed semper a mortuis, et fecit eum in mortis liberum, nulla mortis contagione maculatum. Quotidie resurgit Christus ex mortuis in penitentibus. De eo quod hereditas sanctorum ipse Deus est, ut illud de filiis Leui: Ego Dominus pars eorum ; item: Dominus hereditas eorum est ; et: Pars mea Dominus ; et: Tu es pars hereditatis mee, etc. .

Sequitur: Suscitans eum; id est secundum quod  mori potuit. De eo quod dextera ponitur, pro honore, in Deo nichil sinistrum est, quia non est corporeus. Nam et Pater a dextris Filii est, ut illud: Dominus a dextris tuis, confregit, etc. . De eo, quod Apostolus ex traditione Hebreorum didicerat hec nomina; aut certe legem spiritaliter intelligens, aliquid sublimius sensit, et quod de regibus, ducibus, tribunis et centurionibus in Numeris atque Regum libris legebat, cognouit, quod sicut in celestibus sint diuerse dignitates, necesse est subiectos et timentes se habeant. Nam si homo cito in puluerem resoluendus rex eligatur, habet hec officia, quanto magis Rex regum diuersa officia dignitatum habet?

Sed quomodo dicit ei omnia subiecta, cum alibi  dicat ipse: Necdum uidemus ei omnia subiecta? Oportet eum regnare, etc.  . Sed aut secundum prescientiam hoc dicit, aut, si de preterito, tunc sciendum est quedam uoluntate, ut bona, quedam necessitate, ut mala, ei subiecta; ueluti sunt Iudei, pagani et ipsi demones, qui a Deo boni creati sunt facti mali, inuiti sunt subiecti. Aliter: Omnia, non ad uniuersitatem forte respicit, ut illud: Omnis ciuitas clamauit  ; et ipse Apostolus: Omnes, que sua sunt, querunt ; item: Omnes me dereliquerunt ; et in psalmo: Omnes declinauerunt ; item: Omnis homo mendax ; item: Docentes omnem hominem . In his testimoniis pars intelligitur, id est, omnes, de quibus loquitur.

 De eo quod sicut caput habet sibi subiecta membra, alia sana, alia infirma, ita Christus, qui caput est, habet in Ecclesia malos, et bonos; sed sancti uoluntate, mali uero sunt ei subiecti necessitate. In hoc loco Ecclesia non solum hominum, sed et angelorum, cunctarumque rationabilium creaturarum  debet intelligi. Hoc uero quod ait: Qui omnia in omnibus adimpletur: non ita, ut sonat, accipiendum est. Non enim ait, adimplet, sed, adimpletur. Siquidem aliud agentis, aliud patientis est uerbum. Sicut ergo adimpletur imperator, cum ei populi subduntur, ita Christus, cum in eum homines credunt, ipse adimpletur in omnibus: sic tamen, ut omnia adimpleatur omnibus; id est, ut credentes in eum cunctis sint pleni uirtutibus, et faciant eum proficere etate, et sapientia, et gratia coram Deo, et hominibus . Aliter: Qui nunc per partes est in singulis, id est, in alio iustitia, in alio castitas, in alio sapientia  , quia difficile est. ut hec aliquis omnia habeat; in fine uero, cum ei fuerint omnia subiecta, adimplebitur »omnia in omnibus;«  ut, iuxta quod Deus est cunctis uirtutibus plenus, omnia in omnibus  adimpleatur, et sint omnia in omnibus.

  Sequitur: Et uos, cum essetis, etc. Et est ordo: uos cum essetis mortui delictis et peccatis uestris, conuiuificauit in Christo Deus in misericordia propter multam caritatem suam, qua dilexit nos. Et cum essemus mortui delictis, in quibus aliquando, etc., usque conuiuificauit in Christo. Coniunctio uero causalis, autem, aut ab indoctis addita est, aut ab Apostolo, qui erat imperitus sermone  . De eo quod mors duplex intelligitur in Scripturis. Sed anime mortem dicit, que fit delictis, id est, delectationibus: nam peccata dicuntur operum. Pulchre dicit ambulastis, non ambulatis.  Secundum seculum mundi; id est, secundum seculares homines; uel certe seculum est spiritus malus, qui operatur in infidelibus: nam in his, qui fideles sunt, operari non potest. Filii diffidentie dicuntur, ueluti filii gehenne et filii ire.

Sequitur: In quibus; id est, non solum uos gentes, sed et nos Iudei, in desideriis carnis, non solum desiderantes, sed et facientes quecunque mala cogitatio suggessisset.

Sequitur: Et eramus natura filii ire; id est, natura deprauata uitio, non ut recta creata. In hac ira cum homines essent per originale peccatum, tanto grauius et perniciosius, quanto maiora, uel plura insuper addiderunt, necessarius erat mediator, hoc est, reconciliator, qui hanc iram singulari  sacrificio, cuius typum sacrificia illa gestabant, placaret. De ira Dei  .

 Sequitur: Deus autem, qui diues est in misericordia, propter nimiam caritatem suam qua dilexit nos, etc.  Non solum in uirtute, sed in misericordia diues est, ut illud: Misereris omnium  , etc. De eo quod nimia caritas fuit Filium tradere pro serui redemptione.

Sequitur: Et cum essemus mortui. Mortui non solum originali, sed et actuali peccato: conuiuificauit nos, Christo per baptismum. Non desperemus in nobis, quod factum est in capite. Consideremus in capite, nondum in nobis, sed iam in illo, in spe certa iam factum esse.

Sequitur: Ut ostenderet in seculis superuenientibus abundantes diuitias gratie sue, etc. Quanta sit beneficii magnitudo, qua nos de periculis multis eripuit, hinc maxime declaratur, quod in futuris seculis, non uni, sed omnibus suam rationabilibus creaturis super nos ostensurus est gloriam. Aliud autem, quod ait: Ut ostenderet in seculis, ad illam  intelligentiam refert, quod non simus merito nostro, sed gratia eius saluati. Et maior caritas monstratur pro peccatoribus, quam pro iustis mori.

 Sequitur: Gratia estis saluati, etc., id est, ideo bonitatis sue diuitias ostensurus est, insuper uenturis seculis, quia gratia estis saluati. Et quod dixit: Per fidem, non ex uobis, sed Dei donum est, ipsa fides: de fide Cornelii  . Et bene subiungit: Non ex operibus, ne forte cogitatio occulta subreperet: et si non per opera, certe fide nostra saluati sumus, et alio genere nostrum est, quod saluamur. Fides non est ex nobis, ne in nobis, sed in Deo gloriemur. Quod etiam apertius ostendit, cum dicit: Ipsius enim factura sumus. Tunc efficimur  bene liberi, cum Deus nos fingit, format et creat, non ut homines, quod iam fecit, sed ut boni simus, secundum quod dictum est: Cor mundum crea in me Deus . Iste uero in Christo, id est, in baptismo; et in operibus bonis; siue opera prescita, sed nunc collocata sunt sanctis  : ergo fiducialiter ambulemus in illis.

 Sequitur: Propter quod memores. Commemorat de quanta ignobilitate ad nobilitatem sunt perducti, ut non sint ingrati beneficiis Dei, et subdit: Quod aliquando uos gentes, id est, carnaliter sentiebatis, ideoque carnaliter uiuebatis. Et nota quod in carne, non in spiritu dicit gentes. De quadrimoda  diuisione circumcisionis  . Qui dicimini preputium. Unde? Ab ea, que dicitur circumcisio manufacta. Non quod uera sit circumcisio, nisi spiritalis, sed placuit hoc nomine uocare carnis exspoliationem. Ad comparationem circumcisionis manufacte dicitur alia non manufacta, hoc est, spiritalis. Nota quod ait: Spem non habentes, id est, quam Iudei; et, sine Deo: nam quia diuersos, non habebant, sed absque Deo uero erant. In mundo dicit, quia in prescientia Dei non erant sine Deo, sed in mundo.

 Sequitur: uos qui aliquando, etc. Cum Deus ubique est et totus: ubique, ut illud: Ego Deus e uicino, et non e longinquo ; et item: Si ascendero in celum , etc. Quomodo  dicuntur, longe a Deo gentes? uidelicet: Longe est a peccatoribus salus . Ergo prope est iustis. Nota quod absque sanguine Domini nemo Deo appropinquat. Nota etiam quod ita est pax nostra, sicut iustitia aut ueritas nostra. Sicut iustitia nos iustificat, ita pax nos pacatos reddit, ut illud: Pacem relinquo uobis , etc.; adeo ut dicamus: Cum his, qui oderunt pacem , etc. Si Christus pax est electorum; qui sine pace sunt, consequenter Christum non habent. uerum quod ait superius: Alienati a conuersatione Isrel, sciendum est ideo dixisse, quia uera conuersatio est, si secundum Spiritum sentiamus, et secundum Spiritum uiuamus, et Christo circumcidamur a carnalibus desideriis .  Hospites etiam testamenti dixit, quia si etiam aliqui ex gentibus credidissent, proselyti, id est, peregrini apud illos dicebantur. De eo quod Augustinus dicit sub nomine pacis Christum esse taxatum, quia nec scindi, nec distrahi potest, nec ullo modo duplicari. Iam uero qui facit utraque unum, multo magis est cum Patre et Spiritu sancto unum; etsi non diuisus, ergo unum cum Patre et Spiritu sancto est. Hec igitur tribus scribitur litteris  , nec pluralem recipit numerum. Aestima ergo Patrem dici p alpha Filium nuncupari; quia sicut a primum est elementum, ita Christus principium dicitur: nam cum esset interrogatus, dicit se esse  principium . uerum hec syllaba longa est, et prima. Quod longa est, eternitatem, non temporalitatem Christi significat: quod syllaba; quia in Patre est Filius, et Pater in Filio, et hoc unum est: quod uero prima est; quia Filius secundus non est; ut illud: Ego sum et , primus et nouissimus : nouissimus, quia nasci et mori uoluit: autem tertia est ad finem littera, que significat Spiritum sanctum non ad finem  tendere, sed in superna maiestate semper precellere. Ideo Apostolus dicit: Que sursum sunt sapite . Et idcirco monemur, ut quotidie sursum cor habeamus. Non enim dubito ut in huius excellentissima gloria Apostolus inhabitans ita loqueretur: Unum autem, que retro sunt obliuiscens,  in ea, que ante sunt, extensus, sequor, secundum intentionem, ad palmam superne uocationis Dei  . Ut igitur fiat pax, ad p coniungitur a uocalis, ne p muta remaneat, quia Pater uoci, et uerbo suo semper adnectitur: sed ut pax sit, additur x, que duplex ponitur pro duabus consonantibus littera, quia participatur Patri, et Filio, et Spiritui sancto. Distant a se appellationibus he littere et personis. Quare? Quia illud p, hoc a, istud x dicitur. P autem littera est, sed substantialiter: similiter a littera substantialiter, et x littera substantialiter. Ita Pater, Deus naturaliter, etc. Sicut pax tribus litteris scribitur, ita Deus Trinitas est; et sicut pax, ita Deus singularem obtinet numerum Deitatis. In hac igitur copulatione litterarum,  trium diuisio non admittitur, ut pax impleatur: si enim uel unum subtraxeris, nec Trinitas, nec pax erit. Sequitur: Qui fecit utraque unum, id est, Iudeos et gentes; ut illud: Et alias oues habeo , etc.

Sequitur: Et medium parietem, etc. Medius paries, et maceria utrumque populum diuidens, onera legis fuerunt, que gentes deterrebat, ne Isrelitis iungerentur. Ipse paries, hoc est, legis littera, in hoc loco inimicitia nominatur, legem mandatorum decretis euacuans, id est, circumcisionis, et similium, que, non Dei tam uoluntas, quam populi duritia exigebat. Has inimicitias tulit Dominus, euacuans legis litteram. Dominus enim Sabbati, obseruationem tulit Sabbati corporalis.

 Ut duos condat, id est, duos recipiat populos in sua fide in unum nouum hominem. Isti sunt duo parietes, ex diuerso uenientes ad lapidem angularem, ut essent unum fide et nomine, id est, Christiani. Unum parietem angelus, id est pastores , alterum stella, id est, magos  ad Christum adduxit. Isti e longe, illi e proximo  uenerunt. Et pulchre subdit: Per crucem interficiens inimicitias in semetipso. Per crucem interfecit Christus inimicitias, id est, omnia aduersa anime. Et ubi? In semetipso, id est, in carne sua, id est, per carnem uicit carnem, et carnalis legis obseruantias. Et uenit, annuntiauit  , etc. Hoc ideo; quia longe gentes erant idola colendo, Iudei prope, propter legis notitiam.

Sequitur: Quoniam per ipsum, etc. Utrique  , id est, Iudei et gentes; per ipsum, id est per Christum; accensum in uno spiritu, id est per amorem sancti Spiritus, in quo clamamus: Pater noster, qui es in celis .

 Sequitur: Iam non estis hospites, etc., id est, extranei, et peregrini, ac proselyti. Nec enim  separauit uos Dominus a populo suo, dicente Isaia: Et non dicat filius aduene, dicens: Separatione diuidet me Dominus a populo suo . De eo, quod ad id, quod supra dixerat: Peregrini testamentorum, nunc respondit: Iam non estis hospites, etc. Et ad illud, quod premiserat: Alienati a conuersatione Isrel, modo redit: Sed estis ciues sanctorum, etc. De eo quod in unam ciuitatem celestem conueniunt, ideo dicuntur ciues. Quoniam in eadem ciuitate rector, et princeps est Dominus: ideo domestici Dei, de eo quod sancti sunt, qui Deum aliquo modo, id est, aut mente, sicut Abraham, aut mente et corpore, sicut apostoli, uiderunt. Qui autem sine aliquo horum credunt, ciues sanctorum, et domestici Dei non sunt.

 Sequitur: Superedificati, etc. De eo quod his uerbis aperte ostendit alios esse sanctos, alios ciues. Siquidem superedificatos dicit istos super fundamentum apostolorum, id est, ut precepta, obseruent Christi, que precepta fundamenta sunt apostolorum, que fundamenta superedificationem habent ex uita, ex moribus, ex disciplina. De eo quod primum fundamentum est in Christum credere, et in illo spem habere. Unde sequitur: Ipso summo angulari, etc. Fundamentum Christus est: qui ideo lapis angularis dicitur, quia duos in sua fide populos suscipit; ideo autem fundamentum et summum, quia in ipso et fundatur et consummatur Ecclesia; in quo dicit omnem edificationem crescere. De eo quod in templo sancto non possunt  lapides non sancti poni, ad comparationem templi Salomonis: si edificatio compaginata crescit in templum sanctum, studeamus esse, lapides uiui uoluuntur super terram  . Nam cum uiui et politi fuerimus, edificabimur in templum sanctum, eritque in nobis arca, cherubim, et propitiatorium, et omnia sacramenta celestia.

 Sequitur: In quo et uos, etc. De eo quod magna moderatione ad Ephesios exhortationem profert, per quam hortatur, ut suppleant quod ipsis deerat, correctique ad integrum templum fiant Dei. De eo quod hic destruitur error illorum, qui diuersas naturas asserunt, cum Apostolus, quos dixerat esse sine Deo, monet ut fiant templum Dei. De eo quod sunt, qui per edificationem constructam non solos homines sed et angelos intelligunt, quia angelorum bonorum et animarum sanctarum una est Ecclesia.

  Sequitur: Huius rei gratia, etc., id est, huius, quam supra commemoraui, quod Filius Dei gentes et Iudeos saluauerit, unumque fecerit, non ipsorum meritis, sed gratia sua. De eo quod uinctum se dicit, aut catenis, aut Christi  amore, aut sarcina corporis; quia gentium amore hic tenebatur, cum cuperet dissolui et esse cum Christo . De eo quod, cum uinctum se dicit, confirmat Euangelium Christi, ostendens quanta sit spes eius, quando talia sustinet, qui poterat esse gloriosus apud Iudeos, et doctoris honore gaudere.

Quid est: Si tamen, etc.: usque  , nisi firmiter tenetis in uobis, secundum dispensationem diuinam, non secundum humanam doctrinam me dicere Iudeos et gentes unum esse in Christo? Aliud nichil, quod respondeatur, possumus inuenire Neque enim dixit: Huius rei gratia, hoc uel hoc feci, illud uel illud docui, sed suspensa ratione transiuit ad alia. Nisi forte ignoscentes ei, quod et ipse confessus est, dicens: Et si imperitus sermone  , etc.; sensuum in eo magis queramus ordinem quam uerborum; qui sic reddi potest: Huius rei gratia, ego Paulus uinctus Christi  Iesu, et uinctus pro uobis, qui estis ex gentibus, cognoui mysterium, ut illud quoque uobis traderem, sicut in hac eadem Epistola ante paululum sum locutus. Debetis autem audire dispensationem gratie Dei, que data est mihi in uobis, qui estis gentes, pro quibus et uinctus sum. Potuit enim dicere: Huius rei gratia ego Paulus uinctus Iesu Christi pro uobis gentibus cognoui mysterium, sicut predixi in modico, etc. De eo quod, si quis superiora huius Epistole attendat, uidebit ea reuelata mysteria, quorum partem modicam iam dixit. uerum non quantum potui, sed quantum capere illi possent, dixi: Quoniam nulla Epistola tam reconditos sensus, quam ista, habet, quos se Apostolus nosse gloriatur, et nobis ostendit breuiter indicatos, ut attentius,  que scripta sunt, requiramus.

Sequitur: Quod aliis generationibus non fuit notum, etc. Nunquid Abraham, Iacob, Moyses, et Dauid, et Isaias, et ceteri prophete illud ignorauerunt? De exemplis istorum  . De eo quod aut secundum. Montanum dicemus prophetas ignorasse, quod dixerunt, aut uidendum quare hoc Apostolus dixerit: nota quod non in omnibus de filiis hominum dixit absconditum, id est, non illis, qui sunt dii, sed carnalibus  . Quod si uiolentus iste sensus alicui uidetur, dicendum est: non definite, et generaliter dixit ignotum, sed sic, quomodo nunc reuelatum est Apostolis; quia aliud est in spiritu uentura cognoscere, aliud uidere completa. Pro hare dicitur Ioannes plusquam propheta .  Et Saluator dicit: Multi prophete  , etc.

Quod est hoc sacramentum? Utique gentes esse coheredes et concorporales. De eo quod gentes  coheredes sunt Isreli, et melius Christo, ut hereditas nostra dicitur, sint et coheredes Christi , ut illud: Heredes quidem Dei , etc. De exemplis hereditatis  . Item de exemplo membrorum, ad hoc, quod ait: Concorporales  . De eo quod in duobus poterat aliquid in uno corpore diuersum suspicari: in eo quod subdit, et comparticipes, omnis diuersitas ablata est. Ubi comparticipatio est, omnia communia sunt. De eo quod dicendo. Per Euangelium, etc., superbiam excludit: quod enim sic, non sibi, sed Dei gratie ascribit. Non enim humilitatis discipulus poterat superbire de scientia, qui se Christi persecutorem et Ecclesie uastatorem commemorat. Nam sunt qui eum reprehendunt, quia dixit sibi reuelatum,  quod prophetas latuit.

Sequitur: Mihi minimo omnium, etc. Et recte humiliato data est hec gratia, quoniam omnis, qui se humiliat, exaltabitur . De eo quod, si inuestigabiles  , quomodo euangelizantur, et absconditum quomodo profertur. Quod duobus modis soluitur: siue quia ante Christi aduentum erant inuestigabiles et abscondite, sed post Domini aduentum sunt reuelate: siue que natura sua homini inuestigabiles erant, he, Deo reuelante, sunt cognite. Quia aliud est ad secretum proprio ingenio peruenire, quod, postquam inuentum sit, desinit esse inuestigabile: aliud, quod per se inueniri non potest, Deo reuelante, cognoscere; quod, cum scieris, et aliis dixeris, nichilominus inuestigabile  permanet; sicut fuit tibi, quosque cognosceres. Unde Psalmista: Quam magna multitudo dulcedinis , etc. Potest et ita intelligi: quod ipsa secula illud ignorauerint, id est, homines in seculo rationales ac spiritales. De exemplis seculi  .

Sequitur: Ut innotesceret nunc  , etc. Iuxta donum gratie Dei, que data est Apostolo, ut euangelizaret diuitias inuestigabiles Christi. Idcirco ipsum  sacramentum est ei reuelatum, ut non solum gentibus, sed et principatibus et potestatibus per Ecclesiam manifesta fieret multiplex sapientia Dei, que iuxta propositum ueterum seculorum olim destinata, nunc consummata uidetur in Christo. Multiplex quoque Dei sapientia per Ecclesiam Dei nunc et principatibus et potestatibus reuelata est, quam olim Deus futuram in sua mente decreuerat, et nunc esse perfectam, ex eo, quod uidemus, cognoscimus. De eo quod crux non solum nobis, sed et angelis mysterium, quod ignorabant, aperuit; unde reuertente cum corpore ad celum dicunt: Quis est iste, qui uenit de Edom? , etc. De eo quod multiplex est, et multa uarietate distincta hec sapientia  . uide cunas Christi; uide pariter celum.  uagientem in presepe uide; audi angelos laudantes . Herodes persequitur ; magus adorat, Pharisei ignorant quem stella manifestat . Baptizatur a seruo, sed a Patre laudatur. Aquis mergitur, sed columba descendit; imo Spiritus in columba. Ad passionem uenit, et timet pati, uult calicem transire , et Petrum increpat, quia calicem timet. Quid hac stultitia prudentius, uarietate distinctius, sapientia obscurius, quam fecit in Christo Iesu Domino nostro? Sunt qui istam iuncturam sermonis Ecclesie factam intelligunt  .

Sequitur: In quo habemus fiduciam, etc. Nihil est unde magis, quam de pura conscientia confidere possimus, ut illud: Si cor nostrum non reprehendit  nos , etc. Magnum est habere fiduciam; sed  in confidentia, ut firmior sit accessus, ut accedentes aliquid de eius maiestate assumamus, quasi de radio solis calorem atque splendorem. De eo, quod qui sapientiam habet, intelligat in Christo sapientiam, similiter de iustitia, ueritate, pace et castitate potest intelligi  .

 Sequitur: Propter quod peto, etc. De eo  quod, ne deficiam, et, ne deficiatis legi potest, propter Greci sermonis ambiguitatem. Sed si ne deficiam legeris, erit sensus: uideo ad predicationem meam mundum uenire ad fidem et idolorum templa squalore repleri, et ob hoc diaboli insidias aduersum me excitatas, ut tentationibus lassatus predicare desinam  . Ideo magnopere peto ne succumbam: et hoc pro uobis; quia quod patior, quod affligor, uestre salutis causa fit. Que tribulationes sunt gloria uestra; quia in Iudaismo gloriosus esse poteram: nequaquam talia paterer, nisi certus remuneratione essem. Si uero, ne deficiatis, legeris, hic erit sensus: Peto ne deficiatis in tribulationibus meis, id est, ne meis tribulationibus scandalum fidei patiamini. Magis timet in discipulis uulnera mentis,  quam in se uulnera carnis. Hinc Galatis dicit: Tentationem uestram in carne mea non spreuistis . Nunquid non hac re mouentur? Unde Psalmista: Mei autem pene moti sunt pedes , etc., usquequo: Ergo sine causa iustificaui. Nam quod pro Ephesiis  passus sit multa, ipse manifestat, ubi ait: Si secundum hominem ad bestias , etc. Item. Nolo uos ignorare de tribulatione nostra, que facta est in Asia  , etc. Perfecte petit, ne Ephesii deficiant in tribulationibus, quas pro ipsis patiebatur; quia eis Euangelium predicabat. Que pressure, apud infideles pene, apud credentes gloria atque uictoria erant, quia uincit, qui aduersariis non cedit.

Sequitur: Propter quod curuo, etc. Sicut oculi, ita  sunt genua interioris hominis, ut illud: Confortamini manus dissolute, et genua debilia ; et: In nomine Iesu omne genu , etc. Non quod angeli, uel anime corporea genua habeant, sed per geniculationem mentis subiectio intelligenda est. De eo quod qui Deo seruit, genu flectit Deo, ita qui seruit libidini, auaritie et ire, genua flectit diabolo; ut illud: Reliqui mihi septem millia uirorum , etc. Sed his dictis non euacuatur geniculatio corporis, quia et Apostolus fixis genibus orauit in littore ; et  Ecclesia monetur, ut genua flectat  . De quarte qualitatibus genuflectionis  . De eo quod quedam exemplaria habent solummodo ad Patrem, ut non solum Christi, sed omnium creaturarum rationabilium Pater sit, nota quod non dicit: Omnis paternitas nata, aut creata est, sed, nominatur; quoniam aliud est nomen paternitatis mereri, aliud nature consortium habere. Nota, quod sicut essentie nomen, ut illud: Qui est, misit me , uel bonitatis, ut illud: Nemo bonus, nisi solus Deus , dat hominibus, ut esse dicantur, et boni, ita et paternitas, ut illud: Qui fuit Seth, qui fuit Adam, qui fuit Dei  . Sed quomodo in celis? Sicut enim nos dicimus Abraham, et prophetas patres nostros, ita angeli gaudent dicere archangelos  patres. Non enim uirtutes, dominationes et potestates dicerentur, nisi subiectos alios haberent.

Sequitur: Ut det uobis secundum diuitias, etc. Ac si dicat: Propterea curuo genua mea, ut det uobis secundum diuitias glorie sue uirtutem, id est consortium maiestatis sue, uosque confirmet per Spiritum eius, sed in interiore homine; quia frequenter expedit, ut exterior affligatur. Et habeatis Christum habitatorem in cordibus uestris, et hoc per fidem, sed fides caritate solidetur, hoc est, radicati et fundati; ut illud: Dei agricultura, Dei edificatio estis .

Quia tunc incipientes  comprehendere cum omnibus sanctis, etc. Et cum hec fuerint impleta, tunc impleamini in omni plenitudine Dei  . Forte  potest dici longitudo celi et terre, ab occidente usque ad orientem, a meridie usque ad septentrionem. Sed quia dicitur celum iuxta Ecclesiasten rotundum , et in sphere modo uolui, rotunditas non habet latitudinem uel altitudinem, quia ex omnibus partibus equalis est. Quid ergo per altitudinem, nisi angelos; et per profundum, nisi demones; et longitudinem et latitudinem, nisi que media sunt, debemus accipere? Qui enim ad meliora proficiunt, habent longitudinem; qui uero, carnaliter uiuendo ad ima tendunt, habent latitudinem,  quia lata et spatiosa uia est, que ducit ad mortem . Item habuit Christus profundum, ad inferna descendendo; altitudinem, celos penetrando ; latitudinem et longitudinem, apostolos ad omnes gentes mittendo; ut illud: In omnem terram , etc. De eo quod his uerbis crucis, et status et mysterium ostenditur, de quo iam sepe dictum est. Post hec curemus discere non eminentem solummodo caritatem, sed supereminentem scientie caritatem Christi. In quo attendendum quod grandem et immensam Christus scientie habeat caritatem, id est, eorum qui se scire desiderant, qui in lege eius meditantur die ac nocte , qui uerba uertunt in opera. Et qui talis est, ut dignus sit per scientiam suam  supereminentem Christi caritatem habere, iste nichil, preter scientiam, debet cogitare. Atque ita implebitur in omni plenitudine Dei, non solum in presenti seculo sed etiam in futuro, hic intelligendo, ibi plenius fruendo.

 Sequitur: Ei autem, etc. Ordo talis est. Ei gloria in Christo, et gloria in Ecclesia, et in omnes generationes gloria, qui super id, quod petimus, uel monemus, potuerit operari: operabitur secundum uirtutem, que operatur in nobis, scilicet Christi, secundum quam operor. Aliter: Potest hoc ad Deum totum referri. Sciens Apostolus quia secundum id, quod oportet, orare nescimus, sciens Deum plus tribuere quam rogatur, et quam intelligere possumus, dicit: Ei autem  , etc. Dabit autem  secundum uirtutem, que operatur in nobis, id est, ut quomodo nunc uota nostra excedit, et merita, tribuendo maiora, quam petimus, ita cetera tribuat, que nec  mens potest cogitare. Ipsi Deo sit gloria in Ecclesia, que non habet maculam: deinde in Christo, in quo habitat omnis plenitudo diuinitatis: que gloria non in presenti extendatur, et in futuris seculis terminetur, sed in omnes generationes sit seculorum. De eo quod hactenus de mysterio incarnationis Christi, et de coniunctione duorum locutus populorum, abhinc moralitatis incipit tradere precepta.

  Sequitur: Obsecro uos, etc. De eo quod catena et carcere, siue Christi caritate potest intelligi uinctus, ut illud: Colligata est anima Dauid  cum anima Ionathe  . Potest et uinctus dici carnis fragilitate; quoniam qui cupiebat dissolui et esse cum Christo, manebat in corpore corruptibili propter auditorum salutem. uideamus cum quanta humilitate debent loqui auditores, cum magister gentium dicat: Obsecro uos. Sed quid obsecrat?  Sequitur: Ut digne ambuletis, etc. De eo quod digne ambulat, qui ingreditur per eum, qui dicit: Ego sam uia , etc.: et qui non declinat ad dexteram neque ad sinistram, et auertit pedem suum ab omni uia mala , et in quo perficitur, a Domino gressus hominis dirigentur . Et bene subdit: Cum omni, non cum aliqua, humilitate; quoniam qui se terram cineremque considerat, nunquam superbia eleuabitur; et qui Dei eternitate perspecta breuitatem huius uite considerat, semper ante oculos habebit interitum sempiternum, eritque humilis atque deiectus. Mansuetudo est, que nulla passione turbatur, cui promittitur possessio terre . Isti etiam supportant  inuicem in caritate. Supportant se philosophi, sed non in caritate. De eo quod hoc precepto non indigent perfecti  , quia non habent quod sufferant. Sed in tanta plebe erant aliqui supportandi. Sensus huius loci supra dictus est, ubi ait: Alter alterius portate : quod et de corporalibus et de spiritalibus infirmitatibus sentiendum monstrauimus .

Solliciti seruare, etc. De eo quod illi, qui aliquid habet, sollicitudo seruandi iniungitur; ei uero, qui non habet, acquirendi datur preceptum. Et ideo Ephesiis ista dicit, quia iam Spiritus sancti donum acceperant. Facit iste locus aduersus hereticos, qui, pacis uinculo dissipato, dicunt se unitatem Spiritus tenere. Sed quomodo multe gratie , si unitas est Spiritus? Sed uarie donationes Spiritus sunt; sed idem Dominus. Unum corpus sumus, id est, uel Ecclesie, uel ex uirgine sumptum, ne toties incarnatum crederes, quoties apparuisse legitur in ueteri Testamento. Siue, unum corpus ad opera: unus Spiritus refertur ad scientie contemplationem. Queritur quomodo una spes uocationis, si in domo Patris multe mansiones sunt . Sed una spes est unius domus, regni, ubi potest esse uarietas meritorum. Siue una spes uocationis, id est, resurrectionis, future immutationis. De eo quod in hoc loco sunt, qui non Spiritum sanctum intelligunt, sed affectum mentis nomine spiritus, ut illud: Multitudinis credentium erat cor unum et anima una ;  et de uidua: Ut sit sancta corpore et spiritu . Unitatem spiritus seruat, qui non rapitur omni uento doctrine , nec mutatur, ut luna , nunc Deo, nunc diabolo seruiendo. Sed habet unum corpus bonorum  , et carnem suam Deo templum exhibet: et unum spiritum;  eadem sentiens: in una spe uocationis; nequaquam de promissis dubitans.

 Sequitur: Unus Dominus, etc. De eo quod heretici putant quod Filius dici debeat Dominus, non Pater; et item: Pater Deus, non Filius. Sed absit, ut aut dominatio absque deitate, aut deitas sit absque dominatione. Una dicitur fides; quia equaliter in Patrem, et Filium, et Spiritum sanctum credimus; et unum baptisma, quia non in nominibus, sed in nomine Trinitatis baptizamur  . Facit iste locus aduersus Arium, qui dicit non esse unum sacramentum, sed disparem esse Trinitatis naturam. Destruit ualentinum, qui dicit duo baptismata. De eo quod uarie propositiones, super, per et in, distinctionem faciunt sensuum, ut super omnia  dicatur  Pater, quia auctor est omnium: per omnia, Filius, quia per ipsum facta sunt omnia, et discurrit per cuncta  : in omnibus Spiritus sanctus; quia ipse datur credentibus, sine quo nichil fit. Quod uero dicitur: Deus, et Pater, non ideo dicitur omnium Deus, et Pater; quoniam Pater rationabilium est, qui Deus est omnium. uerbi gratia: si sint uni decem  , quinque filii, et quinque serui, et dicas: Istorum omnium unus est Dominus et Pater, cum esset filiis quinque Pater, et seruis quinque Dominus, id est aliis Pater, aliis Dominus.

 Sequitur: Unicuique autem, etc., id est, licet Deus sit super omnes, et per omnia, et in omnibus, gratia tamen iuxta mensuram credentibus datur, non quod ipse Spiritus mensurari possit, de quo  iuxta capacitatem suam quisque accipiat. De similitudine maris, et diuersitate uasculorum  . Nota quod hec gratia donationis Christi dicitur. Unde sequitur: Propter quod dicit: Ascendens in altum . De eo quod narrationem suam  exemplo confirmare uoluit. Christus namque ascendens in altum captiuauit captiuitatem; quia nos, qui captiui tenebamur, liberauit, et diabolum captiuauit; nam ipsis, quos liberauit, diuersas gratias tribuit; ut illud: Dedit dona hominibus; siue, accepit  . Psalmista dicit: Accepit, quia futurum erat; Paulus: Dedit; quia preterita narrat. Nam utrumque fuit, quia dedit de celo, et accepit in terra; dedit per hoc, quod caput; accepit per hoc, quod corpus est; unde est illud: Saule , etc.; item: Quandiu uni de his minimis , etc. De eo quod ea intentione Apostolus narrat, ut quia dixerat: Sufferentes inuicem , etc., usque pacis , doceret Ecclesiam in diuersis donis esse concordem, et non scissam propter diuersitatem donorum;  quia sicut unus Dominus, ita unum corpus Ecclesia.

Sequitur: Quod autem ascendit, etc., id est, per hoc, quod descendit, ascendit. Inferiora terre uocat infernum, ad quem descendit Christus in anima, ut inde electorum animas liberaret. Unde illo resurgente multa corpora sanctorum leguntur resurrexisse . Quod dicit: Implere omnia, subauditur, que scripta erant in lege, et prophetis, et alias occultas dispensationes, quas ipse solus cum Patre  : non enim scire possumus qualiter et angelis, et his, qui in inferno erant, sanguis Christi profuerit, et tamen quia profuit nescire non possumus. Descendit, et ascendit, ut que uacua erant, replerentur. Destruuntur hoc in loco, qui dixerunt Christum non fuisse ante Mariam.

 Sequitur: Et ipse dedit, etc. Dum enim hic narrat Filium dedisse que in Epistola prima ad Corinthios dicit Patrem dedisse, hereticos destruit  , qui dixerunt Patris, et Filii personas non esse unius nature, uel operationis  . De eo quod in primordio  Ecclesie fuerunt hec omnia, id est, apostoli et prophete; non illi, qui ante Christi aduentum fuerunt, sed qualis Agabus  , et nunc sunt euangeliste, quorum pedes beati sunt . Sunt et modo doctores et pastores. Qui doctores  , ipsi sunt pastores; quia ille ueraciter pascit, qui docet. In primordio omnes docebant uel baptizabant; quod nunc non licet, ne uilescant Ecclesie mysteria. Ad quid sunt diuersa officia? Ad edificationem corporis Christi. Sed quousque? Sequitur: Donec occurramus, etc.: quos omnes, nisi credentes? Et est sensus: Hec officia sunt necessaria, donec tota Ecclesia in mensuram etatis plenitudinis Christi perueniat: quod et in hac uita partim impletur; sed in fine perficitur. Hic impletur, cum ita solidamur in  fide et caritate, ut non moueamur omni uento doctrine. Perficitur, cum totum corpus impletur. Sed quare paruulum se dicit Apostolus? Humilitate, an quia ex parte uidet, et ex parte prophetat?  Nam in comparatione Iudaismi perfectus erat, ut illud: Cum essem paruulus , etc.; in comparatione future intelligentie, paruulus, quia ex parte scit. Ille uero, qui dicit eum non humilitate, sed de conscientia illum hoc protulisse, dicit: Apostolus acris  ingenii, pugnabat aduersus errores, et quasi in puppi stans, gubernaculum tenens, spumantes hereseon fluctus fidei securitate frangebat; non tamen securus, et intrepidus prospiciebat  uentos hinc inde proflantes; sed non erat illi secura uictoria. Sperabat tamen ut, Dei  auxilio, de mente eius repulsa dubitatione firmiter crederet ueritati, et augeret eam in dilectione Christi, quem sciebat et sui et totius Ecclesie caput. Sciendum est quod hic locus in Greco manifestior fit; quia dum uerbum e uerbo transfertur, sensus obscuratur  .

 Sequitur: Ex quo totum corpus, etc. De eo quod, cum in fine Dominum  uiderimus, et in mensuram etatis plenitudinis Christi peruenerimus, tunc totum corpus eius, quod nunc diuulsum et dilaceratum uidetur, in suam compagem, iuncturamque redigetur. Exemplum hominis diuisi per partes: et nec os ossi iungatur, et a medico, priusquam sanetur, membra suis in locis ponantur  . Item similitudo de paruulo, cuius, te non uidente, implentur membra, et perficitur etas  . Ita Christus medicus omnipotens ut perficiatur corpus, pedes pedibus, oculos oculis iungit; et membra omnia in se caritate iunguntur.

 Sequitur: Hoc ergo dico, etc. De eo quod in cepta intentione, id est, erga moralitatis precepta  perseuerat, et quos superius obsecrauerat, nunc inuocatione nominis Domini constringit. Et est sensus: Dico uobis, o Ephesii, et adiuro, ut, quia occursuri estis in mensuram etatis plenitudinis Christi, non ambuletis, sicut ambulant gentes, id est, in uanitate sensus sui; quia non sunt de populo graui, in quo Deus laudatur: et ob hoc obscurati mente, id est ceci, facti sunt; quia per creaturam poterant agnoscere Creatorem, et quia nolunt, alienati a uita Dei; non est enim uita, nisi in Deo, a quo recedentes ad non esse tendunt, propter ignorantiam, que est in illis. Nota quod cecitas mentis contemptum Dei generat. Nota quod indoctus et cecus non dicitur, nisi qui scire et uidere potest. Unde nec indoctum animal brutum, nec cecum lapidem dicimus. Gentium  uero natura fuit Deum cognoscere posse. Sed utinam sufficeret peccasse; uel sero agerent penitentiam. Sed quid dicit? Qui desperantes semetipsos  , id est, qui desperant de uita futura, uel qui malorum supplicia non esse credunt  . Ideo se  tradunt immunditie, facientes quidquid corpus uoluerit, caro desiderauerit et libido suggesserit. Faciunt hoc in auaritiam, dum nunquam luxuriando saturantur, nec eorum uoluptas terminum habet; quia ultra concessam uiri ad feminam coniunctionem, ad maiora conscendunt, masculi in masculos turpitudinem operantes, et mercedem erroris sui recipientes in semetipsis. De eo quod operationem immunditie omnis, in auaritia, non ad auaritiam, ut sonat, simpliciter pertinere, sed ad libidinem, ad Thessalonicenses scribens, demonstrat Apostolus. Ait enim: Hec est enim uoluntas Dei , etc., usque: Et ne quis supergrediatur, neque circumueniat in negotio fratrem suum  . Qua enim consequentia, uel hic, uel ibi, de immunditia loquens,  subito de auaritia disputaret?

 Sequitur: uos autem, etc. Nam si omnes audirent, aut discerent Christum, qui audire uidentur, non diceret, si tamen, etc. Nouit enim Christum, qui nouit sapientiam, prudentiam, atque iustitiam, et ueritatem. Iste talis non potest ambulare in uanitate cordis, nec cecitatem habere, quia lumen uidet; non se tradit impudicitie, quia amatorem uidet munditie. Discamus Christum; id est, ueniamus ad eum, qui ueraciter dicere potest: An experimentum  , etc.: quia in ipso audimus Christum. Nam et per occultam inspirationem, quando uult, docet.

Sicut est ueritas in Iesu. Hoc nomen aliquando hominem, ut illuc: uocabis nomen eius Iesum ; aliquando uerbum, ut illud: Nobis autem  unus Dominus iehsu ex quo omnia , significat. Potest autem et ita intelligi: Sicut est ueritas in Iesu, quod in nullo patriarcharum, uel prophetarum, in nullo apostolorum ueritas fuit, nisi  in solo Iesu: alii enim ex parte cognoscebant, . In solo Iesu apparuit ueritas, qui confidenter dicit: Ego sum ueritas . De eo quod ista ueritas non in ualle, sed in monte, et cum lex, et prophetia intelligitur, uidetur; unde Moyses et Elias in monte, clarificato Domino, uidentur .

Sequitur: Deponere uos, etc. Et est ordo uerborum: uos autem non ita didicistis Christum, si tamen illum audistis, aut in illo edocti estis deponere, etc., usque, erroris: et subdere: Sicut est ueritas in Iesu. Ut sit sensus: Quomodo est ueritas in Iesu, sic erit in uobis, qui didicistis Christum, et docti estis deponere secundum. Nota quod conuersatio, non natura deponenda; id est, mala ueteris hominis uita, qui  quotidie corrumpitur, et ad peiora tendit. Nota quod hec corruptio non est illa, de qua dicitur: Etsi exterior homo noster corrumpitur  , etc.

Sequitur: Renouamini autem spiritu mentis  , etc. De eo quod nec mente absque spiritu, nec spiritu absque mente renouamur. Sicut oramus spiritu, oramus et mente. Ita renouamur spiritu mentis, cum mens munda fuerit; tunc ei iungitur spiritus, et induimus nouum hominem. Quid enim in Saluatore non est nouum? Conceptus  , natiuitas, partus, doctrina, uita, crux, resurrectio, et ad celos ascensio. Hic est in iustitia, etc. Qui uero illam imitatur, iste nouum hominem indutus est. De eo quod creatio in Latino significat generationem, siue natiuitatem, in Greco autem, facturam  : Unde non intelligitur  a multis, quod Sapientia dicit: Dominus in principio creauit me . De eo quod creatio atque conditio, nonnisi in magnis rebus ponuntur  . Aliter: Renouamini  spiritu mentis: non quod aliud spiritus sit, aliud mens, sed quia non omnis spiritus est mens. Deus dicitur spiritus, et uox dicitur spiritus, et uentus, et uita iumentorum; sic et corpus carnis, ut illud: In exspoliatione corporis carnis ; non quod alia caro, quam corpus, sed quia non omne corpus caro, quoniam sunt corpora celestia, etc. Quod ait: Exuite uos ueterem, etc., usque ueritatis, hoc est, quod alibi dicit: Exspoliantes uos hominem ueterem cum actibus suis, induite nouum, qui renouatur in agnitione Dei, secundum imaginem eius, qui creauit eum  . Ista uerba conferenda sunt. Que renouatio sit in mente, in qua est imago Dei. Sane ista renouatio non est unius momenti, sicut illa in baptismo.

 Sequitur: Propter quod, etc. Mendacium est falsa significatio cum uoluntate fallendi  . Id est, deponentes mendacium litterarum seculi, legis Dei loquimini ueritatem. Quod dicit: Cum proximo, omnem hominem uult intelligi. Non adulterabis uxorem proximi tui . Si proximi sunt noti, aut credentes: ergo aliorum uxores appetende sunt. Cum omnes proximi sint, qui ex Adam nati sunt, non attendas in incredulo quod est, sed quod esse eum uis. Nam parabola de saucio , qui incidit in latrones, proximum manifestat. Ceterum, quod sequitur: Quoniam sumus inuicem membra, monstratur quod mysteria credentibus, et capere uolentibus, sunt pandenda; quia non est sanctum dandum canibus . Item, sicut membra  non se inuicem laniant, ita nec hi, qui in corpore sunt, se ledunt.

 Sequitur: Irascimini, etc. De eo quod duplex est ira, id est, naturalis motus, et uoluntas uindicandi. Irascimini uestris uel aliorum uitiis, et nolite peccare.

Sequitur: Sol non occidat, etc. Non simpliciter de isto sole dicit: Quia a mane usque uesperum tanta  mala ualet quis facere, que uix possit lacrymis expiare diebus uite sue. Est ergo sensus: Non sit tanta ira, que solem in uobis iustitie et ueritatis exstinguat. De exemplis solis  .

Sequitur: Nolite, etc. Diabolus Grece, Latine criminator, Hebraice Satan dicitur. De eo quod sicut Christus stat ad ostium, et pulsat, et si quis aperuerit ei, intrat et cenat cum illo ; ita diabolus pulsat, sicut leo rugiens, querens quem deuoret , et cum locum ei dederis, ingreditur. Sed solet premittere tentationem, quasi nuntium, quam si susceperis, et nutritus fueris, et ipse ingreditur. Exemplum de Iuda  . Nolite locum dare, ut illud: Si spiritus potestatem habens ascenderit super te, locum tuum ne dimiseris  .

 Sequitur: Qui furabatur, etc. Furtum est quidquid cum damno alterius acquiritur. Unde nichil tutius, nichil securius, quam opere manuum uiuere, et alios adiuuare, quia negotia absque peccato esse non possunt. Sunt, qui ad hoc tantum laborant, ut non egeant: sed non implent hoc preceptum; quia non ait: Labora, ut non egeas, sed ut habeas, unde tribuas necessitatem patientibus. Aliter: Est furtum spiritale, ut illud: Furatur unusquisque sermones a proximo suo ; et: quotquot extra me uenerunt  , etc. Qui furabatur sacra eloquia, laboret agrum mentis sue, ut non solum ipse abundet, sed etiam ualeat conseruis dare cibaria in tempore suo. Hoc propterea putant  ; quia bonum non dicitur temporale. Sunt, qui de furto consuunt  ceruicalia sibi, cum Domini tunica sit inconsutilis  .

 Sequitur: Omnis sermo malus, etc. Bonus sermo est, quando uirtutes docentur sequende; malus e contra sermo est, quando ad uitia aliquis prouocatur. De gratia, et de tempore, et qualitate loquendi  . Sequitur: Et nolite contristari, etc. De eo quod iste passiones in nobis proprie sunt,  quia etiam nolentes eas patimur; in Deum uero non cadunt, ideoque translatiue in eo dicuntur. Si enim aliquis Spiritus sancti domum sordidauerit, non dolendo sibi, sed condolendo illi recedit. Aliter: Dolet Spiritus, quando dolent illi, qui caritatem habent de peccatis malorum. Sic dicitur contristari, et irasci, et penitere, et clamare gemitibus  . Signauit  , dixit: Quia per Spiritum sanctum recipitur imago, et similitudo Dei. Ad hoc enim hoc Spiritu signantur, ut quod ille est per naturam, ipsi esse studeant imitando, et nullo modo corrumpantur.

Sequitur: Omnis amaritudo etc. Amaritudo contraria est dulcedini. Furor  est incipiens ira. Ira est motio mentis. Clamor, uerba contumelie. Blasphemia peior est, quam periurium, quia ibi in  falsa re Deus testis inuocatur, hic Deus blasphematur. Sed quid prodesset hec cohibere, si radix remaneret? Ideo subdit: Cum omni malitia. Sequitur: Estote autem inuicem, etc. Ista opponuntur contra amaritudinem. Donantes uobismetipsis  dicit; quia qui alteri tribuit, sibi magis quam illi miseretur. Aliter: Si relicta amaritudine, etc., ad mansuetudinem transiuimus, hoc a Deo nobis donatum est. Aliter: Precipit ut alterius peccata dimittamus, sicut a Deo nobis nostra dimissa sunt. De eo quod peccata debita sunt, exemplum de duobus debitoribus; et illud: Dimitte nobis debita nostra  .

  Sequitur: Estote imitatores Dei, etc. Nota quod Corinthiis dicit: Imitatores mei : ob hoc uidelicet, quia illi carnales non statim poterant Dei imitatores fieri, sicut hi, qui spiritales erant, quam discretionem debent predicatores seruare. De eo quod imitatores Dei sumus, si donamus aliis, sicut Deus donauit nobis; et hoc est, quod ait: Et ambulate in dilectione, sicut et  Deus  ditexit nos. Tale est hoc preceptum, ut in illo omnia impleantur. In hoc uero, quod ait: Et tradidit semetipsum pro nobis, nos monemur, ut simus parati mori pro fratre. De eo quod multis modis legitur traditus, pro uariis intentionibus. De eo quod, quia contra ereas uenerat fortitudines dimicare, ideo hostia; et quia uictor rediit ad Patrem, oblatio factus est Christus. De eo quod in odorem suauitatis; quia illa sacrificia, que in ueteri Testamento in odorem suauitatis offerebantur, istud maxime figurabant  .

 Sequitur: Fornicatio autem, etc. De eo quod imitatores Dei sumus, si his abiectis, mentis puritatem seruamus; unde ipse dicit: Sancti estote, quia ego sanctus sum . De eo quod  immunditiam fornicationi non iungeret, nisi fuisset quidam philosophorum  , qui doceret carnis titillationem, et fluxum seminis non esse declinandum. Auaritia uero non pecunie sed libidinis, est hoc in loco intelligenda. Per hoc uero, quod dicit: Sicut decet sanctos, ostendit non esse sanctos, qui extra fornicationem in aliqua immunditia inuenitur. De eo quod inter stultiloquium et scurrilitatem hoc distat, quia stultiloquium est nichil honestatis habens in se; scurrilitas uero ex prudenti mente descendit, per uerba rustica facta, id est, iocularitatem, ad risum homines prouocans. Et hec a sanctis uiris penitus sunt declinanda, quibus magis conuenit flere atque lugere, ut in Hebraico Euangelio  legitur Dominum dixisse apostolis: Et nunquam leti  sitis, nisi cum fratrem uestrum in caritate uideritis.

Sed quid est quod ait: Sed magis gratiarum actio? Sciendum quod hic gratiarum actio non illa est, secundum quam gratias agimus Deo; sed illa, secundum quam salsi  , et gratiosi, et amabiles, et  dulces apud homines sumus. Non enim decet Christianum esse scurram, aut stultiloquum, sed sermonem habere sale conditum ut gratiam prestet audientibus.

Sequitur: Hoc autem scitote, etc. Nota quod de sex nominatis uitiis tria repetit, quibus quicunque obnoxius fuerit, non habebit sortem in regno Dei. Si enim stultiloquus, et scurra, ut illi, alieni essent a regno Dei, uideretur crudelis Dei esse sententia, cum etiam per iocum prolata damnaret. Tamen si quis in his, absque maioribus, fuerit, non habebit illum locum, quem haberet, si scurra, aut stultiloquus non fuisset. De eo quod turpitudo est, cum inflammatur sensus ad libidinem, et carnis titillationibus ignis accenditur, sed Dei timore, et mortis recordatione,  et mentis iudicio refrenatur, atque exstinguitur. Et ideo non debuit cum illis nominari, quibus excluduntur homines a regno Dei. Nota quod illi, qui auaritiam pro immunditia positam intelligunt, dicunt quod non erat consequens, ut subito, de immunditia disputans, transiret inordinate ad aliud; econtra, qui auaritiam amorem pecunie intelligunt, dicunt ideo Apostolum iungere fornicationi auaritiam uoluisse, ut quam magnum esset malum auaritia monstraretur. De eo quod recte, qui amore pecunie recedit a Deo, idololatres dicitur; quia, sicut uoracium est deus uenter, sic pecunia auarorum. Et hec est generalis fornicatio, ut illud: Fornicati sunt filii Isrel post deos alienos . Nota distinctionem non substantie,  sed personarum in eo, quod ait: Christi et Dei. Nam unum regnum est Christi Filii et Dei Patris. Aliter: Dei et Patris una persona est, ut ibi: Cum tradiderit regnum Deo et Patri , non erit Pater, sed Deus omnia in omnibus . Ubi autem Deus est, tam Pater, quam Filius intelligi potest. Sunt, qui dicunt propter Arium, tam Christum nominasse, quam Patrem.

 Sequitur: Nemo uos seducat, etc. Nota, quod uerba, que seducunt, inania sunt; que uero edificant, plena atque conferta. uerba enim inania proferunt, qui dicunt non esse infernum, nec aliam uitam, uel leuigant penas, dicendo non esse extrinsecus penam, sed peccati conscientiam, ueluti febris intrinsecus corripiens, punire. Quoniam de nulla  re ita irascitur Deus, sicut de hoc, quod peccator  superbit, et non compungitur. Et bene dicit: Propter hec, uel opera, uel uerba, uenisse iram Dei, id est, diluuium, siue ignem super Sodomam. In filios diffidentie  id est, diaboli; quasi diceret: Filios ire, mortis, gehenne, etc. Et est sensus: Ex preteritis futura cognoscite. Si peccatoribus tempore diluuii, et Sodomitis pepercit, parcet et uobis  .

Sequitur: Nolite ergo effici participes eorum, id est, si fueritis participes in peccatis, eritis socii et in penis, de eo quod hic heretici destruuntur, qui dicunt duas naturas, cum Apostolus eos, qui fuerant tenebre, conuersos dicit esse lucem; quoniam qui diabolum imitantur filii sunt tenebrarum et filii noctis; qui uero sequuntur Christum, qui dicit, ego  sum lux , filii lucis sunt. Deus enim lux est, qui dicit, filioli mei . Nota quod qui per se fuerant tenebre, non in se, sed in Domino fiunt lux. De exemplo in nocte ambulantis  . Et quasi diceret aliquis: In quibus uirtutibus ambulandum est? respondit: Fructus lucis est in omni bonitate, etc. Qui enim in bonitate iustitia et ueritate ambulat, filius lucis est. Nam qui in malitia, in iniustitia et falsitate, filius est tenebrarum. Nam hi tales nesciunt quid sit beneplacitum Deo. Nota quod ait: Probantes. Non enim facile inuenitur, ideo dicit: Probantes quod ualent potissimum spiritales, et qui die ac nocte in lege Domini meditantur. Exemplum de trapezita, qui, uiso pondere et tinnitu, nummum cognoscit  . De eo  quod confusus ordo uidetur, qui ita solui potest. Nolite ergo effici participes eorum, probantes quid sit beneplacitum Deo, etsi enim eratis aliquando tenebre, etc., usque ueritate.

Sequitur: Et nolite communicare, etc. Nota quod, per ea que dixit agenda, conuertitur ad ea que non sunt agenda. Dixerat enim fructum lucis; nunc dicit, operibus infructuosis. Ita et ad Galatas nomen fructus in bonis, nomen carnis in uitiis posuit, ob hoc uidelicet quod nullus fructus est in uitiis. Et quia non sufficit malum non agere, nisi et corrigatur, subdit: Magis autem et redarguite. De eo quod libere conscientie est redarguere malum, id est, cui dici non potest: Hypocrita, eiice primum trabem ; de eo quod communicat malis subiectorum  prelatus, si non redarguat et emendet.

 Sequitur: Que enim occulte fiunt ab eis, etc. De eo quod superioribus iungitur, id est, filiis diffidentie, quoniam que occulte in domibus uel cubiculis faciunt filii diffidentie, turpe est dicere. Probe dixit, cum ait: Turpe est dicere.

Sequitur: Omnia autem a luce redarguta manifestantur  . Que omnia, nisi que occulte fiunt? Ob hoc namque redarguuntur ut agnoscantur et relinquantur. Quod enim manifestatur, lumen est. Sunt enim qui magna scelera, aut parua, aut nulla iudicant. Sed cum manifestantur redarguta, agnoscuntur, et qui prius fuerant tenebre, incipiunt esse lux. Propter quod dicit: Surge qui dormis, etc. De eo quod sunt nonnulli, qui ex Isaia sumptum putant, ubi dicitur  : Surge, illuminare, etc.; eo quod  mos fuit apostolis non tam uerba, quam sensum ex Scripturis assumere. Item sunt, qui dicunt ex apocryphis sumptum, non quod apocrypha approbet, sicut nec gentilium fabulas, ex quorum libris exempla sumit. Sic etiam Iudas ex libro, qui dicitur Enoch . Sed illorum est hec legere, qui Spiritu sancto pleni possunt discernere uera a falsis. Sed quare dicit; qui dormis; et a mortuis? Sunt qui putant ob hoc, quod anime moriuntur. Nam spiritus non dicitur mori  1Kb] . Sunt qui dicunt dormire apud Deum malos, qui suscitandi sunt, qui, quantum ad hominum iudicia pertinet, mortui  sunt, sicut Lazarus. De eo quod Hieronymus dicit quemdam in populo exposuisse, quod ideo dictum sit hoc, quia Christus super sepulcrum Ade crucifixus fuit. Et sicut mortuus Eliseus mortuum suscitauit, ita nunc Christus Adam illuminabit, id est, non  , orietur tibi Christus, sed, continget te Christus: et dicit quod interpretatio non conueniat huic loco.

Et quia monuerat redarguere, ideo monet ut uideant qualiter, dicendo: uidete, etc. Quia sunt persone erga fidem deuote, sunt aspere; que si redargute fuerint, persecutionem excitant in Ecclesia, et ideo subdit: Non quasi insipientes, etc. Sapientum est enim considerare, cui, quantum, et qualiter sit loquendum. Aliter: Ephesii transierant de  infidelitatis tenebris ad lumen fidei. Hortatur eos ut caute ambulent. De eo quod caute ambulat, qui incedit in lege Domini, quique dicit: Perfice gressus meos, ut non declinent , etc.

 1Kb] Sequitur: Redimentes tempus, etc. Omnes isti dies mali sunt; ergo redimamus patientia ac longanimitate tempora mala, ut tempus, quod aduersum est, non sit. Aliter: O Ephesii, qui de somno surrexistis, uidete ut caute et sapienter ambuletis. De eo quod Ioseph unum de uariis sibi redemit tempus; similiter et Iob  .

Sequitur: Propterea, nolite fieri imprudentes, id  est, quia tempus malum dicitur: siue, ut caute ambuletis. Dies mali sunt, ueluti domus mala  . Sequitur: Et nolite, etc. Sicut duobus dominis seruire nequimus , ita uino, et Spiritu sancto repleri non possumus. uini ebrietatem sequitur luxuria, immunditia; Spiritum uero sanctum castitas, munditia, etc.

Sequitur: Loquentes, etc. Hymnus est, quando Dei laus canitur: psalmus refertur ad organum: canticum uero cantat, qui de celestibus disputat. Ac per hoc psalmus ad corpus; canticum refertur ad animam  . Nota quod ait, in cordibus uestris. Audiant hoc adolescentes, et quibus officium est commissum canendi; audiant, non uoce, sed corde canendum. Sic cantet seruus Christi, ut non uox canentis,  sed uerba placeant, que leguntur.

Sequitur: Gratias, etc. Nota quare semper, et pro omnibus dicat: ut scilicet non pro hoc quod solem, lunam, terram, aquam, iumenta, et reliqua nobis contulit, sed in omnibus dicat: Benedictus Deus, minora patior quam merear. In comparatione peccatorum meorum nichil sunt ista. Is perfectus est Christianus. Per quem gratie referende sunt? Id est, per Iesum Christum. Et cui? Id est, Deo Patri, quia per Filium habemus accessum ad Patrem.

 Sequitur: Subiecti inuicem, etc. Audiant hec episcopi, presbyteri et reliqui, ut sint subiecti suis subiectis, sicut Christus fuit, lauando pedes apostolorum . Et hec subiectio non fit in uanitate, sed in timore Christi, quoniam quidquid uel a prelatis, uel a subiectis fit, in Dei debet fieri timore pariter et amore.

 Sequitur: Mulieres uiris, etc. De eo quod illud, quod generaliter monuerat, id est, subiectiotionem, in specialibus nunc personis commendat. Precipit ut, sicut Ecclesia subiecta est Christo, ita sit et mulier uiro. Sicut legitur de Sara Abraham Dominum meum uocasse . Nam quomodo in Christo et Ecclesia sancta est coniunctio, ita sit in uiro et coniuge sancta societas. Nec debet  uideri contrarium, quod Corinthiis dixit: uir uxori debitum reddat , etc., huic loco, quia illi lacte nutriebantur ut paruuli, isti solido cibo pascebantur, ut magni. Sequatur quos uoluerit  . uerumtamen nouerit illud, nutrientibus  .

Sequitur: uiri, diligite, etc. De eo quod his uerbis diuortium [non]  predicat Apostolus, sed sancta esse debere coniugia docet; et sicut Christus paratus fuit mori pro Ecclesia, ita sint uiri parati pericula sustinere pro salute sanctarum coniugum.  Nam quod sequitur, ita uiri, etc., et ex persona Ade in Genesi , scriptum est: Hoc nunc os ex ossibus meis, etc.

Sequitur: Nemo enim unquam, etc., Nisi forte qui regio morbo, uel cancro laborant. Et ipsi non carnem, sed morbum odio habent. Quod uero dicit nos esse membra eius, non de ossibus, et carne suscepta ex uirgine, sed de participatione eius gratie sentiendum est.

Sequitur: Quamobrem, etc. Deseruit Christus Patrem, quia non in ea forma, qua equalis est Patri apparuit ; et matrem, uel Ierusalem celestem, uel Synagogam, et sociauit sibi Ecclesiam. Cum uero dicit sacramentum hoc magnum esse, se autem dicere in Christo et Ecclesia, ostendit non  equalia esse omnia sacramenta. De eo quod Ephesiis loquens dicit: uerumtamen et uos, ac si dicat: Quanquam ego dicam hoc uaticinium in Christi et Ecclesie coniunctione impletum, uerumtamen uos diligite uxores uestras; mulier autem ut timeat, etc. Hic et amor in timore est, ut seruetur affectus cum honore, et uir uxorem diligat, et uxor uirum timeat; sed querendum quo timore  .

  Sequitur: Filii, obedite parentibus, etc. De eo quod speciali admonitione perseuerans, monet ut filii obediant parentibus, sed bonis. Unde Moyses: Hi, qui dixerunt parentibus: Nescimus uos; hi custodierunt preceptum tuum . Quod uero ait, quod est mandatum primum, intelligendum est, in secunda tabula  . Quod uero  dixit: Ut sis longeuus super terram, non de terra Iudea maledicta  debemus intelligere, ne sit contrarium Psalmiste, qui ait: Heu mihi! quia incolatus meus prolongatus est : et Salomoni, qui prefert mortuos uiuentibus , sed de terra, de qua Psalmista dicit: credo uidere ; et item: portio mea , etc.

 Sequitur: Et patres, nolite, etc. Peccatum filiorum est, si non obediant parentibus; peccatum  uero parentum, si uel filios paruulos ad iracundiam prouocent, uel adolescentes, et maioris etatis grauia iubeant  .

 Sequitur: Serui, obedite dominis, etc. Quomodo Corinthios monet, ut uir, aut mulier credens non relinquat incredulum , ne diuortium predicare uideretur, ita hic monet, ut serui credentes sint obedientes dominis, ne propter contemptum, Domini doctrina blasphemaretur. Quoniam non uenit Christus conditiones mutare, sed mores. Preuidit namque quod, si serui contemnerent dominos, non solum non dimitterent alios seruos ad fidem transire, sed etiam peniteret eos de illis quos dimiserant; si autem deuotiores, humilioresque credentes seruos esse cognoscerent, gauderent  alios credere, etiam et ipsi credidissent. Querit forte aliquis quare dicit: Cum timore, cum timor non sit in caritate? Sed dicit aliquis: Imperfectis hoc dicit. Quod si perfecti erant, timor castus intelligi debet; sicut et supra de muliere dicit, ut timeat, id est, honoret maritum. Et bene dicit: Non ad oculum, sicut hi faciunt, qui hominibus uolunt placere, sed ut serui Christi; Christo enim fit, quidquid eius precepto agitur. Faciunt quoque uoluntatem eius ex animo, quando necessitatem uertunt in uoluntatem. De eo quod in multis concordat uoluntas dominorum cum uoluntate Dei, quia uolunt castos, humiles ac fideles habere seruos. Quod si alias  fuerit, magis Deo, quam homini obediendum erit.

 Sequitur: Et uos domini eadem facite illis.  Que eadem? Id est, in simplicitate cordis imperent, remittentes minas, quasi diceret: Minamini propter disciplinam, sed remittite propter misericordiam: scientes quia et uester, et illorum, etc. De eo quod aliter admonendi sunt serui, aliter domini. Serui monendi sunt, ut in se semper humilitatem conditionis aspiciant; domini uero, ut nature sue, qua equaliter seruis sunt conditi, memoriam non amittant. Serui admonendi sunt, ne dominum despiciant, si ordinationi illius superbiendo contradicant; domini  uero monendi sunt, quia, si contra Deum de munere eius superbiunt, si eos, quos per conditionem tenent subditos, equales sibi per nature consortium nos recognoscunt, etc. Istis dicitur, ut sint obedientes; illis imperatur, ut remittant minas; quia uno sunt pretio redempti, et ad unam patriam tendunt. Magna sunt iura, celestia; unde et Ecclesia seruos, et liberos, doctos, et stultos, magnos, et paruos equaliter recipit. Omnes Ecclesia filios nouit; unde sanctissimi uiri tam prime, quam secunde natiuitatis exordia recolentes, famulos suos nunquam seruos nominant, sed fratres, et ad osculum uocant: horrent enim nomen, quod non, natura, sed iniquitas fecit. Serui enim non a Cham, cuius maledictio in Chananeis impleta est ,  ex quo reges orti sunt  , sed ab iniustitia, et mundi iniquitate facti sunt. Quid magis habet dominus a seruo, aut seruus minus a domino? Non nisi nomine discernuntur. Neque pro seruis et dominis, sed pro bonis et malis Dominus iudicium celebrauit. Nam seruus bonus, filius, et amicus Dei est; dominus uero malus, filius, et seruus est diaboli, et peior omni seruitute.

 Sequitur: De cetero, etc. De eo quod, postquam monuit specialiter quosdam, mox generalem admonitionem subdens, ait: Confortamini, non in uobis, sed in Domino; non in uestra, sed in eius potentia. De eo quod, more ducis armantis milites ad prelium, suos armat, et dirigit ad speciale certamen Apostolus auditores. Ait enim: Induite  uos armaturam Dei. Quare Dei? Quia, sicut qui contra uisibiles hostes dimicat, uisibilia arma accipit; ita arma inuisibilia sunt necessaria contra inuisibiles hostes. Nihil est dicere, induite uos armaturam Dei, nisi: Induite uos Dominum Iesum Christum , id est, ueritatem, iustitiam, pietatem, et cetera, que intelliguntur in Christo.

Sequitur: Non est nobis colluctatio  , etc., id est, aduersus homines, qui ex carne constant et sanguine; sed aduersus principes, et potestates, id est, qui sibi principatum in malis hominibus uindicant; aduersus mundi rectores, id est, tenebrarum, non celi, et terre: demones enim rectores sunt, non mundi, sed mundi amatorum.

Sed gratias Deo, qui eruit nos de tenebris. Maneamus  ergo in luce ac libertate. Unde et ipsis dicitur: Fuistis aliquando tenebre , etc. Querit forte aliquis, unde Apostolus sumpsit occasionem ista dicendi. Forte de preliis, que in historiis ueteribus narrantur gesta a filiis Isrel aduersus  Ammonitas, Moabitas, et Chananeos, quasi diceret: O Ephesii, que de preliis Isrel aduersus nationes legistis, uidentur sonare carnem nostram, etc.: ut ex illis intelligamus non esse nobis aduersus carnem, id est homines, sed aduersus demones esse certamen  . In celestibus uero dicit pro ere, unde aues celi nominamus; quia iste er plenus est immundis spiritibus.

Sequitur: Propterea accipite, etc. Iterum repetit, quia difficilis est uictoria, ut induant se arma Dei. Ut quid? Ut possitis resistere in die malo, id est in die tentationis, siue in die presentis temporis; ut illud: Dies mali sunt ; siue in futuro, ut illud: Ut quid uobis dies Domini? Dies Domini tenebre et non lux . Item: Dies ire  dies illa , etc. Quod uero dicit: Et in omnibus perfecti stare, subaudiendum est, in omnibus, que superius monui.

Sequitur: State ergo, etc., id est, ueluti ille, qui dicebat: Statuit supra petram pedes meos , etc. Bonum est, ut stantem, non iacentem, et non discinctum, sed accinctum te inimicus tuus inueniat. De eo quod interior homo habet lumbos suos; unde Dominus: Sint lumbi uestri precincti , etc. Sequitur: Induti loricam iustitie. Bene iustitia lorice nomine designatur; quia sicut illa multis circulis, ita ista multis uirtutibus consummatur.

Et calceati pedes. Isti sunt anime pedes, quos calceare, id est, munire debemus sanctorum Patrum  exemplis, ut intrepide predicemus Euangelium; ut illud: Quam pulchri pedes euangelizantium pacem . De eo quod fidem scutum uocat; quia, sicut scuto omnia iacula exstinguuntur, ita omnia aduersa, fide superantur. De eo quod galea salutis munit caput, id est, interioris hominis sensus. Nam si his omnibus fueris indutus, et non habeas gladium, te utcunque potes defendere, sed inimicum tuum non uales exstinguere. Ideo subdit: Et gladium spiritus; unde alibi: uiuus est enim sermo Dei  , etc. Si enim uerbi gladium non habueris, hereticorum uersutias non facile superabis; sicut miles sine gladio non accedit ad bellum, ita omnis iustitia intuta est sine uerbo.

Sequitur: Per omnem orationem, etc. De eo quod  distantia est inter orationem et obsecrationem. Dicunt enim quod obsecratio fit pro peccatis preteritis, uel presentibus; oratio pro adipiscendis que speramus. Et quia magno Dei egemus adiutorio ad deuincendas hostis antiqui uersutias; idcirco subiunxit:  Orantes omni tempore in spiritu. Et bene in spiritu dicit, ut non dicamus uerba meditata, uel scripta; sed interior homo, id est, spiritus, pleno desiderio oret, et omni tempore oret. Nota quod ait: Per omnem. Multiplex est enim oratio: nunc pro nobis, nunc pro aliis, nunc pro his, que ad futuram  , nunc pro his, que ad presentem uitam pertinent. Nota quod cessantibus  uerbis spiritus debet orare; et qualiter ostendit, cum dicit: Omni tempore. Et quia subaudiri poterat certum tempus, id est, dies ad operandum  data homini; ideo subiunxit: Et in ipso uigilantes in omni instantia, ne uidelicet, ueluti dormientes, lecta, uel commendata dicamus. Sicut enim dormiens ignorat quod dicit; ita ille, qui ita loquitur orando, ut aliud  cogitet. Nota quod monet pro sanctis orare, et pro se. Et homines tumidi, et superbi despiciunt orationes sanctorum requirere. Nota quod et ipse orat pro Ephesiis, et rogat, ut et ipsi orent pro ipso. Ubi discimus quod et prelati pro subditis, et subditi pro prelatis debent orare. Sed uide quod non pro sospitate carnali, aut pro temporalibus quibusque rebus rogat orare, sed ut detur ei sermo; id est, ut sermo abundet, et os apertius loquatur cum fiducia sine aliqua trepidatione. Nota quod hoc ipsum eis prodesset, quos monet, ut orent. Ubi discimus orare pro his quos docemus in Domino.

Sequitur: pro quo, etc.; id est, Euangelio. Legatus Christi, licet in catena sit, tamen officium euangelizandi peragit. Sed orat, ut non dolore uincatur;  quia omnes legati uerbi talia sustinere debent. Unde sequitur: Ita et in ipso, etc. Quid enim aliud inter aduersa, et aduersus penas debuit orare, nisi ut fiducia sibi daretur ad manifestandum Euangelium? Nota quod tunc maior fiducia est, quando copiose et rationabiliter dicitur.

 Sequitur: Ut autem uos sciatis, etc. Nota quod duo dicit, id est, que circa me sunt, et quid agam. Circa ipsum quid erant, nisi catene? Et quid agebat, nisi instanter docebat? De his nil per epistolam pandit; sed omnia per missum, id est, Tychicum  mandat. Cuius enim ostendit personam,  commendat etiam profectionem. Cum dicit: Charissimus frater, magni meriti monstratur, cum carissimus esse dicitur Pauli. Sed unde carissimus? Nunquid quia illius erat minister? Ait enim: Minister in Domino; id est, in predicando.

Sequitur: Ut cognoscatis que circa nos sunt, etc.; id est, quas penas et quas catenas patimur. Ut consoletur corda uestra, ne de mea cura, et sollicitudine laboretis. De eo quod grandis consolatio esse poterat audire Paulum Rome in domina urbium, et in arce Romani imperii de carcere, et de uinculis triumphantem; et ideo Tychicum  esse missum, ut uitam et conuersationem Pauli eis nuntiaret. Magna quidem consolatio esse poterat imitari uolentium, nosse omnia que ab Apostolo gerebantur.

 Sequitur: Pax, etc. De eo quod ultima pars epistole precatio est. Precatur et optat pacem fratribus, deinde caritatem, postmodum fidem. Hec sunt, que perfectum faciunt Christianum, sed caritas maior est pace ; quia sunt qui tolerant, quos non diligunt. Nota quod sine fide reliqua inutiliter habentur; ut illud: Omne, quod non est ex fide, peccatum est . Nota etiam quod ipsa fides cum reliquis uirtutibus a Domino datur.

Sequitur: Gratia autem cum omnibus, etc. De eo quod corruptam habent fidem heretici, qui de Christo non recte sentiunt; corruptam etiam, qui non recta intentione ei seruiunt; corruptam et illi, qui in  hac tantum uita sunt sperantes in Christo. Non defuerunt qui intellexerunt corruptos, qui concubitus experientiam capiunt, qui uulgo corrupti dicuntur. Sed quomodo ab hac gratia coniugia sancta excluduntur? Quapropter corruptio dicitur cuiuslibet peccati dominatio. Diligere uero Dominum in incorruptione est, non regnare peccatum in nostro mortali corpore, etc. Amen autem quasi ad confirmationem omnium, que superius scripta sunt, in fine posuit; per quem Hebreorum sermonem uera et fidelia esse, que scripta sunt, demonstrantur.


Explicit epistola ad Ephesios.



INCIPIT EPISTOLA AD PHILIPPENSES.



[ARGUMENTUM.]


 Philippensibus Apostolus uerbum fidei predicauit in uisione admonitus, sicut in Actibus apostolorum legitur, ut accederet ad eos, et aperiret aures eorum ad audiendum uerbum Dei . Mansit enim apud illos diebus multis, quousque  pleniter eos instruxit et solidauit in fide. Et quia post eius abscessum non sunt translati ad aliud, sicut Galate, laudantur ab Apostolo. Laus quoque istorum, uituperatio est aliorum, id est Corinthiorum. Hi enim, cum Apostolo predicante credidissent,  tantum in fide et scientia profecerunt ut etiam Euangelium predicarent atque defenderent a pseudoapostolis impugnatum. Propter hoc ab his etiam accipit sumptus, ut aliis predicare sufficeret. Hos uero collaudans, monet eos, ne passionibus illius terreantur, quibus non destruitur Euangelium Christi, sed confirmatur, quia pro re falsa uel dubia tanta perferre non posset. Sed quamuis laudentur, erant inter eos imperfecti. Et non mirum; quia sancta Ecclesia permista est, quia area est, quia tandiu erunt grana mista cum paleis, quousque uentilabro iusti discriminis permundetur. Quod designabatur per hoc, quod Iebusei habitauerunt cum Iudeis in Ierusalem . Quid enim per Ierusalem, que uisio dicitur pacis, nisi Ecclesia?  Et quid per Iebuseos, qui conculcantes interpretantur, nisi mali designantur? Moraliter. Quid est anima sancta, nisi Ierusalem? Que, quamuis habeat pietatis ac sanctitatis opera, nunquid funditus caret malo? Quia ergo in anima sancta sunt Iebusei, id est affectiones contrarie, ad hoc laboret necesse est, ut quia concupiscit, concupiscentie non consentiat, quatenus etsi a tergo murmurat, in facie non resistat. Taliter necesse est, dico, uiuat, qui cum Philippensibus laudari et sensum Apostoli penetrare desiderat. De eo quod Philippenses, Macedones iidem Greci sunt: que prouincia, ab Emate Emathia, deinde a Macedone rege Macedonia dicta est. Ipsi sunt Iones a Iaban filio Iaphet nuncupati. De eo quod positio huius prouincie talis  est. Habet ab oriente mare Aegeum; ab occasu Dalmatiam; a meridie Asiam; ab aquilone Mysiam.



INCIPIT TEXTUS.

 Paulus et Timotheus. Per hoc quod Apostolus aliorum secum nomina iungit, monstratur quod per multorum ora Spiritus sanctus unum exprimit sensum, unam format doctrinam. Nec mirum, quia multitudinis credentium erat cor unum . Ut hinc discant predicatores uno ore laudare Deum. De eo quod nomen suum more regum in principio ponit epistolarum, ut dignitatem sui apostolatus ostendat. De eo quod apostolum se tacet, quia illis scribebat qui de illo recta sentiebant. De morali instructione. De eo quod conditionem ostendit,  cum subdit, serui; non uitiorum, sed, Iesu Christi. Hec conditio nobilior est omni dignitate, quia seruus Christi, seruus est iustitie, sapientie, castitatis, et his similia. Nam quia Paulus et Timotheus scribunt, uidendum est quibus ait, sanctis omnibus: non Philippensibus omnibus; sed sanctis, ne mittant margaritas, etc. ; nec quibuslibet sanctis, sed in Christo Iesu. Heretici non sunt in Christo sancti, quia non recte sentiunt de Christo.

Sequitur: Qui sunt Philippis. De eo quod Philippis  ciuitas est Macedonie. Hi accepto uerbo ueritatis perstiterunt in fide, nec receperunt falsos apostolos. Hos collaudat, scribens eis Roma de carcere per Epaphroditum. Cum uero dicit, episcopis et diaconibus, non pontifices, sed presbyteros, nomine episcoporum, uult intelligi. Non enim erat ratio ut in una ciuitate plures essent episcopi. Illo enim tempore presbyteri episcopi uocabantur.

Quid uero sanctis optat, ostendit, cum subdit: Gratia uobis, et pax a Deo. Et pulchre, quia sanctorum memoria cum gratiarum actione celebratur. Gratia enim est, qua relaxantur peccata: pax uero, qua reconciliantur Deo. Huc usque salutatio.

Sequitur: Gratias ago Deo meo, etc. Nota quod a  gratiarum actione inchoat. Nota etiam quod dilectionem suam erga eos ostendit, pro quibus indesinenter orat. Attende quod instruit, ut non pro nostro, aut nostrorum solum, sed pro omnium profectu laudemus. Et quia iusti erant, ideo dicit, cum gaudio deprecationem faciens: quoniam aliter orat pro Galatis, aliter pro Philippensibus. In illis erat meror, quia recesserant; in istis gaudium, quia stabant. Et nos cum gaudio oramus pro bonis, cum merore uero pro malis. Nota quod gaudium hoc dicat spiritale, non corporale. Unde uero gratias agat, exponit cum dicit: super communicatione uestra: id est quia communicatis mecum, Euangelium predicando. Quod uero dicit, a primo die, intelligendum est, a tempore, ex quo credidistis;  ac si diceret: In bono, quod cepistis, perseueratis.

 Quia securus de Dei miseratione confidit illos perseueraturos, ideo dicit: Confidens hoc ipsum, quia qui cepit in uobis opus, etc. Nota quod hic destruit illos, qui dicunt a nobis inchoare bonum. Ecce dicit, qui cepit: et Dominus: Sine me nichil potestis : et Psalmista: Misericordia eius preueniet me ; et: Misericordia tua subsequatur me . Ipse enim preuenit ut uelimus, et ipse subsequitur ne inaniter uelimus  , nota quod diem Christi uocat, uel obitum cuiusque, uel diem iudicii. Nota etiam quod his uerbis eos ad perseuerantiam prouocat. Et nota quod iustum dicit hoc se sentire, eo quod habeat illos in corde et in  uinculis; quasi dicat: adeo uos diligo, ut nec uincula, uel flagella possint memoriam uestri auferre a corde meo. In defensione uero, et confirmatione Euangelii dicit illos sibi socios, secundum hoc quod superius dixerat, super communicatione uestra. Nota quod in duobus prefert Philippenses Ephesiis, id est, in hoc quod certus est de perseuerantia ipsorum, et quod quotidie lectioni uacabant. Et pulchre dicit socios gaudii, quasi diceret: sicut socii estis laboris et doctrine eritis gaudii socii.

 Sequitur: Testis enim, etc.: id est, incorporari,  ut illud. Qui manducat carnem meam,  etc.: siue ita uos diligo, quasi uiscera Christi  . Cum Deum testem inuocat, non contra preceptum Domini facit, quia necessitate iurat; uult enim ut illi fidem accommodent, et diligant diligentem, et ament amantem se. Desiderat eos non carnali, sed spiritali amore  .

Sequitur: Et hoc oro, etc.: Nota quod non solum precipit que faciant, sed orat ut faciant; quia non sufficit nosse quod agendum est, nisi adsit gratia iuuans ut perfici possit.

Sequitur: In scientia, etc. Nota quod scientibus scientiam orat dari, quia sine scientia nemo potest sinceritatem, id est integritatem habere, nec potiora,  id est utiliora probare, et fructu bonorum abundare. Et ad quid hoc? Nunquid ut hoc laudetur? Non. Sed ad laudem Dei, secundum illud: uideant opera uestra bona, etc. .

 Sequitur: Scire autem uos uolo, fratres, etc. His uerbis consolatur eos de tribulationibus suis. Et est sensus: Non solum non obsunt, sed etiam prosunt, dum non pro crimine, sed pro Christo patior.

Sequitur: Ita ut uincula, etc. Magna laus uinculatum esse pro Christo in omni pretorio et in ceteris omnibus, id est, ante reges et in ceteris locis, ubi iudices resident. Pretorium dicitur quasi preceptorium, eo quod ibi pretor sedeat ad discutiendum.  Pretores dicti, quasi preceptores, eo quod precepta dant, id est, prefecti, quasi prepositores.

 Sequitur: Ut plures, etc., quasi dicat: Multi fratres exemplo uinculorum meorum, abiecto timore, libere predicent Christum. Et quia uariis intentionibus homines predicant Christum, ideo subdit: quidam quidem, etc. De eo quod quatuor personas, que Christum predicant, hic ostendit. Sed prima et ultima ex malignitate predicant; due medie ex bono animo. Sed uidendum quid inter se distent. Prima est de malignitate propter inuidiam, quia dolent, ut solus sibi uindicet scientiam predicandi; predicant ut auferant gloriam, quam habet apud credentes; inuident enim, quia sentiunt eum a Deo electum: postrema de malo est, quia non caste,  non sancte Christum pronuntiant, sed ut Apostolo noceant. Cum enim aperte negarent Christum, fingebant Christum predicare, ut tribulationem et maiorem dolorem Apostolus habuisset. Siue ea intentione predicabant, ut grauarent Apostolum, quasi plures discipulos facientem, et doctrina sua orbem  replentem, maiorem ei inuidiam cumularent. Nota quod due species bone duabus contrariis opponuntur; ad primam enim respondet secunda, bona enim uoluntas contraria est inuidentie; tertia uero aduersa est quarte, quoniam caritas erga Christum, uel Paulum non potest propter persecutionem Pauli predicare Christum. Mali que sua sunt predicando querunt, non que Iesu Christi : sed boni fideles non quemlibet hominum, sed ipsum Dominum obedienter audiunt, qui ait: que dicunt facite, etc. . Ideo audiunt utiliter etiam que utiliter non aguntur; sua enim querere student; sed sua docere non audent.

Sequitur: Quid enim? etc. Et est sensus: Quid enim, aut quare mouear, aut quare in tribulationem  mittar, cum omnino gaudeam quod omni modo nuntiatur Christus? Occasio enim est quando non pro se, sed propter aliud Christus predicatur: ueritas uero est quando pro se ipso diligitur Christus. Sed siue illo, siue isto nuntietur modo, ideo gaudere se dicit, quia Christus nominatur, Christus nuntiatur. Ideo Paulus gaudebat, quia per fallaces uerum predicabatur, et per malorum ora Christus annuntiabatur. Multis enim prosunt docendo que non faciunt: sed longe pluribus prodessent, si ex animo diligerent que docebant. Primum gaudium est in fratribus, qui bona uoluntate; secundum in his, qui mala uoluntate Christum predicant.

Quare gaudeat, exponit, cum subdit: Scio enim  quia hoc mihi proueniet, etc. Et est sensus: Quod illi causa interitus mei pronuntiant, scio quod ad salutem mihi proueniet; sed operante Christo, qui ad meam salutem omnia gubernat, et aduersa uertit in prosperum. Etiamsi tali causa nuntiant Christum ut ego patiar et crucier, tamen spes mea in Christo, quia de his omnibus exspecto mercedem, et ut conuertantur sustineo. Hoc loco non est accipiendum, ut quidam putant, predicationem Christi hereticis ab Apostolo esse concessam, ut quomodo uolunt Christum predicent; sed quia eo tempore, quo Apostolus docebat, erant qui ideo Christum predicarent, ut maiorem persecutionem aduersus Apostolum excitarent, dicit se gaudere, siue quia Christus quoquo modo nuntiatur, siue quia tribulationibus  merces augetur.

Sequitur: Quia in nullo confundar, etc., id est, in nullo genere, quo Christus nuntiatur: nunquam enim erubescam, sed in utroque gaudebo. Qui et nunc, et semper, dicit magnificare Christum in corpore suo, quia cum corpus ipsius penis afficeretur,  ille predicare Christum non desistebat. Et hoc est quod subdit: siue per uitam, siue per mortem; ac si dicat: Si tolerando penas uixero, predicabitur Christus, et si penis mortuus fuero, magis predicabitur Christus  ; cum uiderint me nec penis detritum,  , nec morte reuocatum; sed in predicatione perseuerasse.

Sequitur: Mihi enim uiuere Christus est, etc. Et et sensus: Nulla mihi uoluntas est hic uiuendi, nisi et corpus edificem exemplo meo. Mortem non timeo, quia lucrum est mihi mori. uiuere autem mihi Christus est, quia qui in illo sperat, semper uiuit, et nunc, et postmodum. Nihil ergo illud est, quod illi agunt. Siue occidant, siue penis lacerent, mihi nil horum nocet, quia mihi uiuere, etc. Quod si uiuere,  etc. Quia superius dixerat: Mihi uiuere Christus est; et incertum erat de qua uita dixisset, an de ista, an de futura, ideo adiecit, de ista, que in carne est. Cum, inquit, in carne sum, fructus mihi operis est. Qui fructus? Ut predicem Christum, ut saluentur multi, et illuminetur mundus. Isti sunt fructus in carne uiuentis.

Sequitur: Et quid eligam, ignoro. Et est sensus: Si morior, lucrum habeo, quia ad illum uado, quem diligo; rursum, si hic uiuo, fructum operis habeo, euangelizando Christum, et ad fidem adducendo multos. Ideo, inquit, nescio utrum mortem appetam, an adhuc in uita maneam.

Sequitur: Coarctor autem e duobus, etc. De eo quod beatus Augustinus dicit incertum esse utrum,  duobus concupiscentiam  habens, an coarctor autem e duobus: ut illud adiungatur: Concupiscentiam habens dissolui et esse cum Christo, sed quoniam ita subdit, multo enim magis optimum  , ista particula, id est, enim, soluit hanc ambiguitatem. Interpretes uero, qui hanc abstulerunt, illa ducti sunt sententia, ut non solum compelli e duobus, sed etiam duorum habere concupiscentiam uideretur. Sic ergo distinguendum est: Quod eligam, ignoro; coarctor autem e duobus. Quam distinctionem sequitur: Concupiscentiam habens dissolui et esse cum Christo. Et tanquam queruntur, quare huius rei habeat concupiscentiam, multo magis optimum, inquit. Cur ergo e duobus coarctaris? Quia est manendi necessitas in carne. Ecce, cum duobus  coarctetur, habet cupiditatem moriendi, habet et necessitatem in carne manendi. O quantum affectum dilectionis habuit iste erga credentes! Qui pro aliis, non quod sibi optimum, sed quod necessarium erat aliis, elegit, dicendo: et hoc confidens, etc. Quis non tertii celi cupidus despiceret terrena? Quis auidus paradisi non hec omnia sperneret? Quis arcanorum uerborum memor non contemneret humanum eloquium? Quis in tot persecutionibus desudans non eligeret requiem? Sed quia caritatem anteposuit, hoc elegit, quod proficeret aliis, dicendo: scio quia  manebo: uere ut pater, uere ut famulus Dei, de duabus cupiditatibus arctatus elegit manere pro aliis. Permanebo, inquit; id est, usque ad perfectionem manebo; id est, causa uestri profectus, per presentiam meam denuo apud uos; id est, ut ego presens sentiam, quemadmodum gloria uestra exsultet, et abundet in Christo; quod Christum diligitis; quod Christo seruitis; quod Christi uos serui gaudetis.

Sequitur: Tantum digne Euangelio Christi conuersamini. Dignam uult eos habere conuersationem, ne peniteat eum uoluisse remanere in carne. Digne conuersatur Euangelio, qui secundum eius precepta uiuit, qui spem suam in illo collocat. Quam conuersationem exponit dicendo: Ut siue cum uenero. Uno  enim spiritu stare, unanimiter laborare, digne conuersari est Euangelio. Et est ordo. Conuersamini digne, ut digne de uobis audiam, quia statis in uno spiritu; audiam autem absens, uel uideam presens.

Et quasi interrogasset eum aliquis, quare tam magnopere commendas unitatem spiritus et laboris, ipse aperit, cum subdit: Ut in nullo terreamini. De eo quod quasi dux docet suos ut sint unanimes, non diuisi, ut uictoriam capiant, et non terreantur ab aduersariis. Quare? Quia eis qui pro Christo tribulantur ad salutem proficit; illis uero qui tribulant, ad perniciem. Et quia multiplex est iste conflictus, ideo dicit: In nullo terreamini; id est, nec callidis disputationibus, neque passionibus, neque opprobriis. De eo quod iste locus et martyres, et membra  Christi inter membra diaboli decertantia corroborat.

Sequitur: Et hoc a Deo, etc: id est, a Deo hoc operatur, ut quod aliis est perditio, uobis sit saluatio. In quibus hoc operatur? In uobis, quibus donatum est, etc. Quanquam studiose Apostolus Dei gratiam in omnibus extollat, ad laudem tamen Philippensium pertinet, quod dicit, a Deo Patre ipsis donatum ut credant et patiantur pro Christo: non enim hoc concedit aut donat, nisi amatoribus Christi, quos ipse amare se fecit. Nam multi habent fidem, sed non tantam ut possent pati pro Christo. Et quia dixerat eis datum ut patiantur pro Christo, subiunxit, certamen.

Sequitur: Idem certamen, etc: id est, nolo hunc  ignoretis agonem; ipse est quem uidistis in me, uel audistis ex me; id est, carcer, catene, flagra, et cetera talia. De eo quod alia uiderant, id est apud se, et alia audierant, id est, que uel Ierosolymis uel Rome pertulerat.

 Sequitur: Si qua ergo consolatio, etc.

De eo quod petiturus beneficium, ut gaudium suum impleatur, quod est, idem sapiant, et in nullo ab inuicem discrepent, quasi rationem meritorum premittit, quibus impetret quod poscit. Rationes uero meritorum sunt; quia aduocati in Christo consolantur,  et solatium caritatis habent, etc. Egregius ordo. Primum credendo aduocantur et consolantur in Christo: deinde restat ut habeant solatium caritatis, post per dilectionem acquiritur societas spiritus: et ita demum sunt uiscera unius corporis, et habent miserationes. Et est sensus: Si qua est consolatio in Christo, implete gaudium meum. Et ad singula ita subaudiendum est; quasi dicat: Si ista sunt in uobis, implete gaudium meum, ut idem sapiatis. Ubi? Eamdem caritatem habentes, unanimes. Hec, que enumerat superius, tunc uera erunt, si ista que infra commendat, impleuerint. Nota quod sic eos constringit, ut si hec non custodierint, nec in ceteris probati uideantur, ut, quia ab illis nolebant uideri extranei, ista seruarent, ut essent perfecti.  Et quia erant contensiosi inter eos, quia in domo magna sunt uasa aurea, sunt et lignea; ideo subdit: nichil per contentionem  , etc. De eo quod alii habent, contendendi necessitatem, alii uoluntatem. Et quia uitiosum est, utrumque prohibet Apostolus. Et quia nonnulli causa iactantie contendunt, ideo subdit: Neque per inanem gloriam. Plena gloria est placere Deo uelle; inanis et uacua gloria est hominum fauorem appetere; quod Christianum non decet. Nunc uero secunde speciei subiunxit contraria.

Sequitur: Sed in humilitate, etc. uera humilitas est, si alium tibi credis potiorem; et tunc poteris seruare patientiam, ueluti seruus aut filius, quia potiorem sciunt dominum et patrem. Et ut hoc possis implere, cogita quod in illo qui malus est, forte latet  bonum, pro quo tibi possit preferri aut in te forte latet malum, quod tu non cognoscis; item, forte ille de malo conuertetur ad bonum, et tu de bono ad malum.

Sequitur: Non que sua sunt querentes  , etc. Si de nobis tantum cogitemus, id est, de nostra liberatione, prodesse nobis possumus. Sed hoc parum est. Tunc enim de nobis uere agimus, si alios adiuuamus; cum enim unum corpus sumus, ueluti membra pro toto corpore, laborare debemus.

 Hoc, quod monet, confirmat exemplo, cum subdit: Hoc enim sentite in uobis, etc. Et est sensus: Sic non queratis que uestra sunt, sed que aliorum; sicut nec Christus: Qui, cum esset uerbum, equalis Patri, non solum homo propter homines fieri, sed  etiam peccata eorum in se suscipere uoluit. Quanto magis tu homo portare debes infirmitatem hominis, tam mentis quam et corporis, quia et tu infirmari, quasi homo, potes. Et ideo exhibe illi quod tibi uis impendi, sicut et iste fecit, qui dicit: Omnibus omnia factus sum, etc. .

 Sequitur: Qui, cum in forma Dei, etc. De eo quod in forma Dei equalis Patri, in forma serui  non amitteret formam Dei. Unum enim idemque est in forma Dei et in forma serui. Et ideo in forma Dei maior seipso: in forma uero serui minor seipso:  ut illud: Ego et Pater unum sumus ; item: Pater maior me est . Hinc Augustinus dicit: Est ergo Dei Filius Deo Patri natura equalis in forma Dei; in forma serui minor Patre. Ergo quia forma Dei accepit formam serui, utrumque Deus, utrumque est homo; sed utrumque Deus propter accipientem Deum, utrumque homo propter acceptum hominem; neque enim illa susceptione alterum in alterum mutatum est; id est, nec deitas in humanitatem, nec humanitas in  deitatem.

Sequitur: Non rapinam arbitratus est, etc. Non fuit necesse accipere per rapinam, quod habebat per naturam.

Sequitur: Sed semetipsum exinaniuit, non substantiam euacuans, sed honorem abscondens.

Sequitur: Formam serui accipiens, non amittendo quod erat  , sed assumendo quod non erat, adeo ut pedes lauaret discipulis .

Sequitur: In similitudinem hominum factus, etc. Augustinus: Multis modis dicimus habitum, id est, habitum animi, sicut est alicuius artis perceptio; uel habitum corporis, secundum quod dicimus alium alio luculentiorem et ualidiorem, que magis proprie habitudo  dici solet; uel habitum eorum, que  membris nostris accommodantur, unde dicimus uestitum, calceatum, armatum; sed in his omnibus ab eo uerbo, quod est habere, dicitur habitus. Habitus ergo dicitur in ea re, que accidit ut haberi possit, et sine qua esse possumus. uerumtamen hoc interest quod quedam mutant, sed non mutantur, ut sapientia; quedam mutant et mutantur, ut cibus; sumptus enim non habet eamdem speciem, et sumens fit de inualido ualidus; sunt que mutantur et non mutant, ut uestis exuta; namque non habet eamdem pulchritudinem, quam induta; est quartum genus, quod nec mutat nec mutatur, ut annulus; quod genus, si diligenter attendas, aut nullum est, aut rarissimum. Iste habitus non est ex primo genere, quia natura hominis non mutauit naturam  deitatis; nec ex secundo, quia nec deitas in humanitatem, nec humanitas translata est in deitatem; sed potius ex tertio: sic enim assumptus est, ut commutaretur in melius, et ab eo formaretur ineffabiliter excellentius atque coniunctius, quam uestis ab homine cum induitur. Hoc ergo nomine habitum  ostendit Apostolus, quod hominem, ueluti uestem, induit; quem sibi uniens  atque conformans, immortalitati, eternitatique sociauit. Nam illum habitum, qui est in perceptione sapientie, Greci exin  uocant; hunc autem, secundum quod dicimus calceatum, armatum, uestitum, scemam  uocant. Unde intelligimus de isto locutum Apostolum, quia ubi nos habitum, illi scema habent; quo nomine oportet intelligi non mutatum esse uerbum susceptione hominis, sicut nec ueste membra mutantur, quanquam illa susceptio ineffabiliter susceptum suscipienti copulauerit. Sed tanquam uerba humana rebus ineffabilibus coaptari possunt, ne mutatus intelligatur Deus humanitatis assumptor, electum est, ut Grece scema, et Latine habitus diceretur  illa susceptio. Ut homo dicit, id est, habendo hominem, inuentus ut homo est, siue ut homo; ut media scilicet significatione monstretur plusquam homo.

Sequitur: Humiliauit semetipsum, etc. De eo quod multa sunt genera mortuorum, ideo addit, crucis. Nam de hac morte dicunt impii: Morte turpissima condemnemus eum . ualet ad hoc, quod supra monuerat ut sua non quererent. Ecce moritur immortalis pro mortalibus. In hoc quod ille pro nobis omnia pertulit, ostendit non que nostra sunt, sed que aliorum querenda, et quia humilitatem, obedientiam, et cetera talia intelligimus in Christo, studeamus ita uiuere, ut eadem sentiamus in nobis.

 Sequitur: Propter quod Deus illum exaltauit, etc. Diuinitas non exaltatur, quia nec humiliari potuit, sed secundum humanam naturam debet intelligi.

Sequitur: Et donauit illi nomen, etc., quod comparari possit cum Filii nomine. Hoc nomen dedit Pater assumpto homini, ut sit proprius, et natura Filius.

Sequitur: Ut in nomine Iesu, etc. In quo nomine, nisi Christi Iesu omne genu flectit, celestium, angelorum, terrestrium, hominum, infernorum, demonum? Per geniculationem quedam mentis subiectio intelligi debet; quia angeli incorporei sunt.

Sequitur: Et omnis lingua confiteatur, etc.: id est, eiusdem glorie. Nota quemadmodum eumdem hominem, quem Deum commendat, ut persona una sit,  ut Deus trinitas sit, non quaternitas: sicut enim non duplicatur persona, cum anima iungitur carni; ita non augetur numerus personarum, cum homo accedit uerbo, ut sit unus Christus.

 Itaque, karissimi, etc. Postquam monuit, que sunt aliorum querenda esse, et hoc ipsum Dominico confirmauit exemplo, subiungit exhortationem, ut se inuicem diligant. Nota quod karissimi, quia obedientes.

Sed quare cum metu et timore ac tremore? Sunt qui putant timorem ad animam, tremorem pertinere  ad corpus. Sed quare magis ac magis? Nisi quia dies mortis appropiat, uel quia in absentia magis timidus est qui monet? De eo quod intente debemus audire huius loci mysterium: id est, quod consulentes aliis, et curam de aliis gerentes, nobis magis salutem operamur, deinde quod in nobis sit potestas nobis operari salutem. Sic enim dixit: salutem uestram operamini. Sed ne superbia oriretur, statim subdit: Deus enim est, qui operatur; etc., ne daretur locus hereticis, qui dicunt a nobis ipsis operari bonum posse. Deum namque dicit operari, et nos. Bonum quidem opus et Dei est, et nostrum, Deus enim operatur uelle, inspirando ac suadendo, et premia promittendo; et perficere, dicendo: qui perseuerauerit, etc. .

 Sequitur: Omnia facite sine murmuratione, etc. His namque uerbis docet, si ad superiora hoc referas, ut cum aliorum salutem querentes fatigamus, non ualentes implere quod cupimus, non murmuremus, nec de mercede dubitemus. Aliter: Qui hactenus monuerat aliorum salutem querendam, nunc docet ut precepta legalia, prophetica et euangelica uolentes implere, de grauitate querelando non murmuremus; quia beati sunt mites ; neque cum dubitatione, quia capillus capitis non peribit .

Sequitur: Ut sitis sine querela; id est, sine reprehensione; et simplices filii, quia simplex diuina natura simplices uult cultores, ut illud: Sancti estote, quia, etc. , sine criminis  reprehensione.

Sequitur: In medio nationis, etc. Cum in hac uita sumus, studendum est ut malorum conuersationem bene uiuendo transcendamus, facientes sine reprehensione et tunc lucebitis sicut luminaria in mundo, sicut sol; sicut solis splendore obscurantur stelle, ita clara nostra uita obscurabitur conuersatio malorum. uerbum uite dicit, quia habent mali uerba mortua, et continentes, id est, amantes quod dicunt. Et bene addit, ad gloriam, quia gloria magistrorum profectus discipulorum est. Sed quando? In diem Christi, id est, iudicii: quia tunc audiet predicator bonus: Esto supra decem, uel quinque ciuitates : et tunc manifestabitur quod non in uacuum laborauerint, modo uero uidentur apud infideles in  uanum laborare, sed tunc ostendetur quod multos Domino predicando acquisierint. Nota quod generale nomen est, laboraui, speciale, cucurri.

Sequitur: Sed et si immolor, etc. Quasi dicat: Si occidar, quia sacrificium et obsequium fidei uestre obtuli Deo, tristitiam mee mortis uincit gaudium uestre saluationis, eo quod, me predicante, credidistis, ideoque et uos idipsum congaudete et congratulamini mihi; id est, qualem ego de uobis, talem uos de nobis habetote curam.

 Sequitur. Spero autem in Domino Iesu, etc.  Nota quod post Epistolam promittat se Timotheum mittere, in quo monstratur, quod magnam de his habeat curam. Nota cum quanta grauitate promittat. Ait enim: Spero in Domino. Et quare mittat, aperit, dicendo: Ut et ego bono animo sim: id est, ut gaudeam, cum uestrum audiero profectum. Et quare istum mittat, exponit, cum dicit: Neminem enim habeo tam unanimem; id est, qui eamdem mentem gerat. Ecce habes unam causam. Habes alteram: Qui sincera affectione pro uobis sollicitus sit; id est ille mittendus est, qui et mihi charus est, sed et pro uobis sollicitudinem habeat.

Sequitur: Omnes que sua sunt querunt, non que Iesu Christi; id est, uel commoda, uel quietem, nolentes tribulationem sustinere pro aliorum salute.  Erant multi, qui curam aliorum habebant, sed contigerat ut illo tempore, quando Timotheum misit, alibi essent directi, et non nisi mercenarios secum haberet, id est, sua querentes.

Sequitur: Experimentum autem eius, etc. Quasi dicat: Seruiuit mecum Timotheus in Euangelium; sed breuiter ostendit qualiter, id est, sicut filius patri in caritate, et deuoto amore. Nota quod non ideo carissimus, quia seruiuit illi in catenis et in carcere, sed quia cum illo seruiuit predicando.

Sequitur: Hunc igitur spero me mittere ad uos. Nota quod, postquam commendauit personam, et affectum, et diligentiam, dicit talem se mittere, sed cum premissa grauitate: uerumtamen non statim, sed cum uiderit que circa se sunt.

 Sequitur: Spero  autem, etc. Magno affectu, et magna dilectione post Timothei aduentum promittit se uenturum, quoniam aduentus eius non est otiosus.

 Sequitur: Necessarium autem, etc. Licet promiserit Timothei aduentum, tamen quia mora erat, interim mittit Epaphroditum, cuius personam commendat: commendatio enim persone est; fratrem, inquit, et commilitonem meum; fratrem in fide et lege, commilitonem in castris, siue doctrinis. uestrum uero apostolum dixit, id est, ad uos missum, quia alii ad alios fuerant missi. Omnis namque, qui propter Euangelium mittitur, apostolus dicitur. Subiunxit uero causam, quare ipsum mittat; quoniam quidem omnes uos desiderabat. Et hec ideo dicit, ut  amplius ab eis ipse diligeretur.

Sequitur: Et mestus erat, etc.: id est, causa uestre tristitie mestus erat, eo quod uos nimium tristatos audierat pro infirmitate sua. Hoc tedio laborabat, et nimium uos uidere desiderabat.

Sequitur: Nam infirmatus est usque ad mortem, etc. Ostendit enim hic cur tediabatur et mestabatur, quoniam in tali egrotatione magna sunt desideria et uehementia. Ad mortem inquit, egrotauit;  Dominus autem misertus est eius. Ecce monstratur beneficium Dei, si in uita seruamur; deinde quia ad mortem festinare non debemus. Omne enim, quod ad uitam hic agimus, bene agimus, si nobis et aliis prosumus.

Sequitur: Ne tristitiam, etc.; id est, ne tristitia carceris augeret tristitiam desolationis. Nota quod discreuit missiones. Sed quare misit? Ut uiso eo iterum, etc.: id est, pro cuius absentia tristabamini. Et ego sim sine tristitia, qui uestre causa tristitie fueram tristis, siue, qui potui tristis esse de eius absentia, sim letus ex uestra consolatione. Nota quod rogare debemus pro illorum uita, per quos alii adiuuantur.

Sequitur: Festinantius, etc. Sed querit aliquis  quomodo potuerit infirmari apud illum, qui mortuos suscitabat. Sed nouerit quod signa non sunt pro fidelibus, sed pro infidelibus . Item querit aliquis quomodo se dicit pro infirmitate discipuli tristem, qui alios monet ne contristentur de dormientibus . Sed nouerit aliam esse tristitiam desperationis, aliam desolationis.

Sequitur: Excipit autem illum, etc. Dicit hoc siue ut ardentiores sint erga illum, siue propter illos qui minus erant spiritales. In Domino; id est, uos, qui Domini estis, ministrum eius suscipite, et amate cum omni gratulatione.

Sequitur: Et huiusmodi cum honore habetote; id est, non solum talem, sed et omnes qui huius sunt meriti.

 Sed quare cum honore? Sequitur: Quoniam propter opus Christi, etc.; id est, adeo laborauit in predicatione, ut infirmitatem incurreret. Aliter: Tradidit animam suam mihi inherens ac seruiens in uinculis; siue liberaliter predicans: Animam suam ad mortem, secundum illud: Qui perdiderit animam suam, etc. .

Sequitur: Ut impleret id quod uobis, etc. Ac si dicat: Quia ego in aliis occupatus fui, ille compleuit quod meo defuit obsequio. Aliter: Ipse mihi pro uobis seruiuit.

  Sequitur: De cetero, fratres, gaudete in Domino; id est, non in mundo.

 Sequitur: Eadem mihi scribere, etc. Id est, eadem que docui mihi non est pigrum scribere; quia uobis intelligo necessarium propter falsos predicatores, de quibus et subditur.

 Sequitur: uidete canes, etc. His uerbis monet ut a Iudeis emulatoribus legis se temperent; eo quod sint operarii iniquitatis: nam quod apostoli edificabant, quia salutem in operibus legis credebant, ipsi destruere  conabantur.

 Sequitur: uidete concisionem  . Quid est concisio, nisi precisio? Eos enim designat, qui inuidentes gentibus, prauitate eloquiorum suorum peruerterant Galatas, suadentes circumcisionem. Quos bene canes uocat, qui primum latrant, deinde morsu seuo lacerant carnem.

Sequitur: Nos enim sumus circumcisio, qui spiritui Dei  seruimus. De eo quod Christi famuli circumcidunt omnes sensus suos. Ac si dicat: Circumcidimus enim omne malum a cordibus nostris: illi autem unius membri auferunt pellem.

Sequitur: Et gloriamur. Nunquid in lege? Non. Sed in Christo Iesu, et non in carne fiduciam habentes: id est, non habemus spem in carnali circumcisione, sicut illi, qui in ea saluationem suam collocant.  Et ne uiderentur ob hoc dicere, quasi ipse non habuisset causam gloriandi, subiunxit: Quanquam et ego, etc.: id est, possum et in carne gloriari, si uolo.

 Sequitur: Si quis alius uidetur in carne, ego magis. Ecce docet, quare in carne fiduciam habeat: scilicet, quia Iudeus est circumcisione, genere, tribu, gente, lege, administratione in lege, studio etiam et uite; et tamen hec omnia damnum sibi esse dicit propter Christum.

Sequitur: Circumcisus octaua die, etc. De eo quod his manifestat uerbis, quare in carne magis quam ceteri potuerit gloriari: qui, ut ostenderet quantum studium erga Iudaismum habuerit, dicit se Ecclesiam Dei persecutum, et sine querela in lege conuersatum.  Sed que prius lucrum credidi, damnum mihi facere intellexi: et quia illa hoc tempore non ualere recognoui, ideo tanquam detrimenta habeo omnia illa uilia propter Christum, quibus putabam me uitam acquirere: hec propter Christum, tanquam impedimenta, abieci; et arbitror ut stercora, ut Christum lucrifaciam. Quid est, detrimentum feci, nisi, detrimentis effectus  sum?

Sequitur: Et inueniar in illo, id est, in Christo, non habens meam iustitiam, id est, legis; quasi dicat: Iustitia mea erat cum meo conatu; per opera legis Deo me posse placere credebam.

Sequitur; Sed eam, que ex fide est Iesu Christi; hanc iustitiam, que ex fide est Christi, non que ex operibus legis.

 Ad quid hec iustitia? Sequitur: Ad agnoscendum illum, et uirtutem resurrectionis eius; id est, ut agnoscam perfecte beneficium eius, et uim resurrectionis, qui ideo resurrexit, ut nos resurgamus, et societatem passionum illius. uirtus resurrectionis est societas passionum. Et quia meritum passionum est resurrectio, ideo forte premissa est resurrectio.

 Sequitur: Si quo modo occurram, etc.: ad perfectorum resurrectionem dicit, non malorum societatem. Docet enim quod si in uita socii passionis fuerimus, in resurrectione obuii Domino erimus .

Sequitur: Non quod iam acceperim, etc. Quantum ad perfectionem, quam in hac uita habent sancti, pertinet, perfectus erat Paulus; quantum ad futuram perfectionem, imperfectus. Nam quia laudauerat Philippenses, ne illi aut superbirent, aut pigri remanerent, dicit se imperfectum, ut cum hoc audirent, dicerent: Si Apostolus non est perfectus, quis hominum potest in hac uita esse perfectus?

Et ideo sequitur: Sequor autem, si comprehendam,  etc. Iste Ecclesiam Christi deuastans comprehensus est, quando in uia apparuit ei iehsu . Nota quod non omnibus passionibus suis Christus liberauit omnes sequentes, et quodammodo comprehendit uniuersos se sequentes. Ille ergo, qui sequitur Christum, et comprehendere uult Christum, in omnibus passionibus suis sequi illum debet, ut comprehendat Christum in eo, in quo et comprehensus est a Christo.

 Sequitur: Ego me non arbitror, etc. De eo quod superius dicit se non accepisse, nec perfectum esse, et nunc non comprehendisse; quia quantum ad perfectionem future uite attinet, imperfectus erat, quantum ad comparationem aliorum in carne uiuentium respicit, perfectus erat. Sed  dicit se ad exemplum sagittarii ad propositum et ad signum iacula dirigere, ne sagitta ad alteram partem declinans imperitum ostendat sagittarium. Asserit se preteritorum obliuisci, et ad propriora  extendi; per que docet preterita negligenda, et futura querenda: ut quod hodie perfectum putauit; proficiendo, cras inueniatur imperfectum; quatenus non in statione, sed in cursu permanentes, ad perfectam iustitiam ueniamus.

De eo quod hec audientes Philippenses poterant dicere: Si adhuc Apostolus imperfectum se dicit, quanto magis nos sumus imperfecti? Ideo se dicit multis tribulationibus afflictum non comprehendisse, quia adhuc uiuebat; quoniam magna participatio est passionum, mori pro Christo; et quia uiuit,  dicit se non comprehendisse. De eo quod per unum intelligenda sunt temporalia cuncta, et per futura, appetitio eternorum. Quoniam retro est omne, quod transit; futurum est, quod ueniens permanet.

Sequitur: Ad ea uero, que sunt priora, extendens meipsum, etc. Ac si dicat: Scio quia in domo Dei quotidie proficio, et preteritum laborem non computans, ad priora festino. Est enim querentis intentio,  donec apprehendatur illud, quo tendimus. Sed ea est recta intentio, que proficiscitur  ad fidem. Certam enim fides inchoat cognitionem, que non in hac, sed in illa uita perficietur, quando uidebimus, etc. . Hoc ergo sapiamus, ut nouerimus tutiorem esse effectum uera querendi, quam incognita pro cognitis presumendi. Sic ergo queramus quasi inuenturi, et sic inueniamus quasi quesituri: cum enim consummauerit homo, tunc incipit.

Sequitur: Quicunque ergo perfecti, etc. Quid sentire debemus, nisi imperfectos nos esse, et necdum comprehendisse? Sed dic, Paule, quomodo perfectus et imperfectus sis? Hec est enim uera sapientia hominis, imperfectum se esse nosse: nam  cunctorum sanctorum in carne imperfecta perfectio est; quia in ista uita perfecta perfectio esse non potest, in qua concupiscit caro aduersus spiritum. Hic preceptum est ut desideriis peccati non obediamus: ibi erit ut desideria peccati non habeamus. Illam uero perfectam perfectionem sitiens dicit se imperfectum; et rursum sciens se non habere uoluntatem peccandi, quamuis peccet nolens, dicit se perfectum. Perfectus est qui suam non erubescit imperfectionem.

Sequitur: Et si quid aliter sapitis, etc.; id est, si aliquid alia ratione Deus uobis reuelauit, ut ad cultum melioris conuersationis pertinens cogitetis; Dei cogitate donum, ne inflemini.

Et ne hic oriretur presumptio, et putaretur a  Deo reuelatum quod non erat, ideo subiecit: uerumtamen ad quod uenimus, ut idem sapiamus. Hoc est, non extra regulam discipline sapere in conuersatione fidei; sed hoc sapere, quod commune sit, et honestum, in Euangelii ueritate. Aliter: Et si est aliquid de hoc ipso, quod nos diximus, quod uos aliter accipiatis, sapiatis, et intelligatis concedi uobis. Ergo qui perfecti estis, etiamsi quid minus perfecte sapitis, humiliter exspectate, et a Deo poscite: ipse enim potest reuelare ambulantibus. Et ideo subdit: uerumtamen ad id quod peruenimus, ut idem sapiamus. Quid est ad quod peruenimus? Scilicet, ut que retro sunt, obliuiscentes, ad priora tendamus. Hoc enim hic repetit dicendo: In eo ambulemus. Ita ambulantibus quod  deest reuelatur.

 Sequitur: Imitatores mei estote, id est, illorum, que ago, uel doceo.

Sequitur: Et obseruate eos, etc. De eo quod dupliciter dicitur obseruare; uel ad imitandum, ut hic; uel ad cauendum, ut ad Romanos: Obseruate eos qui dissensiones, et offendicula faciunt .

Sequitur: Multi enim ambulant, etc. De eo quod falsos hic apostolos notat. Notantur et heretici  ,  qui cruciatum corporis in epulas et luxuriam conuerterunt.

Sequitur: Nunc autem et flens dico, etc. Nota quanta in eo erat dilectio. Non solum suos instruit, sed extraneos deflet. A cuius sollicitudine longe distant, qui suis pereuntibus, gaudent.

Quos deflet exponit: inimicos, inquit, crucis Christi. Hi, qui secundum Euangelium, Christum passibilem, et impassibilem, incircumscriptum et localem, eternum et temporalem non intelligunt. Aliter: Inimicos crucis Christi, qui aut mortuum eum non credunt, aut purum hominem eum putantes esse, crucem eius derident, que salus facta est hominis.

Sequitur: Quorum finis interitus; id est, falsorum  apostolorum, et hereticorum; quia sancto Spiritu erat repletus, ideo nouerat illos perseueraturos in malo, quod aliis nosse non datur; ideoque occulta non iudicemus.

Sequitur: Quorum Deus uenter. Quare Deus uenter? Quia propter cibum predicabant; siue quia Deum delectari in ciborum mundorum perceptione credebant. Gloriam uero dicimus in confusione, quia in pudendis membris gloriabantur, et de his, qui terrena sapiunt, ideoque in carnali circumcisione confidunt.

Sequitur: Nostra autem conuersatio, etc. Ac si dicat: O Philippenses, tante cautele fuistis, ut non sitis a falsis seducti, sed nobiscum conuersemini in celis. Nota quod in carne est, qui se dicit habitare in  celis, quoniam aliubi detinebatur carne, aliubi erat mente. Nota quod pax  ista non est malorum; ideo uidendum est ut talia faciamus, loquamur et cogitemus, que illi congruant.

Sequitur: Unde etiam, etc., id est, de celo. Ibi enim ascendit. Inde uenturum eum credimus ad exemplum populi, qui exspectabat sacerdotem, ut egrederetur de sanctis sanctorum. Quem? Qui reformabit, etc. Id est, qui resurgendo spem dedit resurgendi, quoniam quod habemus in spe, celebrata resurrectione habebimus in re: quando mortale induet immortalitatem, etc. . Et ne diffideres de puluere hominem resurrecturum, adiecit: Secundum operationem, qua potuit  sibi subiicere omnia. Tunc enim erit configuratio, quando similes effecti uidebimus  eum sicuti est .

Sequitur : Itaque, fratres mei karissimi, etc. De eo quod his uerbis commonet, ut in eadem fide maneant; quod fieri non potest, nisi unam caritatem habeant. O Philippenses, si hoc feceritis, eritis gloria et corona mea; gloria in presenti; corona in futuro. In bonorum namque auditorum prouectu gaudium est predicatorum.

Sequitur: Euchodiam  rogo, etc. De eo quod mulieres erant scientiam habentes, quas ad maiorem  prudentiam inuitat, ut sicut in operibus Euangelii profecerant, proficerent et in scientia, et bene dicit idipsum sapere in Domino, id est, que circa Christum scripta sunt, recte sentiant et intelligant.

Sequitur: Rogo etiam te, etc. De eo quod Germanus  proprium nomen erat, compar uero dignitatis, sicut Epaphroditus dicitur commilito Pauli. Nota quod non dicit, impero. Ubi instruuntur doctores, ut bonos auditores alloquendo magis quam imperando doceant. Et bene dicit; que mecum laborauerunt in Euangelio, uel operando, uel docendo; docendo uidelicet non in uiris, sed in feminis; non in Ecclesia, sed in domo. Cum Clemente et ceteris adiutoribus meis. Clemens iste ex philosopho magne doctrine uir fuit, quique Romane Ecclesie prefuit   . Et bene dicit: Quorum nomina sunt in libro uite, ut nec referat  quod non sint scripta in hac Epistola. De eo quod huius libri Moyses , et Dauid  faciunt mentionem, et Saluator in Euangelio ; qui enim se et alios monendo saluant, adiutores apostoli sunt.

 De spiritali uero commendatione transit ad generalem admonitionem, cum dicit: Gaudete in Domino, etc. De eo quod letus Apostolus in operibus, et fide eorum ad  cumulum gaudii monet, ut gaudeant et ipsi. Sed ubi? In Domino: id est, non in mundo, et non per  interualla temporum, ut quidam; sed semper, id est, in prosperis, et in aduersis, et in ceteris que de his dici solent.

 Sequitur: Modestia uestra, etc. De eo quod modestia dicitur, eo quod teneat modum. ualde enim ad meritum future uite pertinet, si modeste uiuamus. Et in omnibus dicit, id est, tam Iudeis quam gentilibus persequentibus, ut modestia uestra conuertantur.

Sequitur: Dominus prope est, etc. Magna est hec  exhortatio. Cum enim immineat finis cuiusque, et dies iudicii, debet nobis esse properatio, ut bonis moribus magnaque modestia uiuamus: siue quia Dominus prope est omnibus inuocantibus se in ueritate , non debetis esse solliciti de rebus mundanis, quia et omnia necessaria uobis procurat Deus, et meliora in illa uita, que futura est eterna: siue, nolite timere persequentes, quia iuxta est Dominus his qui tribulato sunt corde .

Sequitur: Sed in omni oratione, etc. Oratio est pro adipiscendis, que speramus; obsecrationes, pro peccatis preteritis, uel presentibus; gratiarum sunt actiones, laudes pro collatis beneficiis, que omnia in misse officio continentur.

 Sequitur: Petitiones uestre, etc., id est, qui petit talia petat, que fidelem petere decet; iam quia nota sunt Deo que agimus; et innotescenda tali modo, ut diximus, talia sint que fideli et iusto conueniant uiro.

Sequitur: Pax Dei, etc. De eo quod uehementer et acute hoc positum est. Cum enim pax Dei uenerit in nos, Deum intelligemus; et cum Deum intellexerimus, nichil dissonum, uel prauum, sicut antea, faciemus, sed ita erunt omnia pacata, ut nobiscum omnis noster sit intellectus. Pax enim est iam quiescere et securitatem habere. Quam pacem Deus nobis tribuit, cum iam omnis intellectus nobiscum est. Qui enim Deum intelligit, omnia intelligit; et omnia intelligendo, pacem Dei habet, per quam cor  et omnia cordis interiora custodiuntur. Nota quod ait: Petitiones uestre innotescant. Hec notitia assiduitate fit et uigilantia orationis. Tunc demum munitionibus pacis sue, que omnem superent mentem, ait, custodiet corda uestra. Hoc dicit, quia qui habet cum Deo pacem  , non timet omnem mentem aduersam.

  De cetero, fratres, etc. Quid est de cetero? Nisi, postquam cogniti estis, sic sentite, ut quecunque sunt uera, hec accipiatis, et cogitetis? Que sunt illa uera? Que utique in Euangelio dicta sunt. Consequens uero est, ut uera sint casta, non enim corrumpitur uerum; et hoc castum est, quod non corrumpitur: deinde que uera, et casta sunt, et iusta sunt. Deinde enumerat amabilia, et bone fame, quamuis non amet secundum bonum, quod de eo loquatur. Item que bone fame sunt, non habent inuidiam; ex quibus omnibus, superiora ad ipsam uirtutem, hec ad fructum uirtutis pertinent. uirtus enim est amare uera, casta, iusta, sancta, et fructus uirtutis est, amabilia et bone fame. Ideo hec duo subiungit: Si qua uirtus, si qua laus; sed sicut non  a nobis uirtus, ita nec nostra laus, sed Dei. Hec cogitate; utique que illa sint, que didicistis, me docente. Sequitur: Et accepistis: rursus unde accepistis, audistis et uidistis? Id est audistis ex me, uidistis in me. Hec dicit, quia non tantum monitor, sed exemplum fuit totius boni. Sequitur: Hec agite. Superius dixerat: Cogitate; non enim sufficit bona cogitatio absque actione  .

Sequitur: Et Deus pacis erit uobiscum. Nota quod hoc premium Philippensibus maxime necessarium erat, id est, ut omnes unum sentirent, ac per hoc Deum pacis amatorem atque doctorem secum haberent

 Sequitur: Gauisus sum autem in Domino uehementer, etc.; id est, refloruistis flore boni operis,  quem non obliuio arefecerat, sed occupatio impedierat; et ideo subdit: Occupati enim eratis.

Sequitur: Non quasi propter penuriam, etc. Subauditur: ut ea, que mihi sunt necessaria, mittatis. Et est sensus: Non ideo dico, inquit, propter penuriam; non enim uolo pro me sentiatis id quod et ante sentiebatis, ut mihi mitteretis; aut quod nunc uolo, ut mittatis, propter penuriam dico. Sic enim postea ait: Non quia quero datum, sed requiro fructum abundantem in oratione  uestra . Non ergo propter inopiam istud quero, sed ut fructus sit abundans in oratione uestra.

Sequitur: Ego enim didici, in quibus sim sufficiens. Didici enim ego, ut contentus sim his, que  habeo, et in quibus sim mihimetipsi sufficiens  . Non enim ad sumptum tantum hoc referendum est, sed ad omnia, que ab alio exhiberi alteri possunt. Denique non ad pecunias tantum, sed ad necessaria queque posuit etiam hoc.

Sequitur: Scio humiliari, scio et abundare: ubique, etc. Penuriam pati, quorumcunque hominum est, sed scire penuriam pati, magnorum. Sic et abundare quisque potest; scire autem abundare,  non est nisi eorum, quos abundantia non corrumpit.

Sequitur: Omnia possum, etc. Non se sui causa hoc eorum opere gaudere, sed in profectu eorum gaudere testatur. Dicit beatus papa Gregorius, quod nisi ars esset nosse abundare, et esurire, et cetera talia, non magnopere diceret Apostolus, scio, uel didici. Nota quod hec non sibi, sed Domino ascribat. Omnia, inquit, possum; non quedam: in eo, qui me confortat; non in me. De eo quod iste modus et fidelibus seruandus est, id est, ut suum posse in diuina fortitudine collocent.

Sequitur: uerumtamen bene fecistis, id est participes fuistis, uel subuenistis mihi in tribulatione, quia non debuit mea equanimitas uestram impedire  mercedem. Nota quod non erat de illorum numero, qui ea que sua sunt querunt; dicit enim non se querere datum, sed requirere fructum. Qui possunt istum imitari, gaudeant: qui uero non possunt, de lacte ouium suarum suam sustentent necessitatem: sed non negligant ouium infirmitatem.

 Sequitur: Scitis autem et uos, etc. De eo quod hic aperte exposuit, quod supra dictum est, tribulationi mee communicastis, id est, auxilium prestitistis, prebendo necessaria. Quod uero dicit, in ratione dati et accepti, non ita accipiendum est, ut ipse aliquid dederit qui accepit; sed cum munus datur, ratio dati est et accepti. Quam enim pecuniam Paulus daret? Sed quoniam ratio dati et accepti est in pecunia, sequitur: quia et Thessalonicam,  etc. Ecce ostendit se scire quam deuoti in ministrando fuerint, id est ut non solum apud suos Apostolo predicanti, sed longe posito ministrauerint.

Et ne uideretur hoc ideo dicere, ut accipere uellet aliquid ab illis, subiunxit: Non quia quero datum, sed requiro fructum. Non ego, inquit, neque ista necessaria requiro: sed fructum beneuolentie uestre. Datum dicit in re, fructum in deuotione. Unde et subdit: Habeo autem omnia, et abundo, id est ideo non requiro datum, quia omnia habeo. Et multi habent omnia, sed non abundant.

Denique prosequitur, ut ostendat abundantiam: Repletus sum acceptis ab Epaphrodito. Ne illud, quod abundat, alienum sit, dicit et ipsorum esse, qui miserunt.  Repletus sum, inquit, cum accepi ea que per Epaphroditum misistis. Sicut supra nichil requirit, nisi fructum, ita et hic, cum repletum se dicit, non in his que missa sunt gaudet, sed in deuotione mittentium. Et odor suauitatis non in re est oblata, sed in mentis deuotione, sicut sacrificium Ne in odore suauitatis dicitur , cum Deus non delectetur in carne et sanguine pecorum. De eo quod non otiose hec dicit, nisi aut negligentius,  aut minus copiose, sicut solitum erat ab eis fieri, factum uidebatur, ut reminiscentes priorum operum scirent se minus fecisse quam ceperant. Nota quod eleemosyna hostia uocatur; et sicut a sanctis oblata accipitur, ita a malis oblata respuitur. Finita narratione de eleemosyna, orat pro illis.

 Sequitur: Deus autem meus. Nota quod iustorum est uox ista, quorum Deus est per gratiam. Desiderium uestrum dicit, quorum nouerat bona esse corda. Secundum diuitias suas dicit, non mundi. Dei diuitie spiritales sunt. Et in gloria, et in Christo, in quo sunt omnes thesauri sapientie, et scientie reconditi. Nota quod hec benedictio non est inferior benedictionibus patriarcharum.

Sequitur: Deo autem, et Patri, etc. Deo Patri gloria,  et in Christo Iesu sit illi gloria eterna, que gloria ambabus personis una cum Spiritu sancto, qui est unus Deus, debetur. De eo quod, finita epistola in laude, transit ad salutationem.

 Sequitur: Salutate omnem sanctum. Terribile, quod non nisi sanctos salutat. Sanctos uocat a  criminibus alienos, non a peccatis  . Sequitur: Salutant uos omnes fratres, qui mecum sunt, carne, uobiscum mente. Salutant uos etiam sancti eminentioris meriti, sed maxime qui de domo Cesaris sunt. Quare istos specialiter notat? Quia uolebat illos ostendere deuotiores; et ut illi audientes potentes credidisse, letiores fierent, ac si diceret: Nolite timere Euangelium predicare, in quo tanta uis est, ut hi etiam, qui superbire poterant, deposita mundi elatione, humile Christi iugum susceperint.

Gratia Domini nostri Iesu Christi, etc. Quia diuerse questiones erant de Christo, ad confirmandam soliditatem Christi diuinitatis, magnopere poscit gratiam eius esse cum ipsorum spiritu. De eo quod gratia est, qua relaxantur peccata quam cum  spiritu eorum esse optat, quia nobilior est interior, quam exterior homo.

Amen confirmat omnia que superius dixerat; quia amen dicitur uerum: ualde enim impium est de tanti Doctoris dictis in aliquo dubitare.



[EPISTOLA AD COLOSSENSES.]



INCIPIT CAPITULATIO AD COLOSSENSES  .

 1. Quia orat pro eis, collaudans fidem eorum: dignos eos factos in partem sortis sanctorum in Christo, in quo condita sunt omnia, siue throni, etc.

2. Quia, cum essent inimici, reconciliati sunt Deo in ministerium, quod absconditum fuit a seculis, et docentes omnem hominem; et quia in Christo absconditi sunt omnes thesauri.

3. Ut non decipiantur pro philosophia, qui Christo consepulti sunt in baptismo. Delens quod aduersum nos erat, chirographum. Et nemo iudicet in cibo, aut in potu. Et ne seducantur, in humilitate angelorum.

4. Si mortui estis ab elementis, quid adhuc tanquam  uiuentes decernitis? Et, que sursum sunt sapite. Et, mortificanda membra, que sunt super terram. Et, induendum nouum hominem: ubi non est gentilis et Iudeus.

5. Ut si quis habet aliquid aduersus aliquem, dimittat. Et, in psalmis, et hymnis  . Et, in nomine Domini omnia facienda. Et, mulieres subdite sint uiris, et uiri uxores diligant, filii et serui obediant.

6. Orationi instandum pro se: et in sapientia ambulandum ad eos, qui foris sunt, et, sermo sale sit conditus. Et, de his, quos salutat.



 QUOS SANCTORUM COMMEMORET APOSTOLUS PAULUS IN EPISTOLA AD COLOSSENSES.


 Epaphram, quemque fidelem ministrum ex ipsis esse, et Tychicum, quem carissimum fratrem uocat.

Onesimum fratrem carissimum et fidelem, quem ex ipsis fuisse dicit. Aristarchum, quem concaptiuum uocat.

 Marcum consobrinum Barnabe, de quo acceperint mandata. Et Iesum, qui dicitur iustus. Hi ex circumcisione adiutores.

Lucam medicum carissimum. Et Deman Nympham, et quas in domo eius Ecclesias. Archippum, quem commonet ut uideat ministerium, quod accepit.



ARGUMENTUM AD COLOSSENSES.


 Colossenses sunt et hi, sicut Laodicenses, Asiani. Et ipsi preuenti  erant a pseudoapostolis. Nec ad eos accessit ipse Apostolus; sed hos per Epistolam recorrigit. Audierant enim uerbum ab  Archippo, qui et ministerium in eos accepit. Ergo Apostolus iam ligatus scribit eis ab Epheso  .


Explicit ad Colossenses scripta de Roma. Habet uersus C. C. uIII.



INCIPIT EPISTOLA AD COLOSSENSES.



ARGUMENTUM.


Colossenses pseudoapostoli euertere nitebantur,  ut post predicationem Epaphre siue Archippi, philosophicis disputationibus irretirent simplicitatem mentis eorum. Admonet Apostolus ne sperent in rationibus elementorum, quibus quasi gubernatur uita humana. Idcirco hoc Apostolus per Epistolam hortatur et admonet, ne alicubi preter Christum aliquam spem esse putarent, et deciperentur  .



[INCIPIT TEXTUS.]

 Paulus apostolus Christi Iesu per uoluntatem Dei, et Timotheus frater. In aliis Epistolis Sosthenes et Syluanus, interdum et Timotheus, assumitur. In quatuor tantum Timotheus, quia uel eodem tempore, uel presente Timotheo cetere quoque dictate sunt. Quod duplici ex causa factum putatur, ut et Epistola maiorem haberet auctoritatem, que non ab uno scribebatur, et quia nulla  emulatio erat in Apostolo, si quid forte illo dictante aliis Spiritus sanctus suggessisset, absque ulla tristitia addebat Paulus in litteris, quas dictabat, secundum id, quod ipse Corinthiis precepit, ut si alio prophetante alii fuerit reuelatum , taceat ille qui prius prophetabat. Ita et ipse quoque preceptum suum opere complebat: et propter pauca, que alii addiderant, suggerentes ut sua, ita alterius quoque uerba prescribebat.

His, qui sunt Colossis. Colossenses, sicut et Laodicenses, sunt Asiani. Audierant enim uerbum Euangelii ab Archippo, qui et ministerium in eis accepit. Nec ad hos accesserat ipse apostolus, sed scripsit eis; non ab Epheso, ut mendose in argumentis  Epistolarum scriptum inuenitur, sed a Roma de carcere.  Et in primis fidem eorum magnam audisse se laudat. Deinde admonet eos ne per philosophiam uel legis ceremonias seducantur.

 Sanctis et fidelibus fratribus in Christo Iesu. Gratia uobis, et pax a Deo Patre nostro. Non omnis fidelis est sanctus, quia possunt etiam catechumeni, ex eo quod Christo credunt, fideles dici, non tamen sancti sunt per baptismum sanctificati. Quod tamen intelligi et aliter melius potest, id est ut sanctos dicat sacerdotes, et ministros Ecclesie, fideles uero ceteram fidelium multitudinem. Gratias agimus Deo, et Patri Domini nostri Iesu Christi, semper pro uobis orantes. A laudibus Dei incipit, quod talia eis donauerit, que inferius continentur.

Audientes fidem uestram in Christo Iesu. Et hoc ad distinctionem diligentissime positum est: sunt quippe plures fideles, sed non in Christo Iesu. Et dilectionem, quam habetis in sanctos omnes. Notandum  sane quod, sicut Corinthios subtiliter de tenacitate reprehendit, ita et istos de largitate dilectionis collaudat; probatio quippe dilectionis exhibitio operis est.

Propter spem, que reposita est uobis in celis. Ac si dicat: Quanto enim amplius Deum diligitis de celis, tanto amplius proximis bona impenditis in terris, eo quod illic uos thesaurizare nostis, ubi tinea non corrumpit, et ubi fures non effodiunt, nec furantur .

Quam audistis in uerbo ueritatis Euangelii. Quod prius dixerat uerbum ueritatis, hoc post repetiit, Euangelii. Quia reuera nulla alia predicatio uera est, nisi que fulcitur Euangelii auctoritate.

 Quod peruenit ad uos, sicut et in uniuerso mundo  est, et fructificat, et crescit, sicut et in uobis. Quamuis Euangelium nondum mundum tenebat uniuersum; sed fructificare illud in uniuerso mundo dixit, et crescere, ut ita significaret quousque fuisset fructificando, et crescendo uenturum. Si ergo latet quando, Ecclesia fructificante atque crescente, uniuersus omnino a mari usque ad mare orbis implebitur; procul dubio latet quando finis erit, ante quippe non erit. Ideo enim ad exemplum ceterarum gentium  hos crescere, et fructum uitalem facere alacri sermone prosequitur, ut ex eo quod Dei gratiam perceperunt, proficerent, et numero, et opere adiungentes fidei sue, qui fierent fratres eorum in Christo attracti bonorum operum illorum exemplo.

 Ex qua die audistis, et cognouistis gratiam Dei in ueritate. Ille Dei gratiam in ueritate cognoscit, qui gratie Dei non existit ingratus: qui suis meritis nichil tribuit, si aliquid dignum agit, sed illi dat gloriam, cuius donum est quidquid in hominibus boni est.

Sicut didicistis ab Epaphra carissimo conseruo nostro, qui est fidelis pro uobis minister Christi Iesu. Epaphras iste ipse est, qui in Epistola ad Philippenses Epaphroditus nominatur  ; qui eis ministrauit gratiam Christi uice Apostoli, cuius commendat personam, laudando et dicendo: Charissimo conseruo nostro. Postea subiungit et causam: Qui est fidelis pro uobis minister Christi Iesu.

Qui etiam manifestauit nobis dilectionem uestram in spiritu. Laudat eos per omnia, quod misericordes  essent erga eos qui ex circumcisione pro nomine Domini Iesu Christi profecti sunt ad euangelizandum de gente in gente, et de regno in populo altero. Unde et sequitur:

Ideo et nos ex qua die audiuimus, non cessamus pro uobis orantes, et postulantes, ut impleamini agnitione uoluntatis eius. Audiens Apostolus deuotam, ac promptam uoluntatem illorum circa fidem Christi, orat pro eis, ut propensius, agnita uoluntate Dei, rationabili opere explerent deuotionem, quam, audita fide Christi, didicerant, ne tam mentis fida edificatio  , et robur fidei, dum inconsulte aliquid atque imperite conficeret, laboris sui fructum amitteret. Hoc enim libenter accepto fertur quod deuoto fit animo, et prudenter.

 In omni sapientia, et intellectu spiritali. Orat pro Colossensibus, sicuti et pro omnibus Ecclesiis, ut impleantur agnitione uoluntatis eius in omni sapientia et intellectu spiritali. Exposuit quod obscure dicebat: Quomodo Deus det uelle, et adiuuet, atque confirmet, et spirando et docende; sapientiam et intellectum donando per gratiam suam, libertatem arbitrii reparando et confirmando per assiduam gratiam suam.

Ut ambuletis digne Deo per omnia placentes; in omni opere bono fructificantes, et crescentes in scientia Dei; in omni uirtute confortati secundum potentiam claritatis eius in omni patientia et longanimitate cum gaudio. Ecce quomodo gradatim eos magister bonus ad altiora sustollit, ut ambularent digne Deo,  per omnia ei placentes, id est in omni opere bono perseuerantes: deinde fructificantes germine uirtutum, et crescentes, non in forma corporis, sed in scientia Dei. Post hec addidit: In omni uirtute confortati secundum potentiam claritatis eius in omni patientia, et longanimitate cum gaudio. Hec autem omnia uirtutum culmina, et premia inuitarent quem deterrere possent aduersitates. Incrementum enim operum eorum scientia uult fieri, ut non ignorent fidei sue spem. Tunc enim firmi, et stabiles sunt, si aduertant que per fidem promissa sunt, et quanta sit potentia glorie maiestatis Dei in patientia, ut longa exspectatione sustineat humanum genus, quod irreuerentia sua non solum neglexit Creatorem, uerum persequatur amantes eum, ut et ipsi similiter  patientes sint, ut supportent probra et maledicta, si fuerit pressura, exspectantes iudicium Dei, nec dubitantes de eo, magis autem gaudentes in promissa uita cum gratiarum actionibus Deo, sicut dicit:

Gratias agentes Deo Patri. Unde, et quare? Ipse exponendo addidit: Qui dignos nos fecit in parte sortis sanctorum in lumine. Ac si dicat: Qui dignatus est aduocare et inducere gentes in promissione Iudeorum, que est lumen eternum, id est ueritas perpetua. Solet aliquando Apostolus tenebras infidelitatem, et lucem fidem denuntiare; sicut alio loco dicit: Fuistis aliquando tenebre; nunc autem lux in Domino : id est fuistis aliquando infideles; nunc autem fideles estis per Dominum. Sortem,  hereditatem dici in Scripturis sanctis frequentur inuenimus  .

Qui eripuit nos de potestate tenebrarum. Liberati enim de conditione tenebrarum, hoc est, eruti de potestate immundorum spirituum et societate iniquorum, a quibus detinebamur ex proprio delicto Ade  , qui est pater omnium peccantium, translati sumus per fidem in regnum celeste Filii Dei, sicut consequenter adiungit.

Et transtulit nos in regnum Filii caritatis  sue. Ut ostenderet nobis quo amore diligit nos Deus, quando attollens nos de imo tartari, induxit in celos cum uero Filio suo. Iam enim omnes credentes, qui fixa mente deuoti sunt, exeuntes de seculo, duce dextre partis angelo, inducuntur in  celum, quod ante uictam mortem concessum non erat. Non dixit, Filii sui; quod si diceret, uerissime diceret; quemadmodum quia sepe dixit, uerissime dixit, sed ait: Filii caritatis sue. Filius ergo est etiam Spiritus sanctus, si non est in illa Trinitate caritas Dei, nisi Spiritus sanctus: quod si absurdissimum est, restat, ut non solus ibi sit caritas Spiritus sanctus, sed propter illa, de quibus satis disserui  , proprie sic uocetur. Quod autem dictum est, Filii caritatis sue, nichil aliud intelligatur, quam Filii sui, postremo  substantie sue. Charitas quippe Patris, que in natura eius est ineffabiliter simplici, nichil est aliud, quam eius ipsa natura atque substantia, ut sepe iam diximus, et sepe iterare non piget. Ac per hoc Filius caritatis  eius nullus est alius, quam qui de substantia eius est genitus.

In quo habemus redemptionem  , remissionem peccatorum. In hac redemptione tanquam pretium pro nobis datus est sanguis Christi, quo accepto diabolus non ditatus est, sed ligatus, ut nos ab eius nexibus solueremur. Remissio enim peccatorum liberos nos facit, ut liberati debitis, obnoxii teneri non possimus: nam sine fide Christi nullus est saluatus.

Qui est imago Dei inuisibilis. Imago, et equalitas, et similitudo distinguenda sunt, quia ubi imago, ut est in speculo, continuo similitudo, non continuo equalitas, ut est in ouis paribus. Ubi equalitas, continuo similitudo, non continuo imago. Ubi similitudo,  non continuo imago, non continuo equalitas, ut est in ouis diuersi generis, ut in speculo est  imago, quia de illo expressa est. Est enim necessaria similitudo, non tamen equalitas, quia multa desunt  imagini, que insunt illi rei, de qua expressa est. Ubi equalitas, continuo similitudo, non continuo imago, uelut in duobus ouis paribus, quia inest equalitas, inest et similitudo; quecunque enim adsunt uni, adsunt et alteri: imago tamen non est, quia neutrum de altero expressum est. Ubi similitudo, non continuo imago, non continuo equalitas; omne quippe ouum omni ouo, in quantum ouum est, simile est, sed ouum perdicis, quamuis in quantum ouum est, simile sit ouo galline, nec imago tamen eius est, quia non de illo expressum est; nec equale, quia et breue est, et alterius generis animantium. Potest ergo esse aliqua imago, in  qua sit etiam equalitas, ut in parentibus, et filiis inuenitur imago, in qua sit et equalitas, et similitudo, si interuallum temporis defuisset; nam et de parente expressa est similitudo filii, ut recte imago dicatur, et potest esse tanta, ut recte etiam dicatur equalitas, nisi quod parens tempore precedit. Ex quo intelligitur equalitatem aliquando non solum similitudinem habere, sed etiam imaginem, quod in superiore exemplo manifestatum est. Potest etiam aliquando esse similitudo et equalitas, quamuis non sit imago, ut de ouis paribus diximus. Potest et similitudo, et imago, quamuis non sit equalitas, ut in speculo ostendimus. Potest et similitudo, ubi equalitas, et imago sit, sicut de filiis commemorauimus, excepto tempore, quo precedunt parentes; sic enim  equalem syllabam syllabe dicimus, quamuis altera precedat, altera subsequatur. In Deo autem, quia conditio temporis uacat; non enim potest recte uideri Deus in tempore generasse Filium; per quem condidit tempora; consequens est, ut non solum imago eius sit, quia de illo est, et similitudo, quia imago est, sed etiam equalitas tanta, ut nec temporis interuallum impedimento sit.

Primogenitus omnis creature. Ante omnem creaturam genitum Filium, non creatum testatur, ut secerneret natiuitatem eius a creature factura. Et ut hoc penitus clarescat, subiecit.

Quia in ipso condita sunt uniuersa in celis et in terra, uisibilia et inuisibilia. Hoc est quod euangelista Ioannes in principio Euangelii sui, Iu, 3, testatur,  dicens: Omnia per ipsum facta sunt, et sine ipso factum est nichil. Si enim nichil creaturarum sine ipso  factum est, patet profecto, quia ipse creatura non est, per quem omnis creatura facta est. Sed sciendum quia quidquid per illum factum creditur, per illum regitur et continetur. Secundum carnem omni rationabili creature primus effectus est. Primogenitus, inquit, non primo creatus, ut genitus per naturam, et primus perpetuitate credatur. uel certe primogenitus ex mortuis , quia primus ipse resurrexit. Et ut apertius tradat, que, et quanta sit potentia Filii secundum diuinitatem, ostendit que per ipsum sint; id est, throni, dominationes, principatus, potestates: omnia per ipsum, et in ipso creata sunt: et ipse est ante omnes, et omnia in ipso constant. Ut proinde omnino minus nichil in eo credatur esse, quam est in Patre. Et ipse est ante omnes.  Sic est, quia hic solus de Patre Deo natus est, de ingenita utique substantia Dei. Hec autem uirtute eius, que generationem habet, id est, cetere creature a Patre substiterunt, non ut communio eis substantie sit cum eo, sed ex nichilo, nutu Dei Patris, Filio ceperunt. Throni enim illa agmina sunt uocata, quibus ad exercendum iudicium semper Deus omnipotens presidet. Quia enim thronos Latino sermone dicimus sedes, throni dicti sunt hi, qui tanta diuinitatis gratia replentur, ut in eis Dominus sedeat, et per eos sua iudicia decernat. Unde et Psalmista dicit: Sedes super thronum, qui iudicas equitatem . Quod uero ait, et omnia in ipso constant, ita intelligendum est: quia sine eo nichil sunt, nisi enim huic fuerint subdita, errore deuia quasi perditioni  fient obnoxia.

Et ipse est caput corporis Ecclesie. Ecclesie caput est Christus, si tamen omnes unum sentiant celestes, et terreni, ut sint Ecclesia, hoc est, unius fidei. Si quominus truncati capite, hoc est, omnium corporum, totius corporis  , id est a creatore suo seiuncti, amentia quadam et uanitate bacchantur. Quomodo enim caput plurima sibi habet membra subiecta, ita et Dominus noster iehsu Christus, cum sit caput Ecclesie, habet membra eos omnes qui in Ecclesia congregantur.

Qui est principium, primogenitus ex mortuis. Id est, per ipsum denuo negligentia quadam facta caduca reformanda fuerunt, ne ad iniuriam eius pertineret, si opus eius per alterum instauratum fuisset;  ut quomodo ante omnes natus est, sic iterum ante omnes primus esset ex resurrectione mortuorum reddita pristina uita. Ante omnia enim natus est de Deo, ut cuncta crearet, que non erant. Iterum accepta carne de uirgine natus est, ut peccatum, quod ex uirgine Eua intrauerat in mundum, aboleret. Natus ergo, et mortuus resurrexit, ut que primum fecerat, postea iterum recrearet, quia per errorem fuerant uelut mortua, ut semper in omni uita sit primus et princeps. Ecce duas taxatas  naturas in una persona Domini Iesu Christi. Principium,  per quod facta sunt omnia, primogenitus in gratia, pro eo quod ante omnes sanctos resurrexit a mortuis, et deuicta morte iam regnat in celis. Quorum fratrum recte primogenitus appellatur, quia omnes adoptionis filios etiam illos qui incarnationis eius tempora, nascendo, precesserunt, dignitate pregreditur.

Ut sit in omnibus ipse primatum tenens. Quia uidelicet, sicut per diuinitatem principium, et caput est angelorum, ita et per susceptionem carnis caput est omnium hominum electorum.

Quia in ipso complacuit omnium plenitudinem inhabitare, et per eum reconciliare omnia in ipsum. Plenus quippe erat Dominus Spiritu sancto, plenus gratia et ueritate : de cuius plenitudine  nos omnes iuxta modum nostre capacitatis accepimus: quia unicuique nostrum data est gratia, secundum mensuram donationis Christi . De solo namque mediatore Dei et hominum homine Iesu Christo dici potuit: Et requiescet super eum Spiritus Domini; Spiritus sapientie et intellectus, Spiritus consilii et fortitudinis, Spiritus scientie et pietatis, et repleuit eum Spiritus timoris Domini . Omnes uero sancti non plenitudinem Spiritus eius, sed de plenitudine eius, quantum ille donat, accipiunt. Quia alii per Spiritum datur sermo sapientie, alii sermo scientie secundum eumdem Spiritum, alteri fides in eodem Spiritu, alii gratia sanitatum in uno Spiritu, alii operatio uirtutum, alii prophetia, alii discretio spirituum, alii genera linguarum,  alii interpretatio sermonum: Hec autem omnia operatur unus atque idem Spiritus, diuidens singulis prout uult . Quia ergo de plenitudine conditoris nostri non quiddam, sed omne quidquid boni habemus, accepimus, curandum summopere est, ne quispiam de sua se bona actione, uel cogitatione incautus extollat, ne, si ingratus largitori remanserit, perdat bonum quod accepit.

Pacificans per sanguinem crucis eius, siue que in terris, siue que in celis sunt. Pacificantur quippe que in celis sunt, cum id, quod in angelis lapsum est, ex hominibus redditur. Instaurantur autem que in terris sunt, cum ipsi homines, qui predestinati sunt in eternam uitam, a corruptionis uetustate innouantur. Ac sic per illud singulare sacrificium,  in quo Mediator est immolatus, quod unum in lege multe uictime figurabant, pacificantur celestia cum terrestribus, et terrestria cum celestibus. Quoniam, sicut idem Apostolus dicit, in ipso complacuit, omnem plenitudinem inhabitare, et per eum reconciliare omnia in ipsum, pacificans per sanguinem crucis eius, siue que in terris sunt, siue que in celis. Pax ista precellit, sicut scriptum est , omnem intellectum, neque sciri a nobis, nisi cum ad eam uenerimus, potest. Quomodo enim pacificantur celestia, nisi nobis id est, concordando  nobiscum? Nam ibi semper est pax, et inter se uniuersis intellectualibus creaturis, et cum suo creatore; que pax precellit, ut dictum est, omnem intellectum; sed utique nostrum, non eorum, qui semper uident faciem Patris . Nobis autem quantuscunque sit intellectus humanus, ex parte scimus, et uidemus per speculum: in enigmate . Cum uero equales angelis Dei fuerimus, tunc, quemadmodum ipsi, uidebimus facie ad faciem : tantamque pacem habebimus erga eos, quantam et ipsi erga nos, quia tantum eos dilecturi sumus, quantum ab eis diligemur. Itaque pax eorum nota nobis erit, quia et nostra talis, ac tanta erit, nec precellet tunc intellectum nostrum. Dei uero pax, que illic est erga  eos, et nostrum et illorum intellectum sine dubitatione precellit; de ipso quippe beata est rationabilis creatura, quecunque beata est; non ipse de illa. Unde secundum hoc melius accipitur quod scriptum est, pax Dei, que precellit omnem intellectum, ut in eo quod dixit, omnem, nec ipse intellectus sanctorum angelorum esse possit exceptus, sed Dei solius, neque enim et ipsius intellectum pax eius excellit.

Et uos cum essetis aliquando alienati, et inimici sensu in operibus malis; nunc autem reconciliauit in corpore carnis eius per mortem. Quale donum Dei sit erga gentes, memorat, ut ostendat eos debitores esse multum in gratiarum actionibus Deo qui cum alienati et inimici essemus, consilio suo,  per quod decreuit uisitare genus humanum, uisitauit et reconciliauit in corpore carnis eius; et ideo ista omnia prestitit, ne eius beneficium irritum faciamus, et iterum simus inimici, sicut quondam, cum in idolis et in operibus iniquis fuerant. Adorauerunt enim opera sua que fecerunt. Misericordia autem, et prouidentia Dei requisiuit eos, ut gratuito Dei gratiam consequerentur, redeuntes ad eum in conscientia munda, ut in die iudicii, dum nichil erroris ueteris inueniretur in his, adcorporarentur creatori suo, qui, ut prodesset humano generi, incarnatus homo factus est, ut in carne sua uinceret mortem.

Exhibere uos sanctos, et immaculatos, et irreprehensibiles coram ipso. Ecce in quibus uirtutibus  uult eos esse conspicuos gentium predicator. Sanctitas refertur ad castitatem; immaculatio ad integritatem; irreprehensibilitas ad prudentiam; ut essent irreprehensibiles in medio nationis praue atque peruerse, et lucerent inter eos opere uirtutum, sicut luminaria in firmamento celi. Notandum quod alienatos a Deo in operibus malis aliquando esse dixerit, non iam tunc quando ista scribebat.

Si tamen permanetis in fide fundati, et stabiles, et immobiles. Ut scirent tunc prodesse sibi passionem Christi, si in accepta fide manerent: et tunc immaculati fierent, si illos hominum praua doctrina,  uel exempla non deciperent, sed firmiter que ab Apostolo audierant, futura crederent

A spe Euangelii, quod audistis. Spem Euangelii, nisi qui secundum ipsum uiuunt, habere non possunt: secundum quod alio loco idem Apostolus dicit: Si enim complantati fuerimus similitudini mortis eius, simul et resurrectionis erimus .

Quod predicatum est in uniuersa creatura, que sub celo est. Omnis creature nomine potest, et debet omnis natio gentium designari. Ante enim dictum fuerat a Domino apostolis, ne in uia gentium irent . Postea uero iussum est ut predicarent Euangelium omni creature .

Cuius factus sum ego Apostolus  , et minister, qui nunc gaudeo in passionibus pro uobis.  In tribulationibus, quas patiebatur, exsultare se fatetur, quia profectum suum uidet in fide credentium. Non est enim inanis tribulatio, quando eum, pro quo patitur, acquirit ad uitam. Quas passiones Christo dicit inferri, cuius utique doctrinam persequuntur, ut perfidos grauet impietatis sue  crudelitate, et fidelibus Dei predicet caritatem, cuius Filius nunc usque iniurias patitur pro nobis.

Et adimpleo ea, que desunt passionum Christi in carne mea, pro corpore eius, quod est Ecclesia. Et est sensus: Christus a solis Iudeis adductus ad mortem est; ego pro Eeclesia eius, et a Iudeis, et a gentibus. Christus inchoauit passionem, non impleuit; sed in corpore suo, id est, in Ecclesia nunc adimpletur, dum pro uobis patimur, ut uos edificemus,  sicut et ille, qui prior passus est, relinquens nobis exemplum, ut sequamur uestigia eius.

Cuius factus sum ego minister secundum dispensationem Dei, que data est mihi in uobis. Ministrum factum esse se Euangelii inter gentes a Deo per Christum cum fiducia loquitur, ut mysterium ceptum a Domino, per idoneum efficacem seruum possit impleri, quod ignotum fuit a seculis. Et ministrum se sacri Euangelii factum dicit, non qualemcunque, sed de quibus Dominus dixerat: Quis, putas, est fidelis seruus, et prudens, quem constituit Dominus super familiam suam, ut det illis in tempore tritici mensuram . Et notandum quod occulte suggillat eos, qui ex ciircumcisione ueniebant, quos Dominus ad hoc non elegerat opus. Sed ipsi turpe  lucrum sectantes Christo Domino non seruiebant, sed suo uentri, et per dulces sermones, et falsas benedictiones peruertebant corda innocentium.

Ut impleam uerbum Dei. In isto uerbo multa prophetica continentur uerba de uocatione gentium, et reprobatione populi Iudeorum, ut est illud: Reminiscentur, et conuertentur ad Dominum uniuersi fines terre, et adorabunt eum omnes familie gentium . uobis enim credentibus, uerbum Dei impletur, quando prophetica dicta impleta uidentur. Unde et sequitur:

Mysterium, quod absconditum fuit a seculis et  generationibus. Considerandum quod mysterium uocationis gentium non dixerit Apostolus occultum esse filiis Dei, id est, patriarchis et prophetis, sed seculis et generationibus, id est, philosophis et sapientibus mundi. Nam sancti prophete bene ea nouerunt, et in nobis implenda predixerunt. Unde et sequitur.

Nunc autem manifestum est sanctis eius. Non enim quando apostoli ad gentes uenerunt, sed illi euangelizando effecti sunt sancti. Ut est illud in Euangelio  secundum Ioannem: Quia iehsu moriturus erat pro gente, et non tantum pro gente, sed ut filios Dei, qui erant dispersi, congregaret in unum. Nec dum erant filii Dei, nisi in predestinatione, sed unicus Dei Filius pro eis passus, ex filiis ire fecit filios adoptionis pro quibus et adiungit.

 Quibus uoluit Deus notas facere diuitias glorie sacramenti huius in gentibus, quod est Christus in uobis. Mysterium quod latuit a seculis, modo reuelatum asserit, id est, tempore apostolorum ostensum, quia et gentes admittende essent sine circumcisione carnis ad fidem Christi, qui promissus erat Iudeis. Prius enim ante predicationem fidei circumcidi mandatum est gentiles, si uoluissent ad legem accedere. Nunc autem misericordia Dei, ita ut sunt, suscipi iussi sunt ad fidem. Quod indignum putabatur Iudeis, ut Christus, in quo spes erat Iudeorum, etiam gentes participes faceret glorie sue.

Spes glorie, quem nos annuntiamus. Spes glorie Christus dicitur, pro eo quod per eum gloriam adepturi sint credentes in eum. Corripientes omnem hominem,  et docentes omnem hominem in omni sapentia, ut exhibeamus omnem hominem perfectum in Christo Iesu, id est, Iudeum et Grecum, seruum et liberum; pro eo quod non est personarum acceptio apud Deum : sed in omni gente, qui timent Dominum et operantur iustitiam, acceptum est illi . Hanc enim dicit ueram esse sapientiam, que est in disciplina Dominica, cum agnoscitur Christus. Quod se ipsum Apostolus magna cum cura agere testatur, ut erudiens omnem hominem in hac sapientia consummatum eum exhibeat Deo in intellectum Christi, ut mysterium natiuitatis ex Deo, et natiuitatis ex Maria, et totius operis eius celestium, et terrestrium assequatur. Et hoc notandum quod omnes uult exhibere perfectos secundum illam perfectionem, qua alibi  dicit: Quotquot enim sumus perfecti, hoc sapiamus , cum retro dixerit: Ego me non arbitror comprehendisse . Est enim quedam imperfecta perfectio, ut sciat se homo in hac uita non posse esse perfectum.

In quo et laboro certando. Sicut enim supra duas res proposuit, correptionem et doctrinam, ita et hic duas, laborem et certamen. Correptio enim pertinet ad improbos; doctrina ad humiles. Ita et hic, labor ad opus predicationis; certamen uero contra obsistentes.

Secundum operationem eius, quam operatur in me  in uirtute. Cuius rei certamen contra perfidos habere se loquitur, adiuuantibus signis uirtutum, ut per hec uicta infidelitas comprimatur. Qui enim uerbis subtilitate quadam diabolice uersutie ausus est contradicere, pudore correptus necesse est cedat uirtuti. Et ne ingratus diuine gratie existeret predicator, quidquid supra de se dixit, modo ad eum retulit, a quo accepit, dicendo, secundum operationem eius. Usque nunc communiter de omnibus disputauit: modo tamen ipsis Colossensibus loquitur, et dicit:

 uolo enim uos scire qualem sollicitudinem habeam pro uobis, et pro his, qui sunt Laodicie,  et quicunque non uiderunt faciem meam in carne, ut consolentur corda ipsorum. Non se minus  sollicitum pro his, quos in carne minime uiderat, quam de illis erat, quibus presens predicabat, testatur, ut scirent non minori affectu diligi se ab eo, quia eos non uiderat, quam ceteros, apud quos erat, diligebat, ut foueret animos eorum in caritate, et prompti fierent per epistolam agnitionem accipere sacramenti Dei in Christo. Cum enim commemorasset et commendasset Apostolus quantum certamen pro eis haberet, et pro his qui Laodicie  fuerant, et quicunque non uiderant faciem eius in carne, ut cordibus consolarentur, adiunxit.

Instructi in caritate, et in omnes diuitias plenitudinis intellectus, in agnitionem mysterii Dei Patris, et Christi Iesu. Aduertentes has esse sapientie, et scientie diuitias, si agnoscatur Christus in deitatis  sue plenitudine adorandus. Omne igitur mysterium sacramenti Dei in Christo est. Hic est enim unus, in quo omnis creatura nisi sperauerit, peribit, ut omnium potentia in eo sit, ut qui cognoscit istum, cunctorum quecunque sunt, cognitionem uideatur habere. Nec colendus alius, preter hunc requiratur, quia omnium potentiarum uirtus in eo est. Ex ipso enim habent omnes. Unus enim cum sit, omnia potest. Quare et caput omnium dicitur, ut per ipsum omnes subsistere uideantur. Quibus enim ista scripsit, metuebat eos seduci umbris rerum dulci nomine scientie, et auerti a luce ueritatis, que est in Christo Iesu Domino nostro. Ab hac autem sub nomine sapientie, uel scientie cura uanarum, superfluarum obseruationum, et de superstitione gentilitatis,  maxime ab eis, qui philosophi nuncupati sunt, et a Iudaismo cauendum esse cernebat, ubi erant umbre futurorum remouende, quoniam lumen earum iam Christus aduenerat.

In quo sunt omnes thesauri sapientie, et scientie absconditi. Digne ergo omnes thesauri sapientie et scientie in eo dicuntur absconditi. Omnis enim scientie ratio totius creature superne et terrene in eo sit oportet, quia omnium eorum caput est; siue angelorum, uel omnium, omnis scientie peritia in auctore illorum est, ut qui hunc agnoscit, nichil ultra requirat, nec sapientiam, nec uirtutem,  quia agnouit eum, in quo perfecta uirtus, perfectaque sapientia est. Quidquid enim alibi se putauerit inuenire, plene in hoc, et abunde inueniet. Nam quid sapientius Salomone? Quid prudentius Daniele? Quibus idcirco Deus pre ceteris sapientiam dedit, ut notum faceret infidelibus totius se sapientie esse auctorem. Denique Nabuchodonosor dicit Danieli admirans super sapientiam eius: uere Deus uester ipse est Deus uiuus, et aperiens mysteria . Quod quidem omnem incredulum latet in Christo omnem esse sapientiam; quia non legunt in Euangeliis astrologiam, non in Apostolo geometriam, non in propheta arithmeticam nec musicam: que idcirco despecta sunt a nostris, quia ad salutem non pertinent, sed magis mittunt in errorem,  et reuocant a Deo, ut dum his student ratiocinationum disputationibus, curam anime sue non habeant. Que enim tam uera sapientia est, nisi cognouisse quod prosit, et despexisse quod obsit? Obest enim, quia impedit anime, ne curam sui agat. Non immerito ergo qui Christum agnouit, inuenit thesaurum sapientie et scientie: agnouit enim quid ei sit utile, ut omnem sermonem uel sensum, qui preter illum est, non solum non miremini, sed etiam stultitiam deputetis.

Hoc autem dico, ut nemo uos decipiat in sublimitate sermonum. Hoc dico, inquit, ut nemo uos circumueniat in uerisimili sermone; quia ueritatis amore ducebantur, uerisimilitudine illos timuit, ne deciperentur; et ideo commendauit in Christo, quem dulcissimum  habebant thesaurum, scilicet sapientie et scientie cuius nomine et promissione induci poterant in errorem. Commonet enim ne in malorum colloquiis, et astutia iniquitatis sensus eorum transduceretur; quia sapientes mundi arte quadam, et minutiis disputationum irretire gestiunt simplicium animas, ut ratione mundanarum rerum abstrahant eos a spe, que est in Christo.

Nam etsi corpore absens sum, sed spiritu uobiscum. Ideo de illis timebat, quoniam quid eis adhuc deesset uidebat. Unde et sequitur: Gaudens et uidens ordinem uestrum; et supplens id quod deest utilitati  fidei uestre. Cernebat utique quamdam fabricam spiritalem, sicut alibi dicit: Dei edificatio estis ; et in ea cernebat utrumque, et unde gauderet, et unde satageret. Gaudebat ex eo quod iam edificium uidebat, satagebat ex eo quod usque ad culmen perfectionis adhuc edificandum esse sentiebat. Ecce quomodo sancto desiderio quasi uagatur. Hic corpore tenetur; illuc spiritu ducitur. Et paterni amoris affectum istis presentibus exhibet; illis absentibus ostendit. Coram positis impendit opera; audientibus exprimit uota: efficaciter presens eis, cum quibus erat; nec tamen illis absens, cum quibus non erat.  Cuius uagationem melius cognoscimus, si eius adhuc ad Corinthios uerba pensamus. Ait enim: ueniam ad uos, cum Macedoniam pertransiero; nam Macedoniam pertransibo. Apud uos forsitan manebo, uel etiam hiemabo .

Sicut ergo accepistis Christum Iesum Dominum nostrum, in ipso ambulate, radicati, et superedificati in ipso, et iam firmati fide, sicut et didicistis, abundantes in illo in gratiarum actione. Hoc monet, et hortatur, ne deuotio eorum minueretur, et recederent a fide, quam fuerant assecuti, et prauis fabulis euersi aliter Christum acciperent, quam didicerant. Multi enim corruptores fidei circumibant ad seducendos simplices, dolose, et cum simulatione annuntiantes Christum, quos euitari monet magna cautela, ut stabiles,  et firmi supra fundamentum Trinitatis spe futurorum gratias uberes agerent super misericordia Dei. Nutrit enim eos, ut capaces essent participandorum thesaurorum scientie et sapientie, qui sunt absconditi in Christo, ne tanquam non sint ad hec idonei, et uerisimili sermone capiantur, et a ueritatis itinere deuient; ideo adiungit:

uidete ne quis uos decipiat per philosophiam, et inanem fallaciam, secundum traditionem hominum, secundum elementa mundi, et non secundum Christum. Philosophiam dicit terrenam, per quam solent seduci qui cupiunt prudentes iudicari in mundo. Hec argumentis et subtilitate minutiarum quorumdam componitur, quasi physicas inuestigauerit rationes, quedam habens admista, que hortamenta sint bone  uite uel documenta: aliquando de mensuris, necnon de numeris, aliquando de elementorum qualitatibus et quantitatibus ordinata. In cuius disputationibus qui inciderit, uix, et raro euadet. Detinetur enim uerisimilibus causis, et commentitiis rebus, nichil tam uerum estimans, quam conspicitur et intelligitur in elementis. Et quia que ad presens sunt, et cernuntur oculis, suauia et oblectabilia uidentur, aliquantos seducunt, qui spiritalem rationem despiciendam, et ridendam putant desperatione futuri, omnem uim astris assignantes carnali rationi obnoxii, ne grauia credenda sint sustolli posse in celo, neue leuia uenire ad terras, aut aliquid corporeum sine rerum admistione generari, repugnantes potentie  ac prouidentie Dei. Sciunt enim legi in diuinis ueteribus Hebreorum uoluminibus multa gesta per Moysen, que humana ratio non capit: simili modo et in nouis libris facta a Domino, aut per apostolos, que tractatus carnalis prohibet credi. Dicunt  ex nichilo fieri nichil posse; et animam aut initium non habere, aut esse mortalem; et uirginem parere non posse, aut si peperit, ut aiunt, uirgo non est; Deumque ex homine nasci, mori, atque resurgere stultum esse credere autumant. Hanc ergo traditionem  uel philosophiam, fallacem et inanem appellat, quia non a potentia Dei ordinata est, sed ab imbecillitate ratiocinationis humane, que potentiam Dei intra scientiam suam coarctat, ne aliter credatur facere, quam carnalis se continet ratio, qua singulis elementis diuinitatis diuersitatem deputant ad culturam, ut obligent animos imperitorum, ne se ad Deum uerum extendant. Quamobrem cauendam monet traditionem istam, quia mundi cultrix est, non Dei, qui unus est, nec ad Christum, sed a Christo abstrahit.

Quia in ipso habitat omnis plenitudo Diuinitatis corporaliter. Neque enim diuinitas corporea est; sed quia sacramenta ueteris Testamenti appellat umbram futurorum; propter umbrarum comparationem, corporaliter dixit habitare in Christo plenitudinem  diuinitatis, eo quod in illo impleantur omnia, que illis umbris figurata sunt. Ac sic quodammodo umbrarum illarum ipse sit corpus: hoc est figurarum et significationum illarum ipse sit ueritas. Sed uerbo translato Apostolus usus est, tanquam in templo manufacto, non corporaliter, sed umbraliter habitauerit, id est, prefigurantibus signis. Nam illas omnes obseruationes, umbras futurorum uocat etiam ipso translato uocabulo : summus enim Deus, sicut scriptum est, non in manufactis templis habitat . Aut certe corporaliter dictum est, quia et in Christi corpore, quod assumpsit ex uirgine, tanquam in templo habitat Deus. Hinc est enim quod Iudeis signum petentibus cum dixisset: Soluite templum hoc, et post  triduum suscitabo illud , euangelista quid hoc esset consequenter exponens, ait: Ille autem dicebat de templo corporis sui  . Hoc ergo interesse arbitramur inter caput et cetera membra, quod in quolibet quamuis precipuo membro, uelut in aliquo magno propheta, aut apostolo, quantumuis diuinitatis habitet, non tamen sicut in capite, quod est Christus, omnis plenitudo diuinitatis; quia et in nostro corpore inest sensus singulis membris, sed non tantus quantus in capite.

Et estis in illo repleti, qui est caput omnis principatus et potestatis. Caput autem omnium Christum principium omnium uoluit intelligi, sicut ipse ait, cum ei dictum esset: Tu quis es?  Respondit enim: Principium, quod et loquor uobis.  Omnia enim per ipsum facta sunt; et sine ipso factum est nichil . Mirabiliter autem uult esse horum uelut mirabilium contemptores, cum eos ostendit corpus factos illius capitis, dicendo: Et estis in illo repleti, qui est caput omnis principatus et potestatis. Et est sensus, uel ordo uerborum: Si illius scientia erudimini, qui dedit initium etiam inuisibili creature, quid uobis conferent qui nichil amplius intelligunt, quam quod uident? Plus significat credentibus dari, quam potest in elementis deprehendi: quia qui in Christo est, repletus est  abundantia diuinitatis, quam elementa non habent. Denique in credentibus Spiritus sanctus inhabitat, quod elementis concedi non potest; quia indignum erat et incongruum, ut inuisibilis habitaret in substantia uisibili, et incorporeus in his, que sensibilia sunt. Audiant ergo, et ueniant cultores eorum, et credant in Christo, ut fiant maiores eorum, quos nunc colunt.

Hinc iam Iudeos et pseudoapostolos sugillat, ne ab ipsis seducantur, et dicit: In quo et circumcisi estis circumcisione non manufacta. Hinc iam ne umbris Iudaicis seducantur, adiungit: In quo etiam circumcisi estis circumcisione non manufacta, id est, per quam totum ueterem hominem exspoliastis. Hi circumciduntur in Christo, qui amputata totius traditionis  humane cultura, Christo iunguntur, corde non carne circumcisi, id est, in spiritu, non in carne seruientes, ut a terrenis ad celestia, ab humanis ad diuina, et ab errore conuertantur ad ueritatem.

In exspoliatione corporis carnis. Non duas utique res intelligi uoluit, quasi aliud sit caro, aliud corpus carnis; sed quia corpus multarum rerum nomen est, quarum una caro est. Nam multa sunt, excepta carne, corpora celestia et corpora terrestria. Corpus carnis dixit, eo quod hoc loco corpus, carnem intelligi uoluit. Unde et sequitur:

Consepulti in baptismo, in quo et resurrexistis per fidem operationis Dei, qui suscitauit illum a mortuis. Resurrexerunt autem per fidem Dei: de quo credunt, quod exemplo Christi resuscitabit illos ex  mortuis. Illic enim homo uetus deponitur, et nouus assumitur; peccatis moritur  , ut uiuat iustitie, ut Christo societur, resurrectionis future tenens pignus exemplo Saluatoris, qui resurrexit ex mortuis. Resurrexistis, inquit, in nouam uitam, credentes et intelligentes illius esse operationem. uide quemadmodum et hic corpus Christi eis ostendit, ut ista contemnant, coherentes tanto capiti suo, mediatori Dei et hominum, Christo Iesu, et nullum falsum, uel inualidum medium, per quod Deo cohereant, requirentes. Hec igitur commonet, ut perseueret in abrenuntiatione pompe, et prestigiis  Satane: qui idcirco elementorum suadet culturam, ut a Deo auocet, participes apostasie sue uolens efficere homines. Quia enim sub nomine suo  culturam suadere non potest  sub alterius nomine suam uoluntatem conatur implere.

Et uos, cum essetis mortui in delictis, et preputio carnis uestre, conuiuificauit cum illo. Mortuos dicit gentiles fuisse: primum quidem, quia legem Moysi, que ad testimonium data est Creatoris, et ad uitia condemnanda, recipere noluerunt; deinde peccatorum suorum causa, indigni erant uita; ideoque discreuit hos a Iudeis, quasi qui fuerint inimici Dei unius. Iudei uero in unius Dei confessione  degentes, adueniente Christo addiscunt mysterium Dei, quod exspectabant ad iustificationem suam, ut in eo, quod subreptum illis fuerat, quia impossibile est esse sine peccato, acciperent remissionem peccatorum, per fidem Iesu Christi, et gratiam Noui Testamenti. Ideo inducit et Iudeos, dicens: Donans  nobis omnia delicta, ut post specialem subiiceret et generalem, quia cunctis donauit omnia delicta. Sed quia, sicut dicit Dominus: Cui plus donatum fuerit, amplius debet diligere , gentes non solum propter peccata, sed etiam circumcisionem, pariter morti eterne obnoxii erant ; et dum dupliciter rei essent, filiorum sunt consortes effecti  . Idcirco enim  commonet gentes, ut considerantes causas malorum suorum, et qualem gratiam acceperint a Deo in Christo, tota deuotione solliciti sint circa obsequium eius, a quo a diuersa mortis pena sunt liberati.

Donans uobis omnia delicta, id est, auferendo causas mortis atque peccata. Delens quod aduersum nos erat chirographum  decreti, quod erat contrarium nobis. Sic ergo deleuit, cum tulit de medio. Sic autem de medio tulit, cum affixit, ait, cruci. Hoc dixit esse spoliare principes  , et potestates publice, et detriumphare illos in semetipso. Hec, sicut uidetur, obscura sunt: ac per hoc adhibita cura dilucidanda sunt. Hoc est presidium, quod per significantiam diuersarum causarum exponit Apostolus. Multa enim acta memorat, ut genus hominum  ad indulgentiam perueniret, ut non solum propria remitteret nobis delicta, sed et illud tolleret peccatum, quod ex Ade erat preuaricatione, quod appellauit chirographum decreti, quod nos a mortuis resurgere non sinebat: quia reos lex faciebat, que subintrauerat, ut abundaret delictum . Chirographum quidam dicunt esse quasi scripturam: cyr  enim Grece manus graphia  scriptura dicitur. Et ideo chirographum Grece manus scriptio dicitur. Unde hoc loco Apostolus peccatum humani generis chirographum uocat, quasi scripturam quamdam apud Deum, memoriam peccatorum. Unde ipse dicit in Cantico: Nonne hec condita sunt apud me, et signata in thesauris meis?  Hec omnia deleta sunt in cruce, dimittendo peccata,  et abolendo memoriam delictorum. Quod quidem fieri minime potuisset, nisi peccatum affixisset cruci. Dum enim non peccando Saluator uincit peccatum, quod hominem tenebat obnoxium; insuper et occiditur ab eo innocens: sic crucifigitur peccatum. Deuictum enim peccatum, mortificatum dicitur. Crux enim non Saluatoris mors est, sed peccati.  Innocens enim qui occiditur, reos illos facit, a quibus occiditur. Et quantum est delere, subiicit, dicens:

Et ipsum tulit de medio, affigens illud cruci: se offerendo morti pro peccatoribus, non solum peccata mortificauit in cruce, sed etiam immortalitatis premia donauit per indebitam mortem.

Exspolians principatus et potestates, traduxit confidenter palam triumphans illos in semetipso. Alii codices habent: Exuens se carne, principatus et potestates exemplauit fiducialiter, triumphans eos in semetipso: non utique bonos, sed malos principatus, et malas potestates, diabolicas scilicet, et demoniacas exemplauit, id est, exemplum de illis dedit, ut quemadmodum ipse se exuit carne, sic suos ostenderet  exuendos carnalibus uitiis, per que eis dominabantur. Per hanc enim mortalitatem carnis sunt uicte inuidie diabolice potestates, que dominabantur nobis, quia uicte a Saluatore exspoliantur animabus, quas tenebant  . Cum auctoritate enim eas tenebant, quia peccauerant. Inuenti sunt et ipsi amplius iniqui, dum illum, qui illos non peccando uicerat, occiderunt, et sic iuste exspoliandi sunt, sicut dixit, publice, id est, in cruce, quod est, palam detriumphati sunt a Christo. Quas traduxisse dictus est, non occidendo, sed moriendo; nec uim inferendo, sed sustinendo, ut nobis, confracta omni superbia, uincendi daret exemplum. Quia in se ipso caput nostrum, sicut iam dictum est, prebuit exemplum, quod in toto eius corpore, quod est Ecclesia  ex diaboli potestate liberanda, in ultima resurrectione complebitur.

Nemo ergo uos iudicet in cibo, aut potu, aut in parte diei festi, aut neomenie, aut sabbatorum. Loquitur autem uniuerse contra eos, qui credentes ex Iudeis in Dominum Saluatorem Iudaicas ceremonias obseruare cupiebant, super qua re et in actibus apostolorum non parua questio concitata est. Unde et sequitur: Nemo uos iudicet, de his, qui magistros legis esse se iactant, in cibo, et potu, quod alia munda sint, alia immunda, aut in parte diei festi, ut alios dies festos putent, alios non festos. Nobis enim, qui Christum credimus resurgentem, iugis, et eterna festiuitas est. Aut in parte neomenie, hoc est, Kalendarum, et mensis noui, quando decrescens luna  finitur, et noctis umbris tegitur. Christianorum lumen eternum est, et semper solis iustitie radiis illustrantur. Aut in parte sabbatorum, ut non faciant seruile opus, et onera non portent: quia nos Christi sumus libertate donati, et onera peccatorum gestare desiuimus. Hec, inquit, omnia umbra sunt futurorum, et imagines uenture felicitatis: ut in quibus Iudei  iuxta litteram hesitant, et tenentur in terra, nos iuxta Spiritum transeamus ad Christum, qui ad distinctionem umbrarum nunc corpus appellatur, quomodo enim in corpore ueritas est, et in corporis umbra mendacium; sic in spiritali intelligentia mundus omnis, et cibus, et potus, et tota festiuitas, et perpetue Kalende, et eterna requies exspectanda est. Turpe est, inquit, et nimis incongruum, et a generositate uestre libertatis alienum, ut cum sitis corpus Christi, seducamini umbris, et conuinci uideamini, ueluti peccantes. si hec obseruare negligitis.

Que sunt umbra futurorum: corpus autem Christi. Sic data sunt per Moysen, ut umbra essent, uel figura futurorum, ut apparente ueritate, figura cessaret.  Sicut enim, absente imperatore, imago eius habet auctoritatem, presente non habet, ita et hec ante aduentum Domini tempore suo obseruanda fuerunt, presente autem carent auctoritate.

Nemo uos seducat, uolens in humilitate et religione angelorum, que non uidit ambulans, frustra inflatus sensu carnis sue. Greci codices non habent, nemo uos seducat, sed, nemo uos conuincat  . Et ubi nos habemus, ambulans, frustra inflatus sensu carnis sue, illi habent, inculcans  . Querimus quid dicere uoluerit in humilitate et religione angelorum. uere enim humilis sensus, et miseranda suspicio, Deum credere hircorum atque taurorum sanguine delectari, et in odore thymiamatis, quem sepe homines declinamus. Corpus ergo Christi. Nemo  uos conuincat, uolens in humilitate cordis. Hoc si per uerbum Grecum diceretur, etiam in Latina consuetudine populari sonaret usitatius. Sic enim et uulgo dicitur qui diuitem affectat, thelodiues  , et qui sapientem, thelosapiens, et cetera huiusmodi, ergo et hic, thelohumilis, id est, uolens humilis, affectans humilitatem; quod intelligitur, uolens uideri humilis, affectans humilitatem. Hoc enim in talibus obseruationibus agit cor hominis, uelut religioni humile reddatur. Addidit autem et culturam angelorum, uel, sicut quidam codices habent, religione angelorum, que Grece theresheia  dicitur: angelos uolens intelligi Principatus, quos elementorum mundi huius prepositos in his obseruationibus colendos esse arbitrantur. Nemo ergo uos, inquit, conuincat,  cum sitis corpus Christi, uolens uideri humilis corde in cultura angelorum, que non uidit inculcans. Aut enim sic dicere uoluit, que non uidit inculcans, quia ista homines suspicionibus et opinionibus agunt, non quod uiderint ita esse facienda, aut certe, que uidi inculcans: ideo magna existimans, quia uidit ea quibusdam locis obseruari ab hominibus, quorum auctoritati haberet fidem etiam ratione  non reddita: et ideo sibi magnus uidetur, quia et contigit quorumdam sacrorum uidere secreta. Sed planior sensus est, que non uidit inculcans, frustra inflatus mente carnis sue. Mirabiliter enim dixit ibi inflatum mente carnis sue, ubi thelohumilem supra dixerat. Fit enim miris modis in anima hominis, ut falsa humilitate magis infletur, quam si apertius superbiret. Qua in re notandum est quod in disputatione sua predicator egregius superstitioni humilitatis speciem iungit; quia dum plus quam necesse est per abstinentiam caro atteritur, humilitas foris ostenditur; sed de hac ipsa humilitate grauiter interius superbitur. Et nisi mens plerumque ex abstinentie uirtute tumesceret, nequaquam hanc uelut inter magna merita phariseus arrogans studiose  enumeraret dicens: Ieiuno bis in Sabbato .

Sequitur: Et non tenens caput, ex quo totum corpus connexum est, et coniunctione subministratum, et constructum crescit in augmentum Dei. Quod superius sub nomine philosophie cauendum monuit, nunc apertius docet obseruandum ab his qui terrene sapientie studentes, hec colenda asserunt, que obtutibus adiacent, uel apparent, ut horum culturis detente anime sub firmamento obligate teneantur, ne se supra firmamentum tendant ad superiores celos ad Deum omnium adorandum. Quod opera efficitur inimici, ut semper animas super terras humiliatas detineat, ubi se scit semper de celis deiectum  futurum iusto iudicio Dei religionem simulans, cum sit maximum sacrilegium. Inflantur enim motum peruidentes stellarum, quas angelos uocat, non auctoritate diuina, sed superstitione humana, que ad nichilum proficit, nisi ad damnum, nolentes tenere fidem Christi, qui omnium Creator et Dominus est. Ex ipso enim omnes originem habent. Quia enim membris a capite usque ad pedes membra iunguntur, quicunque ergo Christo non credens capiti omnium sanctorum, et est extra hoc corpus, et quantumuis se iactet, non uiuit: sicut membra non habent uitam, nisi in capite.

Sequitur: Si mortui estis cum Christo ab elementis huius mundi, quid adhuc tanquam uiuentes in mundo decernitis? Id est, si baptizati estis cum Christo, et  cum Christo in baptismate mortui ab elementis mundi, cur mecum non dicitis: Mihi absit gloriari, nisi in cruce Domini nostri Iesu Christi, per quem mihi mundus crucifixus est, et ego mundo?  Omnis qui baptizatur in Christo, moritur mundo. Cunctis enim superstitionum erroribus abrenuntiat, ut solam colat fidem Christi; amotis enim que naturali iustitie accedunt, relinquitur disciplina  data a Deo, per quam uiuitur Deo per spem, que est in Christo. Moritur autem his, quibus subiectus fuerat per errorem, dum negat illos, quos  presumpserat esse. Et ita fit, ut per inimicitiam abrenuntiationis inuicem sibi mortui dicantur homo, et elementorum cultura. Mundum enim dicens, errorem carnis significat. Omne enim quod uidetur, carni deputatur. Hinc est unde et Ioannes apostolus, Nolite, inquit, diligere hunc mundum, neque ea que in hoc mundo sunt , id est, neque elementa, quibus compactus mundus est, neque errores, quos humana adinuenit traditio, diligamus, sed solum Christum, qui mortuus est pro nobis, ut corpori suo nos sociaret ex perditis. Qui ergo consepulti sunt Christo, mortui sunt elementis, ut nichil  curent ex his. Superna enim didicerunt tenenda, que possunt uitam dare pristinam  . Hec enim nec presentem dant, et impediunt ne apprehendatur futura. Qui autem post baptismum ambiget de aliquibus, putans quedam e ueteribus ueneranda, uiuere se ostendit elementis, que decernit colenda, aut dubitat contemnenda; ita remanebit intra circulos mundi, alienus a Deo, quia ueteri indutus homine carnalia transire non poterit. His dictis inserit uerba eorum, qui decernunt de hoc mundo per has obseruationes quasi rationabiles, effecti uanitate humilitatis inflati, et econtrario quasi uiuentes in mundo decernunt, dicentes: Ne tetigeritis, neque gustaueritis, id est, ne tetigeritis corpus hominis mortui, nec uestimentum, et scabellum, in quo sederit mulier  menstruata, neque gustaueritis suillam carnem, et leporem, murenam, et anguillam, et sepiam  , et uniuersos pisces, qui squamas, et pinnulas non habent .

Que sunt omnia in interitu ipso usu, id est, hec omnia in corruptione et in interitu sunt, et sumendi usu in stercore digeruntur. Secundum precepta et doctrinas hominum. Secundum precepta, et doctrinas hominum, uidelicet, de quibus Dominus phariseos corripit, dicens: Irritum fecistis mandatum Dei propter traditionem uestram .

Que sunt quidem rationem habentia sapientie. Cur dicit rationem habere sapientie Apostolus, que reprehendit? Dicamus tamen quod in ipsius Apostoli  dictis possumus aduertere sepe sapientiam positam etiam in rebus mundi huius, quam dicit expressius sapientiam huius mundi . Nec moueat quod hic non addidit, mundi: non enim et alio loco, cum ait: Ubi sapiens, ubi scriba?  Addidit, huius mundi, ut diceret: Ubi sapiens huius mundi? Et tamen hoc intelligitur. Sic est ista ratio sapientie. Nihil enim ab eis dicitur in huiusmodi superstitiosis obseruationibus, ubi  in mundi  huius elementa, naturamque rerum ratio quedam sapientie reddi uideatur. Unde etiam dicit: Cauete ne quis uos decipiat per philosophiam : et tamen non ait, huius mundi. Et quid est philosophia Latine, nisi studium sapientie. Sunt ergo, inquit, ista rationem quidem habentia sapientie, id est, de quibus aliqua reddatur secundum elementa huius mundi, et principatus ac potestates; in obseruatione et in humilitate cordis. Id enim agunt iste superstitiones, ut uitio cor humilietur. uidentur igitur obseruationes Iudaice apud imperitos, et uilem plebeculam imaginem habere rationis humaneque sapientie, eo quod humilia sentiunt.

Sequitur: Non ad parcendum corpori, dum fraudantur istis escis, quibus compelluntur abstinere. Non  enim parcunt Iudei corporibus suis in assumptione ciborum, contemnentes interdum que habent, et querentes que non habent, ex qua necessitate debilitates interdum, et morbos contrahunt, nec honorant semetipsos, cum omnia munda sint mundis , nichilque possit esse pollutum, quod cum gratiarum actione percipitur, et idcirco a Domino sit creatum, ut saturitate et adimpletione carnis humanos artus uegetet atque sustentet. Elementa autem mundi, a quibus, imo quibus mortui sumus, Lex Moysi, et omne uetus instrumentum intelligendum est, quibus quasi elementis, et religionis exordiis Deum discimus, et ab elementis littere, que destruitur, transire faciunt ad spiritum uiuificantem. Qui ergo mundo, et elementis eius  mortui sumus, non debemus ea obseruare, que mundi sunt, quia in altero initium, in altero perfectio est.

Sequitur: Non in honore aliquo ad saturitatem carnis. Non quod honoratius illo magis, quam illo cibo caro satietur, cum ad eius necessitatem non pertineat, nisi quolibet ualetudini apto alimento refici atque fulciri.

 Igitur si consurrexistis cum Christo, que sursum sunt querite, ubi Christus est in dextera Dei sedens; que sursum sunt sapite, non que super terram. Et ideo nichil terrenum ambiatis, nichil transitorium, uel mortale queratis, sed celestem sectamini sapientiam, non terrenam. Resurrectio tamen duas habet formas, ut primo animo de terris resurgat ad  celos, deinde recepto corpore resurgat raptus obuiam Christo .

Mortui enim estis, et uita uestra abscondita est cum Christo in Deo. uita uestra, id est beatitudo uestra, abscondita est, non ut non uideatur, sed ut conseruetur, sicut scriptum est: Cum dederit dilectis suis somnum, ecce hereditas Domini . Hic enim labor exigitur, sed in futuro premium reseruatur. Pro eo quod sequitur:

 Cum autem Christus apparuerit uita uestra, tunc et uos apparebitis cum illo in gloria. uita nostra Christus est, quia uidelicet ipse est uerus Deus, et uita eterna, sine cuius gratia quisquis se uiuere credit, uiuens mortuus est. Et ideo omnes fideles non debent modo hic querere gloriam suam, eo quod filii Dei sint, et tamen nondum apparet quid esse debent. Quid est enim dicere, cum Christus apparuerit uita uestra, tunc et uos apparebitis cum illo in gloria, nisi quod et Ioannes euangelista eius coapostolus in sua epistola fidelibus scripsit, dicens: Charissimi, nunc filii Dei sumus, et nondum apparet quid erimus; scimus enim quia, cum apparuerit, similes ei erimus, quoniam uidebimus eum sicuti est? 

 Mortificate ergo membra uestra, que sunt super terram. Quoniam omnia simul peccata corpus esse in epistola ad Romanos significat . Idcirco singula delicta describens, membra ea appellat, ut post acceptam, ac seruatam Euangelicam de Saluatoris plenitudine rationem, bone uite operam darent, abstinentes se ab omni turpitudine, et desiderio malo, quo possint peritie diuine fructum non amittere. Per tropum loquitur, per efficientem id quod efficitur, quia non statum corporis iubet interimi, nec membra destrui, que sunt organa anime ad agendum opus bonum, membrorum enim malum usum, sicut solet, nominat membra. Nam de corpore nostro idem Apostolus alio loco dicit: Nemo enim unquam odio habuit carnem suam, sed nutrit, et fouet  eam . Ad cuius ergo formam proximos diligere iubemur, si nobismetipsis iniqui exstiterimus? Quid enim mortificare iubeat Apostolus, consequenter adiungit, dicens:

Fornicationem, immunditiam, libidinem. Hec sunt, que Apostolus mortificari iubet, non statum corporis, qui si bene regatur, in adiutorium nobis est. uitiorum quippe consuetudo, uel appetitus est reprimendus, non corpus necandum. Omnis enim incontinentia, immunditia dici potest atque libido.

Et concupiscentiam malam. Non enim diceret Apostolus, et concupiscentiam malam, nisi esset et bona, sicut ipse de se testatur, dicens: Cupio dissolui, et esse cum Christo . Ubi enim in malo est, uitium est; ubi uero in bono. non est uitium,  sed affectio.

Sequitur: Et auaritiam, que est simulacrorum seruitus. Recte auaritia idolis comparatur, quia dum metallis auri et argenti, de quibus fiunt simulacra, homines immoderate seruiunt, aurum pro Deo uenerantur. Auaritiam tamen idololatrie comparauit, ut nichil illa scelestius demonstraret. Sub uno nomine duo pessima et impia genera designauit, que omni ratione monet fugienda. Primum enim et pergraue crimen idololatria est. Quid enim tam perniciosum, tamque funestum, quam ad iniuriam  creatoris Dei, lignis, et lapidibus, uel aliis metallis honorificentie eius nomen tribuere, cum ipsi non patiantur, ut seruus nomine Domini nuncupetur, quem non natura utique, sed quedam conditio subiicit seruituti? Aliud contra crimen est auaritie, non dispar malitia, sed diuersum in nomine. Unde ad Timotheum I, uI, 10, ait: Radix enim omnium malorum est auaritia  . Omnium enim capax est delictorum, ut auiditatis sue, quod impossibile est, impleat desiderium, semper bibens et semper sitiens. Non immerito ergo sub uno nomine utrumque malum ostendit. Pene enim uno explentur opere, quia sicut idololatria uni Deo auferre nititur gloriam, ne quod eius peculiare est, solus audiat nomen deitatis sibi soli condignum; ita et auaritia  in Dei se res extendit, ut si potest fieri, unus solus creaturam eius sibi usurpet, quam Deus omnibus fecit. Unde dicit Deus per prophetam: Meum est aurum et meum est argentum . Utraque igitur Deo est inimica; ambe enim Deo abnegant que eius sunt.

Propter que uenit ira Dei in filios diffidentie. Siue, ut alii codices habent, super filios incredulitatis  . Filios incredulitatis appellat Sodomitas et eos, qui in diluuio perierunt, siue eos qui Dei uerbo increduli fuerunt in deserto. Malorum memoratorum causa uenturum dicit iudicium Dei, ut uindicetur in hos, qui contempto Deo et lege eius, interdicta sequi maluerunt. Et est sensus uel ordo uerborum. Ex preteritis futura timenda sunt, quia  quorum imitatores fueritis, eorum recte et filii uocabimini.

Sequitur: In quibus et uos ambulastis aliquando, cum uiueretis in illis. Cum autem dixit: cum uiueretis in illis. ostendit illos diu male uixisse, et quasi dicat: Nolite nunc iam ita uiuere, ne frustra uideamini credidisse. Quantum illis beneficium prestiterit gratia Dei per Iesum Christum, non tacet, ut gratulentur euasisse se iram, que uentura est repente super infideles totius terre, et tales semetipsos prebeant, ut parere possint preceptis eius, a quo a morte secunda sunt liberati.

Nunc autem deponite et uos omnem iram, indignationem, malitiam, blasphemiam, turpem sermonem  de ore uestro. Nunc ab his prohibet que minora peccata uidentur, ne forte quia superius que grauiora sunt, mortificanda mandauit; hec admittenda, aut quasi non periculosa non fugienda putarentur. Hec indisciplinatio nec filiis hominum bene edoctis conuenit; quanto magis filiis Dei?

Nolite mentiri inuicem. Non enim oportet mentiri filios ueritatis, cum omne mendacium de diabolo sit, qui homicida fuit ab initio, et in ueritate non stetit.

Sequitur: Exspoliantes uos ueterem hominem cum  actibus suis, et induite  nouum, eum, qui renouatur in agnitione Dei, secundum imaginem eius, qui creauit eum. Tam uerbo quam actu, ad Ephesios quoque apertius hanc imaginem nominauit, scilicet aliis uerbis idipsum precipiens: Exspoliantes uos, inquit, ueterem hominem cum actibus eius, induite nouum, qui renouatur in agnitione Dei, secundum imaginem eius, qui creauit eum . Quod ergo ibi legitur, induite nouum hominem, qui secundum Deum creatus est, hoc isto loco, induite nouum hominem, qui renouatur secundum imaginem eius, qui creauit eum. Ibi autem ait, secundum Deum; hic uero, secundum imaginem eius, qui creauit eum. Pro eo uero, quod ibi posuit, in iustitia et sanctitate ueritatis; hoc posuit hic in agnitione  Dei. Fit ergo ista renouatio, reformatioque mentis, secundum Deum uel secundum imaginem Dei. Sed ideo dicitur secundum Deum, ne secundum aliam creaturam fieri putetur; ideo secundum imaginem Dei, ut in ea re intelligatur fieri hec renouatio, ubi est imago Dei, id est, in mente. Quemadmodum dicimus secundum corpus, mortuum, non secundum spiritum, qui de corpore fidelis et iustus abscedit. Quid enim dicimus secundum corpus, mortuum, nisi corpore, uel in corpore, non anima, uel in anima mortuum? Sane ista renouatio non momento uno fit ipsius conuersationis, sicut momento uno fit illa in baptismo renouatio, remissione omnium peccatorum. Si ergo spiritum mentis nostre renouamus, et ipse est  nouus homo, qui renouatur in agnitione Dei, secundum imaginem eius, qui creauit eum, nulli dubium est, non secundum corpus, neque secundum quamlibet anime partem, sed secundum rationalem mentem, ubi potest esse agnitio Dei, hominem factum ad imaginem eius, qui creauit eum. Secundum hanc autem renouationem efficimur etiam Filii Dei per baptismum Christi, et induentes nouum hominem, Christum utique induimus per fidem. Quis est ergo, qui ab hoc consortio feminas alienat, cnm sint nobiscum gratia coheredes, et alio loco idem Apostolus dicat: Omnes enim Filii Dei estis per fidem in Christo Iesu. Quicunque enim in Christo baptizati estis, Christum induistis. Non est Iudeus, neque Grecus, non est seruus, neque  liber: non est masculus neque femina. Omnes enim uos unum estis in Christo Iesu?  Nunquidnam igitur fideles femine sexum corporis amiserunt? Sed quia ibi renouatur ad imaginem Dei, ubi sexus nullus est, hoc est, in spiritu mentis sue.

Ubi non est gentilis, et Iudeus, circumcisio, et preputium, Barbarus, et Scytha, seruus, et liber, sed omnia, et in omnibus Christus. Ac si patenter dicat: Apud Deum non preiudicat sexus, uel conditio, aut genus, uel prouincia, sed sola conuersatio cum fide recta requiritur. Scythia est prouincia remota  sub septentrione frigoribus rigens, moribus barbara. Hac ex causa Scythas fertur esse uocatos.

Sequitur: Induite ergo uos sicut electi Dei  , uiscera misericordie, benignitatem, humilitatem, modestiam, patientiam. Ista enim habere, atque implere, est deponere ueterem hominem cum actibus suis, et induere nouum, eum, qui renouatur in agnitione, secundum imaginem eius, qui creauit eum. Ad hec eos facienda hortatur, que meritum collocant apud Deum. A peccatis autem abstinere timor facit: ueretur enim ne mala faciens penis subdatur. Hec autem, que nunc facienda monet, ad profectum pertinent meritorum: ex uoluntate enim fiunt, non ex necessitate. Qui ergo ab illicitis se abstinet, habet laudem; qui uero a licitis temperat. et laudem habet,  et premium.

Supportantes inuicem, exemplo Christi, qui infirmitates nostras portauit, tam spiritales quam etiam corporales. Et donantes uobismetipsis, id est, indulgentes, et dimittentes alterutrum, sicut et Christus omnibus indulsit, etiam et persecutoribus suis.

Si quis aduersus aliquem habet querelam, sicut et Dominus donauit uobis. Ac si dicat: Si ille indulget, qui potest uindicare, et parcit, in quo non potest inueniri peccatum; quanto magis uos, qui non potestis uiuere sine peccato, quorum uindicta aut parua aut nulla est? Nolite ergo exigere parua a conseruis, ne uobis indulta multa peccati debita requirantur.

Super omnia autem hec caritatem habentes. Quia  enim omnium maior est caritas, huic magis studendum hortatur. Tunc enim omnia, que supra seruanda mandauit, ad effectum premiorum poterunt deduci, si duce caritate iter ambulent legis. Tota enim mente operatur, qui de amore aliquid facit. Hypocrisis et simulatio non est in caritate, sicut Ioannes ait: Timor, inquit, non est in caritate : qui enim timet perfectus non est; perfecta enim dilectio foras mittit timorem. Unde et Dominus amari se maluit, quam timeri. Hec est enim, que complectitur unitatem; hec, que omnes unum corpus facit; hec est, que ueram habet pacem, quam corde puro custodit. Potest enim pax dici, et non habere caritatem. Charitas enim semper secum habet pacem.

 Quod est uinculum perfectionis. Perfectionis enim uinculum caritas dicitur; quia omne bonum, quod agitur, nimirum per illam, ne pereat, ligatur: a tentatore namque citius, et quodlibet opus euellitur, si solutum a uinculo caritatis inuenitur. Si autem mens, Dei ac proximi dilectione constringitur, cum tentationum motus quelibet ei iniusta suggesserint, obicem se illis ipsa dilectio opponit, et persuasionis undas, uirtutum ostiis, ac uecte intimi amoris frangit.

Et pax Christi exsultet in cordibus uestris. Pax Christi talis est, qualem ille habuit cum seipso, qui  nullum habuit in seipso peccatum, quam qui in seipso habuerit, quanto perfectius habuerit, tanto amplius in mundo pressuram sustinebit, sicut ipse Dominus discipulis suis testatus est, dicens: Hec locutus sum uobis, ut in me pacem habeatis . In mundo autem pressuram habebitis. Pax enim Christi bellum est mundi.

In qua et uocati estis in uno corpore; et gratia  estote, hoc est, nolite esse ueteris legis emulatores, que uicem reddit iniurie, sed emulatores estote gratie Euangelii, que non solum ignoscit inimicis, sed etiam, ut eis dimittatur, pro illis exorat.

uerbum Christi habitet in uobis abundanter in omni sapientia. uerbum Christi euangelica sunt mandata, que non solum sufficienter, sed et abundanter habere  debent non solum sacerdotes, sed etiam fideles laici. Et inuicem semetipsos debent monere et docere: pro eo quod sequitur:

Docentes, et commonentes uosmetipsos psalmis, hymnis et canticis spiritalibus. Hec meditanda monet semper, que sonent Christum. Hec in corde habenda, que Deo Patri semper gratias referant, ut uox canora illi seruiat, illum laudet psalmus, hymnus extollat. Et huic soli notum sit, qui occulta peruidet mentis, a quo speratur et premium: psalmis Dauidicis, canticis Moysi, et omnium prophetarum; hymnis, sicut fuerunt melodie in camino trium puerorum. Ideo ista dicimus, ut edificatio Ecclesie sapienter a uobis, et rationabiliter proferatur. De psalmis autem, hymnis et canticis, quid inter se distant  , in precedente iam epistola ad Ephesios disputatum est.

Sequitur: In gratia cantantes in cordibus uestris Deo, id est, non solum ore, sed etiam corde canite, ut cor cum uoce concordet, ut intelligere ualeatis quod canitis. In cordibus enim cantari mandauit, ne fauore hominum fieret, et structum amitteret.

Omne quodcunque facitis in uerbo, aut in opere, omnia in nomine Domini nostri Iesu Christi. Siue enim docetis, siue aliquid boni operamini, nichil ad uestram gloriam, sed ad Domini faciatis. Quod supra in corde Deum laudari, et illi gratias referri precepit, nunc tam in uerbo, quam in opere totius conuersationis nostre nomen Domini Iesu laudari, et exaltari hortatur; ut cum uerba nostra carent reprehensione,  et opera nostra bona sunt, magnificetur Dominus iehsu, cuius magisterio inuituperabiles sunt discipuli. Tunc enim ueras gratias agimus Deo, si per ipsum modum preceptorum eius custodiamus.

Gratias agentes Deo et Patri per ipsum, id est, gratias Deo referentes, qui Filium suum ad hec inspiranda, et docenda destinare dignatus est. Mulieres subdite estote uiris, sicut oportet, in Domino. Ita precipit mulieres subditas debere esse uiris, sicut mandauit  Deus inter cetera dicens ad mulierem: Et ad uirum tuum conuersatio tua, et ipse tui dominabitur ; ut ipso ritu et disciplina timeat uirum suum quasi dominum, ex quo cepit esse. Timebat enim, ne cessante in plerisque carnis officio, aut in mulieribus subiectio, aut in uiris cessaret caritatis affectus. Qualem enim habet principatum Christus in Ecclesia, ad hanc formam uir, et uxor constringitur. Post hec transit ad uiros, ut pari modo preciperet uiris quid agendum sit cum uxoribus. Sequitur enim, et dicit: uiri, diligite uxores uestras  . Ecce discipulus uxorem diligendam predicat, cum magister dicat: Qui uxorem non odit, non potest meus esse discipulus . Nunquid aliud iudex nuntiat, aliud preco clamat? An simul  et odisse possumus, et diligere? Sed si uim precepti perpendimus, utrumque agere per discretionem ualemus, ut eos, qui nobis carnis cognatione iuncti sunt, et quos proximos nouimus, diligamus, et quos aduersarios in uia Dei patimur, odiendo, et fugiendo nesciamus. Quasi enim per odium diligitur, qui carnaliter sapiens, dum praua nobis ingerit, non auditur. Ut autem Dominus demonstraret hoc erga proximos odium non de affectione procedere, sed de caritate, addit protinus dicens: Adhuc autem et animam suam. Odisse itaque precipitur proximos, odisse et animam nostram: constat ergo, quia amando debet odisse proximum, qui sic eum odit, sicut semetipsum. Tunc etenim bene nostram animam odimus, cum eius carnalibus desideriis non acquiescimus,  cum eius appetitus frangimus, et uoluptatibus reluctamur. Que ergo contempta ad melius ducitur, quasi per odium amatur. Sic nimirum exhibere proximis nostris odii discretionem debemus, ut in eis, et diligamus quod sunt, et habeamus odio quod in Dei nobis itinere obsistunt. Absit ut fidelis homo cum audit ab Apostolo: Diligite uxores uestras, concupiscentiam carnis diligat in uxore, quam nec in seipso debet diligere, audiens alterum Apostolum dicentem: Nolite diligere mundum, nec ea que in mundo sunt; quoniam si quis dilexerit hunc mundum, non est caritas Patris in eo .

Et nolite amari esse ad illas. Nunquam rem naturalem hortaretur noue uite predicator, nisi continentes esse cepissent, quod ipsa natura poscebat;  sicut ad Ephesios iam plenius adnotatum a nobis est.

Filii, obedite parentibus uestris per omnia: hoc enim placitum est in Domino. Preparat eos discipline, pro eo quod illos a parentibus secundum Deum precipit erudiri, ut mutuam uicem dilectionis exhibeant. Tunc enim possunt filii Deum habere propitium, si debitam honorificentiam rependant parentibus circa obsequium illorum.

Patres, nolite ad indignationem prouocare filios  uestros. Sicut igitur in filiis obsequium, et subiectionis merces est demonstrata; ita in parentibus moderatum iubetur imperium, ut non quasi seruis, sed quasi filiis preesse se nouerint. Nec hoc precepti fine contentus est; sed adiungit: Modestos enim precipit parentes debere esse filiis, ne coarctati ab eis delinquant in illos, et Deum offendant; quod nolunt: ira enim inconsiderata res est, intantum, ut aliquando nec sibi parcat qui irascitur. Debent enim recordari patres quia fuerunt et ipsi filii; considerare autem filii, quia futuri sunt patres, ut equilibrato consilio utriusque partis, et filii subiecti sint, et patres modesti.

Ut non pusillo animo fiant, id est, ne exasperati fiant iracundi, sed uestro semper exemplo discant  esse patientes. Serui, obedite per omnia dominis carnalibus. Preuidit sane hic Apostolus, ne doctrina Saluatoris nostri in aliquo blasphemaretur, si credentes serui inutiles suis dominis exstitissent; et qui forte permissurus erat etiam alios seruos suos fieri Christianos, de ipsis iam factis inciperet penitere. Si uero uideret eos in melius profecisse, et ex infidelibus fideles effectos, non solum alios suos optaret credere famulos, sed etiam ipse per fidem similiter saluaretur.

Non ad oculum seruientes, quasi hominibus placentes. Non ad oculum seruientes, ut hi faciunt, qui hominibus placere desiderant; sed ut necessitatem uertatis in uoluntatem, et ex humana seruitute mercedem apud Dominum acquiratis; maxime cum dominus  carnis a Creatore, et Domino diuersa non imperet. Quoniam Deo aliter seruiri non potest, quam puro corde; occulta enim peruidet animorum: sic et hominibus debere seruire precepit. Qui enim ad oculum seruit, in occulto aliud facit; qui enim animo, talis est foris, qualis et intus. Si ergo in hoc obsequio fuerit fidelis, promerebitur Dominum. Idcirco in domini carnalis causa iustum uult esse seruum et obsequentem, ut possit et in Dei rebus et fidelis esse et obsequens. Si enim in presenti idoneus fuerit, ubi scit nulla esse nisi corruptibilia premia, quanto magis propensior erit in Dei deuotione, quem scit fidelibus immortalia daturum premia?

Sed in simplicitate cordis, timentes Dominum; qui ubique semper uidet, et odit omnem simulationem:  humanus enim oculus falli potest. Et ideo uos sic agite, ut necessitatem conditionis uoluntatem faciatis religionis, ut per uestra bona opera Domino gratie referantur, cum uos uiderint ex Christianitatis tempore omnes in melius profecisse.

Quodcunque facitis, ex animo operamini; cum omni humilitate, deposita priore superbia et simulatione.

Sicut Domino, et non hominibus. Domino, et non hominibus exhibemus quidquid in eius amore hominibus exhibemus. Scientes quod a Domino accipietis retributionem hereditatis, apud quem non est personarum acceptio. Ut promptos illos in obsequio, et fide faciat, mercedem illos bonorum operum accepturos promittit a Deo in regno Christi. Quod, ut  probatum sit et acceptum, sic illos uult obsequi, sicut Domino, a quo mercedem exspectant. Aut si inique egerit, non solum hominem offendit, sed et Deum, quem in admissa fraude carnalis domini contempsit. Si autem bene egerit, non erit apud Deum seruus hominis quasi despectior, sed remunerabitur quasi liber inter homines. seruus autem Christi, quod dignitatis est nomen.

Domino Christo seruite. Domino enim Christo seruit quicunque propter illius amorem fideliter homini seruit. Qui enim iniuriam facit, recipiet id, quod inique gessit; et non est personarum acceptio apud Deum. Siue enim seruus, qui dominum contempserit, siue dominus, qui seruum inique tractauerit, sciat apud Deum inultam non esse huiuscemodi iniuriam.

  Domini, quod iustum est, et equum seruis prestate, id est, patres uos debent magis sentire, quam dominos; quia idcirco antiqua consuetudo est, ut boni domini patres familias appellentur.

Scientes quoniam et uos Dominum habetis in celo: apud quem usque adeo unum estis, ut equaliter empti sitis, et una utrisque sit hereditas repromissa; et ideo qualem erga uos Dominum esse uultis, tales estote circa conseruos uestros, potiusquam seruos. Ne domini temporales superbia extollantur, presumentes de dominatu, mitigat et cohibet animos illorum, ut adhibita consideratione humani generis animaduertant auctorem Deum non seruos et liberos, sed omnes ingenuos condidisse. Sed hoc mundi  iniquitate factum, ut dum alter alterius fines inuadit, tunc captiuos ducit ingenuos; unde et manucapti dicti sunt a ueteribus, inde mancipia. Hic casus et conditio etiam nunc apparet. Alii redimuntur, alii remanent serui. Apud Deum autem hic seruus habetur, qui peccauerit. Denique peccati causa Cham seruus audiuit. Cui sententie ueteres assensere, ita ut definirent omnes prudentes esse liberos; stultos autem omnes esse seruos; quia prudens abstinet a peccatis, ut hic ingenuus sit, qui recta sequitur; seruus autem, qui per stultitie imprudentiam subiicit se peccato. Unde et Cham propter stultitiam, quia risit nuditatem patris stulte , seruus est appellatus. Ostendit ergo dominis, quia non uere sunt domini, sed quasi per imaginem: corporum  enim, non animorum sunt domini. Solus enim Dominus, et auctor rerum inuisibilis Deus, tam corporibus quam animis dominatur, ut hec considerantes, iusta ab eis exigant seruitia; talia utique, qualia et a se exigi uolunt a Domino communi. Nam cum ipsi non ut dignum est, Deo seruiant, quem non negant omnium potestatem habere, eiusque quotidiana dona, ministeria creature humane usibus exhiberi; a paribus suis, non dicam fratribus, tam grauia exigunt seruitia, ut ferri non possint, non ponentes in animo, quia et ipsi, uelint nolint, serui sunt, et uiderint cuius meriti.

Orationi instate, uigilantes in ea. Ideo dicit, uigilantes in ea, quia torpens, et negligens petitio nec ab homine aliquid potest impetrare; quanto magis  apud Deum iam credentibus  mysterium Domini Christi in euitandis uitiis peccatorum orationi instandum ostendit, ut meritis crescant, deficientibus tentationibus aduersarii. Quos intantum dignos habet, ut iudicet eos etiam se posse precibus adiuuare asserendum audacter Euangelium, ad quod manifestandum legationem acceperat.

In gratiarum actione, id est, pro omnibus, que uobis sunt concessa, uel etiam in aduersis, que ipso dispensante eueniunt. Orantes simul et pro nobis, ut Dominus aperiat nobis ostium sermonis ad loquendum mysterium Christi. Quomodo aperitur ostium uerbi, nisi cum sensus aperitur audientis, ut credat ex initio fidei facto, et ea, que ad edificandam salubrem doctrinam predicantur, et disputantur, admittat,  ne per infidelitatem ea, que dicuntur, improbet ac repellat? Quid est enim dicere, orantes simul et pro nobis, ut Deus aperiat nobis ostium uerbi, nisi apertissima demonstratio etiam ipsum initium fidei esse donum Dei? Non enim orando peteretur ab eo, nisi ab ipso tribui crederetur. Hoc donum celestis gratie in illam purpurariam descenderat, cui, sicut Scriptura dicit in Actibus apostolorum, Deus aperuerat sensum, et intendebat in ea , que a Paulo dicebantur; sic enim uocabatur, ut crederet. Agit quippe Deus quod uult in cordibus hominum, uel adiuuando, uel iudicando, uel inspirando, ut etiam per eos impleatur quod manus eius, et concilium predestinauit fieri  .

Propter quod etiam uinctus sum . Id est, ut ipse det quid, cui, et quando rationabiliter debeam predicare; quia in nobis ad aurem, predicantibus, ille in corde intus operatur.

In sapientia ambulate ad eos qui foris sunt, tempus redimentes. Quoniam necesse est ambulare nos inter fideles  , et colloquia miscere causa conuersationis mundane, hoc est, quod commonet, ut cum sapientia sit ipsa conuersatio propter scandalum gentilium, ne occasionem per nos accipiant blasphemandi, et incitentur ad persequendum. Quid enim opus est loqui cum eo, quem sciant intractabilem, et obstinate mentis, paratum ad contumeliam faciendam? Ideo hec monet, ut opportuno et loco, et  tempore, magistra modestia, religionis uerba promantur; aut si persona talis in medio est, que perstrepat, reticendum. Aliter enim cum potentibus mundi, aliter cum mediocribus, et aliter cum humilibus agendum est. Aliter iterum cum mansuetis, aliter cum iracundis, quibus cedere  oportet. Hoc est redimere tempus. Cum enim insidianti Dominicis uerbis, et furenti temporis audacie cedis, iniurias infesti temporis lucrifacis. Nam si caput, id est, rex assentit, corpori est libertas loquendi uerba Dei cum mansuetudine, ut prouocentur ad  bonum. Perstrepentibus tamen, et animosis ad conuitia semper cedendum. uincis enim cum cedis.

Sermo uester semper in gratia sale sit conditus; id est, sapientie rationem in uobis semper habete, ne religio nostra a philosophis, et gentibus stultitia estimetur. Ut sciatis quomodo oporteat uos unicuique respondere. Hoc est, quod et beatus Petrus apostolus in epistola sua fidelibus scripsit, dicens: Parati semper ad satisfactionem omni poscenti uos rationem de ea, que in uobis est, spe , sed tamen aliter paganis, aliter Iudeis, aliter hereticis, atque aliter philosophis, uel ceteris infidelibus est respondendum.

Que circa me sunt, omnia uobis nota facit Tychicus carissimus frater, et fidelis minister, et conseruus  in Domino; frater, in lege; fidelis minister, sacri Euangelii; conseruus, in labore.

Quem misi ad uos ad hoc ipsum, ut cognoscat que circa uos sunt, et consoletur corda uestra, cum Onesimo carissimo, et fideli fratre, qui est ex uobis, et omnia, que hic aguntur, nota faciet uobis. Hinc colligere possumus, quod has quatuor epistolas scripserit Roma de carcere, ad Ephesios, ab Philippenses ad Colossenses et ad Philemonem. Ad Ephesios, pro eo quod ait: Ut autem et uos sciatis que circa me sunt, quid agam: omnia nota uobis faciet Tychicus, carissimus frater, et fidelis minister in Domino: quem misi ad uos in hoc ipsum ut cognoscatis que circa nos sunt et consoletur corda uestra . Tychicus autem iste, qui ad  Ephesios missus est, et ad Colossenses cum Onesimo mittitur. Eo tempore Onesimum habuit comitem quando Onesimus ad Philemonem pro se familiares litteras perferebat . Ad Philippenses autem, pro eo quod ait: Salutant uos omnes sancti, maxime autem qui de Cesaris domo sunt . Illud autem proprie habet in hac Epistola ad Colossenses, quod Onesimus, qui Philemoni suo domino per epistolam commendatur , perlator quoque huius Epistole fuit, pro eo quod in consequentibus ait: Que circa me sunt, omnia uobis nota faciet Tychicus carissimus frater, et fidelis minister, et conseruus in Domino: quem misi ad uos ad hoc, ut cognoscat que circa uos sunt, et consoletur  corda uestra cum Onesimo carissimo, et fideli fratre, qui est ex uobis. Si autem Philemon, ad quem illa Epistola scripta est, Onesimi dominus fuit, imo frater esse cepit ex domino , et ad Colossenses dicitur quod Onesimus ex eis sit: ratio nos ipsa, et ordo instruit, quod et Philemon Colossensis fuerit; et eo tempore communem ad omnem Ecclesiam Onesimus Epistolam tulerit, quando priuatas, et sui commendatrices ad dominum litteras sumpserat  . Est et aliud indicium, quod in hac Epistola et Archippus nominatur, cui hic cum Philemone  scribitur: Dicite, inquit, Archippo: uide ministerium, quod accepisti in Domino, ut illud impleas .

Salutat uos Aristarchus concaptiuus meus, id est, qui mecum tenetur in uinculis, et compatitur mihi caritatis affectu. Iste Aristarchus bone conuersationis ac meriti uidetur, qui deuotione Dominica particeps, et socius laborum Apostoli designatur. Et Marcus consobrinus Barnabe . Marcum autem, ut commendet quid sit, non tacet, ut cum laudabilis uiri Barnabe affinis addiscitur, honorabilis habeatur, quem putamus fuisse Euangelii scriptorem  . Sobrini dicuntur, quasi sororini, id est, qui de singulis sororibus nascuntur

Si uenerit ad uos, excipite illum. Idcirco precipit  Colossensibus, ut benigne susciperent Marcum, et non eum repudiarent, pro eo quod eum nouerant ab eo per inobedientiam discessisse.

Et iehsu, qui dicitur iustus, qui sunt ex circumcisione. Ac si dicat: Hi soli modo mecum sunt; siue hi soli ex circumcisione mei sunt adiutores in Nouo Testamento, per quod peruenitur ad Dei regnum. Iesum istum, quem iustum nomine uocari, appellat, quibus solis testimonium perhibet, quia hi ex circumcisione adiutorio fuerunt ei, assentientes, et participes sententie eius, ut iam circumcidi ulterius non debere predicarent. Ideo participes illos dicit suos in regno Dei. Circumcidendum autem esse, et Sabbata, et neomenias seruandas predicare, non spiritale est, sed terrenum  . Id quod superius  dicebamus, quoniam ad Colossenses Epistola eodem tempore, et per eumdem esset scripta baiulum litterarum, quando ad Philemonem quoque scripta est, etiam eorum, qui salutantur, nomina docent. Pro eo quod ita scribitur: Salutat uos Aristarchus concaptiuus meus, et Marcus consobrinus Barnabe et Epaphras, qui est ex uobis, seruus Christi; et paulo inferius: Salutat uos Lucas medicus carissimus, et Demas; et: Dicite Archippo: uide ministerium, quod accepisti in Domino, ut illud impleas; et: Memores estote uinculorum meorum. Si autem ex eo aliquis non putat pariter scriptas, quod ad Colossenses pauca sint nomina, que Philemoni non ferantur ascripta, sciat non omnes omnibus aut amicos esse, aut notos;  et aliud, priuatam ad unum hominem, aliud ad publicam, et uniuersam Ecclesiam epistolam dirigere.

Salutat uos Epaphras, qui ex uobis est, seruus Christi Iesu. Qui sit autem Epaphras, qui in epistola Pauli Philemoni directa scribitur, concaptiuus  Pauli: ex eo quod ibi additum est: In Christo Iesu, possumus suspicari eadem eum Rome pro Christo uincula sustinuisse que Paulus; et uinctum Christi, et concaptiuum quoque eius potuisse dici. Aut certe ita, quod nobilis et ipse sit in apostolis, ut Andronicus, et Iulia, de quibus scribitur ad Romanos: Salutate Andronicum, et Iuliam  cognatos, et concaptiuos meos, qui sunt nobiles in apostolis, qui et ante me fuerunt in Christo. Hec de Epaphra. Ceterum cooperatores Euangelii, et uinculorum  suorum, cum ad Philemonem quoque Epistolam scriberet , Marcum ponit, quem, sicut dixi, puto Euangelii scriptorem, Aristarchum, cuius supra fecimus mentionem, et Demam, de quo in alio loco dicit, Demas me dereliquit , et Lucam medicum, qui Euangelium, et Actus apostolorum Ecclesiis scribendo tradidit. Chariorem facit illis Epistolam, quando eis, qui ex ipsis est, testimonium reddit.

Seruus Christi Iesu, semper sollicitus pro uobis in orationibus. Ille uero seruus Christi comprobatur, qui pro eius corpore semper sollicitus inuenitur. Tam salutaria se illis exoptare testatur, ut illum qui ciuis illorum est, et affectu unanimitatis carissimus, participem sue defensionis in profectum eorum  ostendat.

Ut stetis perfecti, et pleni in omni uoluntate Dei. Quid est ut stetis, nisi ut perseueretis? Unde dictum est de diabolo. In ueritate non stetit , quia fuit ibi, sed non permansit. Nam utique isti in fide iam stabant. Nec aliud oramus, cum oramus ut qui stat stet, nisi ut perseueret.

Testimonium enim perhibeo illi, quod habet multum laborem pro uobis, et pro his, qui sunt Laodicie, et qui Hierapoli. Laodicia et Hierapolis ciuitates sunt Asie minoris. Quia enim sollicitus erat pro Ecclesia, ideo seruus Christi Iesu scribitur: et magnum testimonium eius Apostolus de eo concelebrat: Testimonium perhibeo illi, quod habet multum laborem  pro uobis, sicut et de se testatur, quod in laboribus multis fuerit. Ut sollicitos eos salutationis sue faciat, aliorum uigilantia quanta sit pro his, ostendit. Sollicitior enim quis sit, puto, quando in causa sua alterum uiderit laborare.

Et dicite Archippo: uide ministerium, quod accepisti in Domino, ut illud impleas. Quod est ministerium, quod Archippus accepit a Domino ad plebem. Legimus alio loco: Et Archippo commilitoni nostro, et Ecclesie, que in domo tua est : ex quo putamus aut episcopum eum fuisse Ecclesie Colossensis, cui admonetur studiose diligenterque preesse, aut Euangelii predicatorem. Aut si ita non est, illud mihi in presentiarum sufficit, quod et Philemon, et Archippus, et Onesimus ipse, qui litteras  perferebat, fuerint Colossenses: et eodem tempore quatuor, ut ante diximus, epistole Roma directe sint.

Salutat uos Lucas medicus carissimus, et Demas. uere carissimus Apostolo fuit Lucas, quia omnia postponens, Apostolum secutus est semper, qui et Euangelium et Actus apostolorum scripsisse perhibetur.

Salutate, fratres, qui sunt Laodicie, et Nympham, et que in domo eius est, Ecclesiam. Quoniam simili modo, et pro his qui Laodicie sunt, sollicitus erat, in eorum epistola hos salutandos commonet, Nympham cariorem existimans, cuius et domum salutat. Tam enim deuota uidetur fuisse, ut omnis domus eius signo titulata esset crucis

 Et cum lecta fuerit apud uos Epistola, facite, ut et  in Laodicensium Ecclesia legatur, et eam, que Laodicensium est, legatis. Quia generales sunt instructiones Apostoli, et ad omnium profectum scripte epistole: idcirco etiam Laodicensibus Epistolam hanc legi precepit, ut per hanc quid agendum sibi esset addiscerent: et Colossenses, ut eorum legerent iuxta sensum supradictum.

Et dicite Archippo: uide ministerium, quod accepisti in Domino ut illud impleas. Prepositum illorum per eos ipsos commonet, ut sit sollicitus de salute ipsorum. Et quia plebis solius causa scribitur Epistola, ideo non ad rectorem ipsorum, sed ad Ecclesiam. Post enim Epaphram, qui illos imbuit, hic accepit regendam eorum Ecclesiam.

Salutatio mea manu Pauli. Omnes, quas manu  propria non scribebat epistolas, ne a falsis fratribus corrumperentur, proprio signo hebraicis litteris in fine subscribendo roborabat. Unde alio loco dicit: Salutatio mea manu Pauli; quod est signum in omni epistola .

Memores estote uinculorum meorum. Dicit memorans, ut in mente habeant exitus eius, quos patiebatur pro salute gentium, et tales se preberent, ut non egre ferret pati pro his iniurias. Ac si dicat: Quia enim uestri causa hec patior, et uos imitamini exemplum meum

Gratia Domini Iesu uobiscum. Amen. Gratia dicitur quasi gratis data: cum illis enim uere est gratia, qui cum eam acceperint, et in ea permanserint, de propriis meritis non extolluntur.


 Deo gratias. Amen



EPISTOLA I AD THESSALONICENSES.



ARGUMENTUM  .


Ut horum, id est, Thessalonicensium exemplo alios exhortetur ad fidei incrementa, istos laudat eo quod in accepta gratia permanentes, ad profectum premii aucti sunt meliora sectando, ut et ad perfectum tenderent, et eorum uirtutibus quesita dignitas  ceteros prouocaret. Tante enim fidei imbiberant spiritum, ut spe futurorum etiam ciuium suorum Macedonum, persecutiones illatas pro nomine Christi deuoto animo paterentur. Ut horum ergo meritum, et suam ex eorum profectu letitiam litteris signet, ita scribit ad eos  .



[INCIPIT TEXTUS.]

 Paulus, et Siluanus, et Timotheus Ecclesie Thessalonicensium, in Deo Patre, et in Domino Iesu Christo. Gratia uobis, et pax. Trium quidem episcoporum nomina littere continent. Sed sensus  et uerba solius Apostoli sunt. Quia enim cum magno gaudio exsultant in profectu illorum, ex consensu ad plebem Epistola scribitur in exsultatione Dei Patris et Domini nostri Iesu Christi, pacem et gratiam his exoptans.

Gratias agimus Deo semper pro omnibus uobis memoriam  uestri facientes in orationibus nostris sine intermissione memores operis fidei uestre, et laborum caritatis,  et exspectationis  Domini nostri Iesu Christi coram Deo, et Patre nostro  . Quoniam omnia bona a Deo sunt, idcirco ei primum gratias referunt in profectu illorum, qui dignatus est non solum donum suum dare hominibus sub peccato constitutis, sed et in filios hos adoptare, simul adiuuans eos ad omnia exitia toleranda, ut digniores fiant. Quamobrem meminisse horum dicunt se in orationibus suis, eo quod crebrescerent in opere  fidei ceteris Ecclesiis, ut nutu Dei perficerent opus ceptum, prompti in studio caritatis et patientie, et spei aduentus Domini ante Deum, qui dignatus est Filium suum incarnare pro salute humana. Placitum enim Dei est, si proficiatur in Christo.

Scientes, fratres dilecti a Deo, electionem uestram: quia Euangelium nostrum non fuit ad uos in uerbo  solum, sed et in uirtute, et in Spiritu sancto, et in plenitudine multa, sicut scitis quales fuerimus in uobis uestri causa  . Humiles se fuisse inter eos significant, ut illis formam darent mansuetudinis, non quod defuerint que ad fidem illos hortarentur magnalia, quia doctrine Euangelice robur uirtus prestabat signorum, et prodigiorum in Spiritu sancto, id est, non in phantasia, sed in ueritate plenitudinis,  ut nulli necessitati deesset auxilium, sed superabundans gratia uideretur et in doctrina, et in conuersatione, et in egris curandis, ut perfectum opus Spiritus sancti appareret in Thessalonicensium Ecclesiis, ut in nullo se minores uidentes Iudeorum Ecclesiis, gauderent in dono Dei, qui participes illos facere dignatus est promissionis Abrahe.

Et uos imitatores nostri facti estis, et ipsius  Domini, suscipientes uerbum in pressura multa  , cum gaudio Spiritus sancti, ita ut fueritis uos exemplum omnibus  credentibus in Macedonia et in Achaia. Cupidi credulitatis probra et iniurias a ciuibus suis passi tolerarunt fiducia futurorum. Unde et emuli dicuntur apostolorum et ipsius Domini, quia et Dominus eadem a Iudeis passus est, et apostoli  sequentes fidem Dei, persecutiones passi sunt, gaudentes, quia digni habiti sunt pro nomine Domini contumelias pati , scientes pro his magna fore premia repromissa. Idoneus enim seruus probatur, quando pro nomine domini sui inimicos eius offendit. Cuius rei memores gauisi sunt spe promissionis in pressura. Itaque magna exhortatio est ad profectum, cum similes illos factos dicit et Christi et Apostoli  , ad formam prebendam ceteris credentibus illis in locis, quibus fama illorum ambulabat.

A uobis enim diffamatus est sermo Domini, non solum in Macedonia, et in Achaia, sed in omni loco fides uestra, que est ad Deum, processit. Tale est hoc, quale et illud ad Romanos I, 8, cum dicit: quia fides  uestra predicatur in uniuerso mundo. Sed his amplius, quia non solum fides, sed opus fidei illorum peruenit in omnem locum.

Ita ut non necesse habeamus nos aliquid eloqui. Ipsi enim de nobis annuntiant qualem introitum habuerimus ad uos, et quomodo conuersi estis ad Deum ab idolis, ad seruiendum Deo uiuo et uero, et ad exspectandum Filium eius de celis, quem suscitauit ex mortuis Iesum, qui eripuit nos ab ira ueniente. Sic peragrasse  dicunt famam introitus sui, et conuersationis eorum cum predicatione Euangelii, ut non esset necesse ea dicere. Superfluum est enim ea fari, que nota sint. Ad omnes enim in circuitu peruenerat, ita ut et annuntiarent ceteris qua deuotione susceperant apostolos. Et quia ad omnia, que audierant ab eis, fuerant promptiores, relinquentes deos mortuos, exspectarent autem Christum de celis, quem humane salutis causa mortuum audierant, et resurrexisse deuicta morte, et cum carne assumptum in celos, ministra nube, ad confusionem prudentium mundi, qui consideratione habita mundanorum, carnis naturam, que grauis est, putant non posse fieri, ut sustollatur in celis. Hoc effectu fit Spiritus sancti, ut erubescant terrigene prudentes

  Ipsi enim scitis, fratres, introitum nostrum ad uos, quia non inanis fuit, sed ante passi, et contumeliis afflicti, sicut scitis, in Philippis, exerta libertate ausi sumus in Domino nostro, loquendo ad uos Euangelium Dei in magno certamine. Hanc pressuram, quam nunc memorat, passus est in Philippis cum Silea  , propter spiritum Pythonem, quem a puella eiecerat : quod iam suo loco dictum est. Cui pressure non cessit, sed fortior inuentus est, dum audet predicare, nec loqui timet, spe utique promissi premii, ut et hi securi essent in persecutionibus, gaudentes propter futuram mercedem. Signum ergo deuoti et fidelis predicatoris dicit esse, si in pressura loqui uerbum Dei non timeat, inanem illum significans, qui terrore presenti  formidinem patitur predicandi. Qui enim securus est de promissa spe, non cedit, ut coronetur

Nam exhortatio nostra non ex fallacia, neque ex immunditia, neque in dolo, sed sicut probati sumus a Deo, ut crederetur nobis Euangelium, ita loquimur, non ut hominibus placentes, sed Deo, ei qui probat corda nostra. Hoc propter pseudoapostolos dicit, qui dolo, et fallacia predicabant non missi, ut circumuenirent gentes ad seruiendum legi factorum. Iste autem electum se, et missum predicare multis probat rebus, quia et in pressuris fortior inuentus est, et in conuersatione irreprehensibilis, ut nichil esset in hoc, quod minus Deo dignum uideretur, prosequentibus signis. Quidam enim, questus causa, Christum predicabant, fauori hominum seruientes,  quia et in arguendo remissiores erant, quippe cum nec auctoritas esset, et in tribulatione infirmi, quia non ex corde, sed in fallacia erat sermo eorum. Omnis enim, qui sine spe agit, orta tribulatione succumbit.

Neque enim unquam in uerbo adulationis conuersati sumus, sicut scitis, neque in occasione auaritie; Deus testis est. Nunc aperit quod supra significauit, cum dicit: non in occasione auaritie: Deum dans  testem, quia istud et corde faciebat, non hypocrisi, quasi contemnens pauca, ut forte plura offerrentur. Unde et ipsos conuenit, scientes ac probantes, quia nulli fuerat adulatus. Pseudo enim apostoli formam auaritie dari sibi optabant, ut ipsa occasione, dum ueros apostolos omnia illata uident accipere, possint ipsi sine inuidia simpliciores homines depredari.

Nec querentes ex omnibus  gloriam, neque a uobis neque ab aliis, cum possemus oneri esse, ut Christi apostoli. Intantum grauat pseudoapostolorum causam, ut se abnuere dicat, cum liceret illi obsequia requirere, ad comprimendos eos, quibus nec facultas erat, nec pudor, et tamen honorem sibi poscebant. Se enim potius quam Dei doctrinam commendari  uolebant. Apostolus autem, qui gloriam non ad presens, sed in futuro querebat, se humilem faciebat, ut Dei predicatio exaltaretur.

Sed fuimus paruuli in medio uestrum, tanquam si nutrix foueat filios suos; ita desiderantes uos, cupimus impertire uobis non solum Euangelium Dei, sed etiam animas nostras, quia carissimi nobis facti estis. Tantum affectum habere se circa illos ostendit, quem, quia uerus est, non uerbis magis quam rebus, probatum uult uideri. Potest enim in uerbis latere fallacia, ut his exhortationibus prouocati, omnem sensum suum in dilectione haberent Apostoli.

Meministis enim, fratres, laborem nostrum, et fatigationem;  nocte ac die operantes ad hoc, ne quem uestrum grauaremus. Hoc est, quod dicit in Actis apostolorum XX, 34: Omnia, inquit, que mihi et his qui sunt mecum fuerunt necessaria, laborauerunt manus iste. Unde et in alia epistola dicit: Qui non laborat, nec manducet . Et hoc contra pseudoapostolos, qui, ut otiosi manducarent, predicatores esse se fingebant. Ut ergo exemplum daret, quemadmodum gubernanda sit uita Christiana, et simulatores proderet, labori insistebat humano, offuscans pseudoapostolos; preterea quia qui labori insistunt, a malis cogitationibus declinant occupantes animum suum, et a periculis prohibentes.

Predicauimus uobis Euangelium Dei. uos testes  estis, et Deus, quam sancte, et iuste et sine querela uobis, qui creditis, facti sumus, sicut scitis, quomodo unumquemque uestrum, ut pater filios, obsecrantes uos et consulentes  ad hoc, ut ambuletis digne Deo, qui uocat uos in suum regnum et gloriam. Manifesta sunt hec. Commonet enim illos quomodo crediderint se predicante, et qualem eum fuerint experti et que precepta dederit eis, ut digni fierent Deo, qui illos uocauit de terris in celos, ut exsuscitet letitiam illorum.

Ideoque et nos gratias agimus Deo sine intermissione, quod cum accepissetis a nobis uerbum auditus  Dei, suscepistis non ut uerbum hominum, sed, sicut est uere, uerbum Dei, quod et operatur in uobis, qui credidistis. Deo gratias referunt, quia aperuit sensum illorum ad recipiendum Euangelium suum. Gloria enim predicantium est, cum audientes facile credunt. Tanta enim deuotione receperunt uerbum, ut probarent se intellexisse Dei doctrinam.

uos enim, fratres, imitatores facti estis Ecclesiarum Dei, que sunt in Iudea, que sunt in Christo Iesu, quia eadem passi estis et uos a contribulibus uestris, sicut et ipsi a Iudeis, qui et Dominum interemerunt Iesum et prophetas, et nos persecuti sunt, et Deo non placuerunt, et omnibus hominibus aduersantur, prohibentes nos gentibus loqui, ut saluentur, ad hoc  ut suppleant peccata sua semper; sed peruenit ira Dei super eos usque ad finem. De impietate atque incredulitate queritur diffidentium Iudeorum, qui non solum sue salutis inimici sunt, uerum etiam aliorum, prohibentes ne credant, ne salui fiant, ab initio parricide. uel Domino enim communi parcere debuerant, qui conseruis et prepositis suis non pepercerunt. Ut repleantur peccata eorum in tantum, ne aliquando misericordiam consequi mereantur. Ideo Thessalonicenses a ciuibus suis eadem passos dicit imitatos patientiam sanctorum, et Domini nostri Iesu Christi: cuius sceleris auctores inducit Iudeos, ut et quanta gloria digni sint, qui pro nomine Domini patiuntur, et que ultio infestis, infidis preparata sit, dignoscatur.

 Nos autem, fratres, desolati a uobis ad tempus hore, facie, non corde, abundantius festinauimus faciem uestram uidere in multo desiderio. Quapropter uoluimus uenire ad uos, ego quidem Paulus et semel et iterum, et impediuit nos Satanas. Non animo, sed corpore diuulsos se dicunt ab eis. Charitas enim non diuiditur, nec separatur, sed propter maiorem instructionem etiam faciem eorum cupere se dicunt uidere. In rebus enim diuinis deficiunt articuli comprehendere que possunt dici. Nec enim sufficit dies stylo his, que una hora possunt depromi, ut non dicam quedam esse mystica religionis nostre, que propter carnalem sensum, ne scandalum patiantur, facile publicari non debeant, quia non omnibus dicenda sunt omnia, sed pro uniuscuiusque captu  moderanda sunt dicta; aliter rudibus, et aliter fundatis. Idcirco presentia corporis requiritur, quia sic perficitur ueritas caritatis. Quamuis enim caritas non diuidatur, desiderium tamen facit absentia corporis. Denique osculis, et amplexu animorum expletur uoluntas. Cui rei impedimento fuisse asserit Satanan, quia etiam apostolis manus obuias tendebat, ne ueritatis ratio hominibus panderetur. Accendebat enim perfidorum mentes, ut eos uerberibus ac uinculis detinerent, ne loquerentur uerbum Dei. Dixerunt enim maiores Iudeorum apostolis: Nonne precipientes denuntiauimus uobis, ne loqueremini  in nomine Iesu ulli hominum ? Sed quia quod non est a Deo, stare non potest , dissoluuntur impedimenta Satane.

Que est enim nostra spes, aut gaudium, aut corona glorie? Nonne uos coram Domino nostro Iesu in aduentu eius? uos enim estis gloria nostra et gaudium. Manifestum est, quia perfectio discipulorum, gaudium et corona magistri est. Hi enim sunt qui labores fructuum suorum edituri sunt. Fructus enim magistri discipulus est obediens, cuius dum bona conuersatio proficit magistro, fructus sui edat laborem. Labor enim discipuli in opere bono coronam dat magistro iudice Christo.

Idcirco iam non tolerantes, optimum duximus, ut Athenis soli relinqueremur; et misimus Timotheum   fratrem nostrum, et participem operis Dei in Euangelio Christi, ad hoc, ut et uos confirmet, et deprecetur pro fide uestra, ne quis moueatur in his pressuris; ipsi enim scitis, quia ad hoc positi sumus. Nam et cum apud uos eramus, predicauimus uobis passuros non pressuram, sicut et factum est, et scitis. Desiderii supra memorati causas expressit. Idcirco enim presentes esse apud eos uolebant, ut animos eorum firmarent, ne quis ex his scandalum pateretur de pressuris apostolorum, ut qui tanta signa facerent, aliquando infirmarentur, ita humiliati, ut uerberibus et uinculis subiicerentur. Ad quam rem excusandam. Timotheum  missum testatur, idoneum doctorem, qui ostenderet hinc merita crescere Christianis, si pro nomine Domini passi  gratias agant, a quo huius rei mercedem exspectant, simulque preces Deo funderent, ut stabiles essent. Quam persecutionem idcirco se passuros predicauerant, ut per id, quod prescientiam huius rei habere se protestarentur, posse se effugere et declinare has iniurias approbarent. Sed quia spes magna in his est, ideo illatas sufferre dicit  quidem libenter. Ideo et ego non tolerans amplius, misi ad hoc, ut cognoscerem fidem uestram, ne quo modo attentauerit ille tentator, et inanis fiat labor noster. Istud propter quosdam dicit, qui possint seduci astutia Satane. Quia in omni plebe est pars firma, et infirma, quorum causa sollicitus erat, ne amitteret fructum credulitatis eorum. Et quia diutius passus non est nescire se quid certius ageretur circa illos,  misit  Timotheum episcopum a se creatum, a quo posset certum scire.

Modo autem cum uenisset Timotheus ad nos a uobis, et annuntiasset nobis fidem, et caritatem uestram, et quoniam memoriam nostri habetis bonam, semper desiderantes nos uidere, sicut et nos uos; ideo consolationem sumus adepti, fratres, in uobis super omnem necessitatem, et pressuram nostram per uestram fidem, quia nunc uiuimus, si uos steteritis in Christo. Declarauit cur alacri sermone scribat ad eos. Ideo  enim nuntio ueniente, et firmitatem deuotionis illorum in fide, et dilectione Apostoli declarante, letus factus de communi concordia scribit ad eos, securum habens fructum fidei et bone conuersationis eorum.

Quam enim gratiarum actionem possumus referre Deo de uobis super omni gaudio, quo gaudemus propter uos coram Deo nostro, nocte, dieque abundantissime orantes, ut uideamus faciem uestram, et suppleamus que desunt fidei uestre? Nihil dicit tam dignum, quod sufficere possit ad compensationem acquisite salutis gentium. Et quoniam prouexerant se perseuerantia fidei, et actu uite melioris, magis et magis cupit eos uidere, ut ea, que ad perfectionem illorum pertinent, ediscant, sacramenta scilicet rerum spiritalium,  que facile publicari non debent, ut scirent quis, et quam immensus est, quem iudicem sperabant. Aliud est enim fidem accipere, et aliud expositionem fidei. Altera enim disputatio est de natura Patris et Filii, et alia de personis. Pater ingenitus est, Filius uero genitus. Quantum ad personas pertinet, diuersum uidetur, cum sit indiuidua unitas nature. Unitas enim non in persona est, sed in substantia. Spiritus autem sanctus non degener putetur, quia tertius ponitur. Qui ergo de secunda persona non ambigit, admittit et tertiam.

Ipse autem Deus, et Pater noster, et Dominus noster iehsu Christus dirigat uiam nostram ad uos. Integro ordine iter suum disponi postulat; primum  a Deo Patre, quia ab ipso sunt omnia, deinde a Domino Iesu Christo, per quem sunt omnia, ut uirtus, atque prouidentia Patris et Filii aduentum eius commendet, ut et acceptabilis fiat audientibus se, et impedimenta diaboli soluerentur ad dirigendum iter eius. uos autem Dominus multiplicet et abundare faciat caritatem in inuicem et in uos, et in omnes, sicut et nos in uos, ad confirmanda corda uestra irreprehensa in sanctimonia coram Deo et Patre nostro, in aduentu Domini nostri Iesu Christi cum omnibus sanctis suis. Ut gaudium suum, quo de eis gaudet, cumulet, in omnibus bonis multiplicari illos exoptat, ut ueniens ad eos plus inueniat in eis, quod laude dignum sit, quam a Timotheo audierat, ut irreprehensibiles inueniantur cum sanctis in caritate  Dei Patris, et aduentu Domini nostri Iesu Christi, cum ceperit ante tribunal eius examinatio singulos approbare. Deum uocat propter terrorem maiestatis eius; Patrem uero propter benignitatem, qua dignatur credentes sibi adoptare in filios, quod in aduentu Domini manifestabitur.

 Quod superest itaque, fratres, rogamus uos, et obsecramus in Domino Iesu, ut quemadmodum accepistis a nobis qualiter oporteat uos ambulare et placere Deo, sicut et ambulatis  , ut abundetis  magis. Hoc est, quod supra dixi, quia ad cumulandum gaudium suum, crescere illos uult bonis operibus secundum mandata apostolica.

Scitis enim que precepta dederim uobis per Dominum nostrum Iesum Christum. Nam hec est uoluntas Dei, sanctificatio uestra; abstinere uos a fornicatione; scire unumquemque uestrum suum uas possidere in sanctimonia et in honore, non in passione desiderii, sicut et gentes, que ignorant Deum, ut ne quis supergrediatur, neque circumueniat in negotio fratrem suum, quoniam uindex est Dominus de his omnibus, sicut et predicauimus uobis et testificati sumus. Cum laudet eos in tota Epistola, tamen commonet ne aliqua subreptione ad illicita deducantur, et incurrant uindictam, quam ultricem malorum didicerant,  scientes hoc Deo placere, si corpora sua incontaminata custodiant; sed et cum fratribus simpliciter agant, ne similes gentibus inuenti, adoptionis nomine abdicentur.

Non enim uocauit nos Deus in immunditia, sed in sanctimonia. Quapropter qui spernit hec, non hominem spernit, sed Deum, qui dedit Spiritum sanctum in uos  . Ut fortius astringat ad ea que docet, Dei interponit personam, dicens: Non hominem spernit qui preterit precepta, sed Deum. Quem ideo dicit Spiritum sanctum nobis dedisse, ut sancte uiuamus, quia in corpore subdito peccatis non habitat Spiritus sanctus .

De affectione autem fraternitatis non habemus necessitatem scribendi uobis. Ipsi enim uos a Deo docti  estis ad hoc, ut uos inuicem diligatis. Nam et facitis illud in omnes fratres per uniuersam Macedoniam. Etiam hoc cum facere illos laudat, commonet tamen ut propensius hoc agant. Quos enim ab ipso Deo doctos dicit, promptiores esse debere in fraterna caritate significat. Propter multam enim caritatem Deus misertus est nostri, cuius imitatores effecti non immerito adoptatos nos ostendimus a Deo filios.

Hortamur autem uos, fratres, abundare magis, et eniti quiescere, et uestrum negotium agere, et operari manibus uestris, sicut uobis precepimus, ut honeste ambuletis ad eos, qui foris sunt, et nullius desiderium sit uobis. Iterum eadem hortatur, ut data opera abundent bonis actibus. Ut enim significaret uere  hoc esse  , quod placet Deo, frequenter hoc monet. Iustitie enim uia tenenda est, ut ad misericordiam iure ueniatur: ut qui inferiores sunt substantia, manibus laborent, ut ipsa intentione tollantur a uulgari inquietudine, ut et a praua cogitatione, ut disciplina eorum etiam ab infidelibus laudetur, et possint prouocari ad fidem.

Nolumus autem uos ignorare, fratres, de his, qui dormiunt, ne contristemini, sicut et ceteri qui spem  non habent. Nam si credimus quod iehsu mortuus est, et resurrexit, sic et Deus illos, qui dormierunt per Iesum, adducet cum eo. Manifesta est ratio, quia si resurrectio creditur mortuorum futura, non sunt lugendi qui cum signo crucis exeunt. Lugendi autem uere sunt infideles, qui hinc transeunt in gehennam, ut ediscant uerum esse quod credere noluerunt. Fideles autem resurgendi ad gloriam, ii sunt, qui per Iesum, id est, sub spe fidei huius exeuntes, adducentur cum eo in aduentum eius, ut ab omnibus uideantur. Cum ipse tamen defuncti excessum lugendum prohibeat, alibi dicit: ne tristitiam haberem  . Sed etiam suo loco solutum est. 

Hoc enim uobis dicimus in uerbo Domini, quia nos,  qui uiuimus, qui subrelicti sumus in aduentum Domini, non preueniemus eos, qui dormierunt; quia ipse Dominus in iussu, in uoce archangeli, et in tuba Domini descendet de celo, et hi qui mortui sunt in Christo, resurgent primi. Deinde nos, qui uiuimus, una cum illis rapiemur in nubibus obuiam Domino Christo in era, et sic semper cum Domino erimus. Quare consolamini uos inuicem in his uerbis. Sensu Domini loqui se profitetur, cum dicit: Hoc uobis dicimus in uerbo Domini. Ut enim fidam spem et ratam gloriam resurrectionis sanctis promisse demonstret, ordinem ipsum quomodo futura sit, exponit, nutu iudicis Christi, sancto Spiritu intimante, ut ipsa spe, qui charos suos premiserunt, non doleant, addiscentes quia in aduentu Domini priores resurgent, qui in Christo moriuntur.  Ipse enim Christus Dominus uoluntate Patris, quasi primus angelus cum exercitu celesti, sicut continetur in Apocalypsi Ioannis apostoli, descendet de celo ad gerendum bellum nomine Domini contra Antichristum. Quo exstincto, iussu eius resurgent mortui. Hoc est ergo in tuba Dei descendere, nomine Dei bellum gerere. Est enim, ut ipse dixit ad Iesum filium Naue , dux et princeps exercitus Domini, propter quod archangelus dicitur. Cum autem in tuba Dei descendet, Deus est, quia utrumque continent Scripture, sicut et in Exodo, quem angelum  in flamma apparuisse Moysi legimus, statim ipsum in subiectis esse Deum agnoscimus, Filium Dei, dicente eadem Scriptura . Et accedens, inquit, Moyses auertit se, quia non potuit considerare  in faciem Dei. Deus ergo est, quia Filius Dei uerus est. Dux autem, et princeps ideo, quia caput omnium est, quia per ipsum omnia. Resurgentibus ergo primis, qui in Christo mortui sunt, deinde nos, qui uiuimus rapiemur una cum illis, baiulis nubibus, obuiam Christo in era, ut cum Domino omnes ueniant ad prelium, ut quos occiderat, uideat uiuos. Quia sicut Domino famulate sunt nubes, ita et his, quos fratres suos dignatus est appellare. Et sic semper  cum Domino erimus. In ipso enim raptu mors proueniet, et quasi per soporem, ut egressa anima in momento reddatur. Cum enim tollentur morientur, ut peruenientes ad Dominum, presentia Domini recipiant animas, quia cum Domino mortui esse non possunt. Hac spe consolari se inuicem iubet eos, qui adhuc more gentili charorum suorum excessum putabant lugendum.

 De temporibus autem et momentis, fratres, non est necesse uobis scribi. Ipsi enim diligenter scitis, quia dies Domini, ut fur noctu, sic ueniet. Et cum dicit; pax, et firmitas, tunc repentinus illi superueniet interitus, quemadmodum dolor partus pregnanti, et non effugient. Hoc est, quod in Euangelio Dominus locutus est, dicens: uigilate, quia nescitis horam, qua  Dominus uester ueniet  Et iterum: Si quis uobis dixerit: ecce hic Christus, aut ecce illic, nolite credere . Subito enim, et ex insperato apparebit, sicut corruscatio apparet ab oriente in occidentem, habens secum militiam exercitus Dei Patris, ad perditionem Antichristi et satellitum eius. Cum enim securi fuerint perfidi de regno diaboli, interfectis sanctis, id est, Enoch, et Elia, et leti de uictoria inuicem sibi mittentes munera, sicut dicit Apocalypsis, tunc illis subito ueniet repentinus interitus. In aduentu enim suo Christus hos omnes disperdet, ut uidentes sancti, qui euaserint, glorientur.

uos autem, fratres, non estis in tenebris, ut dies ille uos tanquam fur comprehendat: Omnes enim uos filii  luminis estis, et filii Dei; non estis noctis, neque tenebrarum. In tenebris ignorantiam significat et mendacium; in die autem, scientiam et ueritatem. Idcirco Christianos non in tenebris dicit; gentiles autem, uel incredulos Iudeos, filios tenebrarum, quia cultores sunt mendacii. Quamobrem fideles securos esse debere significat, quia non ignorant futurum aduentum Domini, sed exspectant solliciti ut ueniat. Qui autem ignorant diffidentes de eo, repente illos comprehendet improuidos, et interficiet.

Igitur non dormiamus, sicut et ceteri, sed uigilemus, et sobrii simus: Hi enim, qui dormiunt, nocte dormiunt: et qui inebriantur, nocte sunt ebrii. Nos autem qui diei sumus, sobrii simus, induti thoracem fidei, et caritatis, et galeam, spem salutis; quia non posuit  nos Deus in iram, sed in acquisitionem salutis per Dominum nostrum Iesum Christum, qui mortuus est pro nobis. Ut, siue dormiamus, siue uigilemus, simul cum eo uiuamus. Propter quod exhortamini inuicem, et edificate alterutrum, sicut et facitis. Apertum est quod dicit. Commonet enim ne securi de nomine Saluatoris negligenter agamus; ideoque tribus nos propugnaculis muniri debere, id est, fidei, et spei, et caritatis. Dum enim fides manet, spem excitat; spes autem necessario sollicita est de promissione, nec dormit; caritas autem deuotum offert Domino. Nihil enim aduersum admittit caritas. Idcirco enim mortuus est pro nobis Dominus iehsu, et resurrexit, ut, siue uigilemus, hoc est uiuamus, siue dormiamus,  id est, moriamur, una cum illo eterna uita fruamur. Hoc est quod supra dixit, quia fideles in aduentu Domini, tam mortui, quam uiui, obuiam tollentur Domino, et semper uiuent cum eo. In hoc meditandum docet, ut inuicem se in eo edificent sensu.

Rogamus autem uos, fratres, ut cognoscatis eos qui laborant in nobis in Domino, et monent uos, ut illis summum honorem habeatis in caritate propter opera ipsorum. Pacem habete inter uos. Hoc est, quod dicit et in alia Epistola , presbyteros duplici honore honorandos, qui laborant in uerbo et in doctrina. Potest enim pigere eum, qui inopiam patitur exercitium facere, quod prosit audientibus. Quid enim prodest honorem sine fructu habere? Aut quid magnum est offerre ei carnalia, qui tribuit spiritalia?  Sicut enim diuitie negligentiam pariunt salutis, ita egestas, dum saturari querit, a iustitia declinat. Hinc Salomon nec nimis diuitem se petit fieri, nec egestosum . Hoc ipsum tamen in caritate fieri debere, ut honorificentia sacerdotis non de timore magis sit, sed de amore, ut etiam illi proficiat, qui facit. Res enim, que sponte non fit, ad effectum non peruenit. Quamuis ad presens proficiat sumenti, nichil tamen proderit in futuro danti. Et quia dissensio multa generat mala, pacificos eos esse hortatur.

Rogamus autem uos, fratres, corripite inquietos, consolamini pusillanimes, opitulamini infirmis, patientes estote ad omnes. uidete ne quis malum pro malo alicui reddat; sed semper quod bonum est sectamini in inuicem, et in omnes. Semper gaudete in  Domino. Sine intermissione orate. In omnibus gratias agite. Hec est enim uoluntas Dei in Christo Iesu in uobis. Quoniam necesse est quosdam esse in plebe immodestos, quosdam autem pusillanimes, hoc est, timidos, quosdam uero fide infirmos: ideo hos, qui modesti sunt, et magnanimes, et fide fundati, hortatur cum prece, ut his consulant, ut possint proficere sufferentes eos, ne si retributio fit malorum, peiores se fiant. Idcirco nichil aliud quam bonum sectandum hortatur non solum in causa fratrum, sed in omnium. Possunt enim bonis operibus attrahi infideles ad credulitatem, ex qua semper gaudeatur in Domino, hoc est, in bonum. Orandum autem sine intermissione. Sedule enim preces prouocant animum iudicis ad dandam misericordiam. In omnibus uero actibus  bonis Deo gratias agendas, qui hanc tribuit doctrinam in Christo Iesu Domino nostro.

Spiritum nolite exstinguere. Prophetias nolite spernere. Omnia autem probate; quod bonum est tenete. Ab omni specie mala abstinete uos. Hoc dicit, ut non facile alicui per Spiritum loquenti interdicatur. Exstinguitur enim, si incipientis loqui feruor contradictione sopitur, ne forte non intelligentes dici ab eo spiritalia, iniuriam faciant Spiritui sancto, et peccent per ignorantiam; neque aliquem, qui quasi Scripturas reuelet, non audiri patienter debere, sed omnia dicta examinari, et sic iudicari, ne forte gratiam datam fratri dum respuunt, auctori repugnent. Omnia ergo, que dicuntur, probanda monet,  et quidquid sobrie, et bene dictum fuerit, retinendum. Quecunque enim apostolorum, et ipsius Domini dictis congruunt, ea bene dicta habenda sunt, et retinenda; ab his autem, que inimica fidei uidentur, abstinendum. Solent enim spiritus mundi fallaciter quasi per imitationem dicere bona, et inter hec subinducere praua, ut per hec, que bona sunt, accepto ferantur et mala; ut quia unius spiritus dicta putantur, non discernantur ab inuicem, sed per id, quod licitum est, commendetur illicitum, auctoritate nominis, non ratione uirtutis. Solent enim sub apostolorum nomine, et ipsius Domini, et nefanda docere, et aduersa. Ideoque omnia probanda monet, quia non possunt eloquia Domini esse diuersa. Hinc est unde et Ioannis apostoli Epistola: Nolite, inquit,  omni spiritui credere, sed probate spiritus, si ex Deo sunt ; quia si multa bona dicat; in aliquo autem, quod fidei aduersum est, promat, sciatur non esse Spiritus sanctus. Nihil enim erroris in sancto Spiritu poterit reperiri. Sed aut per exercitium eloquii quedam spiritalia, quedam uero carnalia, quia omnis error carni deputatur, aut certe commento quodam astutie bona fingit, ut his inserat mala, sicut supra memoraui: quemadmodum in Montano, et Priscilla, et Maximilla prophetis Cataphrygarum spiritus mundi imitatione quadam boni simulauit, ut per multa uerisimilia, nec non et uera, mentiretur se esse Spiritum sanctum.

Ipse autem Deus pacis sanctificet uos per omnia perfectos, ut integer spiritus uester, et anima, et corpus  sine querela in aduentu Domini nostri Iesu Christi seruetur. Deus pacis Christus est. Ait enim: Pacem meam do uobis, pacem meam relinquo uobis . Quippe cum omnia, que habet Pater, Filii sint, sanctificare nos optat Apostolus, ut nos illustret pietate clementia sua, et omne uotum nostrum  dirigat in perfectione, ut integer sit spiritus datus nobis. Tunc enim integer est, si bone uite studeamus, animam habentes mundam, et corpus sine querela, ut totus homo sit perfectus. Potest enim corpus mundum esse, et anima inquinari per malum cogitatum; ideoque totum in homine mundum dicit esse debere. Si autem mala uita, uel cogitatio intercedat, non erit integer spiritus, quia deserit hominem peccatis obnoxium. Dum enim dissentit anima, et corpus, quamuis sine sensu sit, alieni ab illo efficiuntur, et uelut perdens eos non erit integer spiritus. Ad hoc enim datur homini, ut maneat, et sit quasi caput eius. Integer ergo non erit, quia perdit membra, dum recedit ab eo homo, ea agens, que odit Spiritus sanctus.

 Fidelis est Deus, qui uocauit uos, qui et faciet. Fratres, orate pro nobis. Fidelem Deum dicit in promissis suis, ut securi de premio recte uersentur. Et quia qui recte, iuxta Euangelium, uiuunt, facile poterunt impetrare que postulant; idcirco orare eos pro se hortatur. Facile enim multi impetrant quod desiderant.

Salutate fratres omnes in osculo sancto. Sancta oscula sunt in salutatione Christiana; cetera carnalia sunt, quia quidquid sine Christo fit, carnale est, ac per hoc mortale. Qui enim auctorem uite contemnit, in morte est.

Adiuro uos per Dominum, ut legatur Epistola hec omnibus fratribus. Astringit eos ut solliciti sint ad legendam Epistolam cunctis fratribus, ut cognoscant et  laudes, et admonitiones suas, per quas fiant perfecti.

Gratia Domini nostri Iesu Christi uobiscum. Sic illos in bonis operibus uult proficere, ut gratia Domini nostri Iesu Christi maneat in eis in eternum.


Finit, Deo gratias. Amen.



EPISTOLA II AD THESSALONICENSES  .



[ARGUMENTUM.]

 Quoniam in prima Epistola ad Thessalonicenses data, inter cetera etiam de aduentu Domini quedam scripsit, et de resurrectione sanctorum: nunc aliam scribit ad eos, in qua significat, licet obscure, neque enim posset aperte scribere, de abolitione regni Romani, et de Antichristi apparentia, et damnatione, et de quorumdam fratrum inquietudine.



[INCIPIT TEXTUS.]

 Paulus, et Siluanus, et Timotheus Ecclesie Thessalonicensium in Deo Patre nostro, et Domino Iesu Christo. Gratia uobis et pax a Deo Patre nostro, et Domino Iesu Christo. Solemnibus uerbis scribit ad eos. Solito enim more sermonum caput continetur Epistole: et idem ipsi tres sunt, quorum nomine scribitur, sicut et prima Epistola.

 Gratias agere debemus Deo semper de uobis, fratres, sicut dignum est, quoniam superexcrescit fides uestra, et multiplicatur caritas uuiuscuiusque omnium uestrum in uos inuicem. Deo se debitores de horum profectu gratiarum actione profitentur. Et ut non qualecunque esse debitum ostenderet, sicut dignum est, ait: Ut pro tam infinito dono satis grandes gratias referendas Deo testarentur. Post acceptam enim primam Epistolam, meliores esse, quam fuerant, perstiterunt; ita ut in eo copiosi et abundantes uiderentur, quod post Domini et Dei deuotionem habemus mandatum, ut diligamus nos inuicem.

Ita ut nos ipsi in uos gloriemur in Ecclesiis Dei pro  patientia uestra, et fide in omnibus persecutionibus uestris, et pressuris, quas sustinetis in exemplum iusti iudicii Dei, in hoc, ut digni habeamini regno Dei, pro quo et patimini. Gloriam esse suam in horum conuersatione, et persecutione toleranda testantur, in tantum, ut apud ceteras Ecclesias exempla eorum proferantur, ut imitatione ipsorum crescant in deuotione passionum pro Christo, et mereantur consequi que promissa sunt sanctis in die iusti iudicii Dei, cuius amore mundum spernere non dubitarunt. Ipse enim pressure exempla sunt futurorum meritorum in his qui patiuntur ad gloriam; in illis autem, qui persequuntur, ad perditionem.

Siquidem  iustum apud Deum retribuere eis, qui uos deprimunt, pressuram; et uobis, qui pressuram  sustinetis, requiem nobiscum in reuelatione Domini Iesu de celo cum angelis uirtutis eius in igne flamme dantis uindictam in eos, qui non nouerunt Deum, et in eos qui non obediunt Euangelio Domini nostri Iesu Christi: qui penas soluent in interitum eternum a facie Domini et gloria uirtutis eius. Quoniam exemplum iusti iudicii Dei apparere dicit siue in bonos, siue in malos, idcirco subsecutus ait: Siquidem iustum apud Deum, ut reddat unicuique secundum opera sua. Quid tam iustum, ut qui in seculo bonos deprimunt, et extorres faciunt persecutionibus, in futuro eadem patiantur, que faciunt; illi autem, ut sint in requie cum ceteris sanctis, qui de magna tribulatione uenientes regnum accipient eternum in aduentu Domini de celo, cum  ceperit uenire cum celesti exercitu et ministro igne ad dandam uindictam in paganos, qui ignorant Deum Patrem esse Christi Iesu, et Iudeos, qui dicentes se Deum scire, non credunt Euangelio Christi, quod dedit illi Pater Deus, ut traderet seruis suis? Quos omnes presentia Domini, et gloria maiestatis eius ignis exuret, ut debitas reddant penas interitus in eternum, semper sentientes, non tamen penitus deficientes, ut ipsa pena illos quodammodo generet semper, quo consumantur.

Cum uenerit clarificari in sanctis suis, et mirificari in omnibus, qui crediderunt, quia fidem habuit testimonium nostrum super uos in die illa aduentus Domini. Duplicem sensum  continet. Adueniet enim punire malos, et glorificare bonos. Ipse enim clarus  et mirabilis uidebitur in eos, qui credunt exemplo et fidei apostolorum, cum fuerint coronati, testimonium reddente eis Euangelio in die Domini. Seuerus autem apparebit in incredulos, cum eternis penis ceperint coarctari. Corona enim discipulorum magistri est gloria, et ueritas eius incredulorum est pena, quia quod predicabatur, non crediderunt.

In quo et oramus semper pro uobis, ut uos dignos habeat uocatione sua Deus noster, et impleat omni placito bonitatis, et opere fidei in uirtute; ita ut clarificetur nomen Domini nostri Iesu Christi in uobis, et uos in ipso secundum gratiam Dei et Domini nostri  Iesu Christi. Gaudio addit et preces, ut quia deuoti sunt, dignetur Deus adiuuare eos, ut perficiant opus ceptum ad claritatem Domini nostri Iesu Christi, ut perseuerantia discipulorum testimonium sit magistri ad gloriam. Auctoritas enim magistri in discipulorum est fiducia, cum se in accepta gratia faciunt digniores.

 Rogamus autem uos, fratres, per aduentum Domini nostri Iesu Christi, et nostre congregationis in ipsum, ne facile moueamini a sensu uestro, neque conturbemini, neque per spiritum, neque per uerbum, neque per Epistolam, tanquam a nobis missam, quasi instet dies Domini. Ne quis uos seducat ullo modo; quia, nisi uenerit defectio primum, et reuelatus fuerit homo ille peccati, filius perditionis,  qui aduersatur et extollitur super omne, quod dicitur Deus, aut quod colitur, ita ut in templo Dei sedeat ostendens se ipsum, quasi sit Deus. Obsecrat eos ne leuiter et facile de aduentu quasi imminenti Domini opinionem reciperent: et talia dat mandata, ut etiamsi per spiritum aliquis uelut propheta fuerit locutus, credi ei non debeat; neque si per tractatum, aut per epistolam nomine forte apostolorum scriptam, assensum tribuendum. Solent enim tergiuersatores, ut fallant, sub nomine clari alicuius uiri epistolam fingere, ut auctoritas nominis possit commendare, quod per ipsum recipi non possit. Hoc ideo, ne ipsa perturbatione, dum incauti inuenirentur, possint seduci ad adorandum diabolum, qui idcirco hec iactabit, ut sub Saluatoris nomine  apparens ac fallens sanctos, uelit se adorari, ut decipiat credentes in Christum. Sed ut locum, aut occasionem fallendi, quam se putat habere, non habeat impudentissimus Satanas, tempus et signa aduentus Domini designauit; quia non prius ueniet Dominus, quam regni Romani defectio fiat, et appareat Antichristus, qui interficiet sanctos, reddita Romanis libertate, sub suo tamen nomine. Sciens enim uenturum Dominum ad se comprimendum, nomen eius sibi usurpabit, ut et regnum eius uerum uideatur, et trahat secum qui simul cum eo pereant, ut in sede Domini, in sede sedeat Christi; ut ipsum Deum se asserat, non Filium Dei. Unde in Euangelio ad Iudeos Dominus ait: Ego ueni in nomine Patris  mei, et non me recepistis: si alius uenerit in nomine suo, illum recipietis . Quamobrem ex circumcisione, aut circumcisum uenire illum sperandum est, ut sit Iudeis credendi illi fiducia. Itaque cum Thessalonicensibus scribit Apostolus, docet omnes in re huiuscemodi cautos esse debere.

Non meministis quod me adhuc apud uos agente hec dicebantur uobis? Et nunc quid detineat, scitis, ad hoc, ut reueletur ille in suo tempore. Hoc superesse dicit, ut reueletur ille, qui ante Dominum uenturus est, ut iam speretur et Dominus uenturus, quod supra, quasi sub uelamine fatus est, dicens: Nisi prius uenerit defectio, quam regni Romani abolitionem  superius intelligendam memoraui; ut cum defecerit et uenerit Antichristus, tunc aduentus Domini imminere credatur.

Nam mysterium iam operatur iniquitatis: tantum ut qui nunc tenet, teneat, quousque de medio fiat. Mysterium iniquitatis et a Nerone ceptum est, qui zelo idolorum, et apostolos interfecit, instigante patre suo diabolo, usque ad Diocletianum, et nouissime Iulianum, qui arte quadam et subtilitate ceptam persecutionem implere non potuit, quia desuper concessum non fuerat. His enim ministris utitur Satanas, ut interim sub turba deorum ad seducendos homines unius ueri Dei manifestationem illudat, quandiu steterit regnum Romanum. Hoc est, quod dixit: Donec de medio fiat.

 Et tunc reuelabitur ille iniquus , quem Dominus iehsu interficiet spiritu oris sui, et destruet illuminatione presentie sue. Cuius est aduentus secundum operationem Satane in omni potestate, et signis, et prodigiis mendacii. Post defectum regni Romani appariturum Antichristum dicit, sicut memoratum est. Nouissimo enim tempore sciens diabolus imminere sibi interitum, deficiente autem regno Romano, et ille de celis mittetur deorsum proiectus in terram, sicut dictum est in Apocalypsi Ioannis apostoli, subornabit sibi, in quo, et per quem signa quedam uirtutis permissu iusti Dei faciens, se commendet, ut adoretur quasi sit Deus. Imitabitur enim, ut sicut Filius Dei diuinitatem suam homo natus uel factus, signis ac uirtutibus demonstrauit,  ita et Satanas in homine apparebit, ut uirtutibus mendacii ostendat se Deum, sicut supra dictum est. Reuelatio uero mysterii iniquitatis hec est. Cum apparuerit Antichristus, cognoscetur ipse esse quasi eorum Deus, quos prius nutu eius, ut deos coluit uulgus, quorum sit ipse primus, aut summus, quod signorum uirtutibus faciet credibile. Ideo mendacii portenta dixit, quia hoc se uult credi per signa, quod non est, ut decipiat quos circumuenturus est. Quod sanctis ideo predictum est, ut sciant quid caueant.

In omni fallacia iniquitatis his qui pereunt, pro eo quod dilectionem ueritatis non susceperunt ad hoc, ut salui fierent. His dicit fallaciam iniquitatis prodigiorum eius proficere, qui perituri sunt. Quia enim ueritatem spreuerunt, per quam saluari poterant,  apostolis predicantibus, traditi sunt diabolo. Nolentes enim saluari, deseruntur a Deo.

Et idcirco mittit illis Deus operationem erroris in hoc, ut credant mendacio, quatenus iudicentur omnes, qui non crediderunt ueritati, sed consenserunt iniquitati. Operatio erroris est falsis fidem committere, ut qui claritatem luminis diem esse consentire noluerunt, putent tenebras diem dici debere, ut possint propensiori delicto rei facti sine contradictione damnari, ueritatis inimici, factores  autem iniquitatis.

 Nos uero debemus gratias agere Deo semper de uobis, fratres, dilecti a Domino, quia assumpsit Deus a principio ad salutem in sanctificationem spiritus, et fidem ueritatis, in quam et uocauit uos per Euangelium nostrum in acquisitionem glorie Domini nostri Iesu Christi. Hoc loco prescientia Dei personat, qui scit omnium mentes ante natiuitatem eorum. Nec enim latet illum qui credituri sunt. Idcirco hos a principio scit fideles fore, qui credentes augmentum fidei faciunt, non detrimentum: sanctificati enim per fidem ueritatis Euangelii Filii Dei, acquiruntur ad augmentum glorie corporis Christi, sicut in alia Epistola ait: Ut crescant, inquit, omnia in incrementum Dei  Quicunque enim deserto diabolo confugiunt ad fidem  Christi, augmentum faciunt Deo in corpore Christi, qui prius fecerant detrimentum.

Itaque, fratres, state, et tenete traditiones nostras, quas didicistis, siue per uerbum, siue per Epistolam nostram. Ut prescientia Dei maneat in salutem illorum, idcirco in traditione Euangelii standum, ac perseuerandum monet, ut solliciti sint ne desidia et otio torpentes in operibus Dei, non impleant quod ceperunt. Sic enim prescitur credere et posse manere, si crebra admonitione pulsentur.

Ipse autem Dominus noster iehsu Christus, et Deus Pater noster, qui dilexit nos et dedit consolationem eternam, et spem bonam in gratiam, consoletur corda uestra, et stabiliat in omni opere et uerbo bono. Quoniam Pater, et Filius una uirtus, unaque diuinitas,  et scientia  est; ideo non dubitauit primum Dominum nostrum Iesum Christum nominare, deinde Deum Patrem nostrum dignatione eius, non ueritate nature: qui in tantum dilexit nos, ut Filium suum daret pro nobis, Deum pro hominibus, pro seruis Dominum, pro adoptiuis Filium uerum, ut mors eius uita nostra sit, et resurrectio eius iustificatio nostra, secundus aduentus eius requies uite nostre et gloria in eternum, ut ista spes consolatio sit presentium pressurarum, per quam fundati bonis operibus crescerent, et doctrina.

 Quod reliquum est, fratres, orate pro nobis, ut uerbum Domini currat, et clarificetur, sicut et apud uos, et liberemur ab iniquis et nequam hominibus. Non enim omnium est fides. Ut dignetur  Deus doctrinam suam infatigabili cursu dirigere, et transfundere per os Apostoli sui in aures audientium, et ut compesceret, et sedaret malorum hominum seditiones, qui diffidunt ueritati, et loquendi fiducia cresceret Apostolo ad eius fructum, et ad conuersionem multorum.

Fidelis autem Deus, qui stabiliet uos et custodiet a malo. Quoniam Deus fidelibus et bone uite auxilium suum non defuturum in necessitate promisit, ad confirmationem illorum; hi autem tam in fide quam in opere emuli erant bonorum, idcirco fidelem  Deum dicit in promissis eius, quia prouidentia eius esset circa eos.

Confidimus autem in Domino de uobis, quod ea, que precipimus, et facitis, et facietis. Propter quod mereri illos, ut Dei defensione tutos prestari confideret, idcirco ea, que illis precipiebat in nomine Domini fieri ab illis, et futura esse non dubitabat.

Dominus autem dirigat corda uestra in dilectione Dei et exspectatione Christi. Hoc illis exoptat a Deo, quod non ambigit posse prestari, ut in Dei caritate cor eorum proficeret ad exspectandum aduentum Domini, ut condemnato  seculo desideretur aduentus eius qui seculum uicit.

Denuntiamus autem uobis, fratres, in nomine Domini nostri Iesu Christi secernere uos ab omni fratre  intemperanter ambulante, et non secundum traditionem, quam acceperunt a nobis. Quoniam in omni plebe non omnes obedientes sunt uerbo doctrine, non legis, sed suum placitum et consilium sequentes, propter hoc declinandum ab his precipit, ut cognoscant semetipsos errare.

Ipsi enim scitis quemadmodum debeatis imitari nos; quia non intemperanter uiximus inter uos, neque gratis panem edimus a quoquam, sed in labore, et fatigatione, nocte, dieque operantes ad hoc, ne graues essemus cuiquam uestrum, non quia non habuerimus potestatem, sed ut nosmetipsos formam daremus uobis ad imitandum nos. Non illos ignaros dicit operis et laboris sui, quem sedulo exitu operabatur, ne pane indigeret alieno, ut exemplum daret eis ad imitandum  illum. Neque enim reprehensibile esset, si panem ab his acciperet ad corporis curam, qui animis illorum escam spiritalem prebebat, que etiam corpori immortalitatem cum gloria procuraret. Tunc etenim exerta potest esse libertas, si semetipsum quis uentris causa aut pecunie nulli subiiciat, suo pane contentus; maxime, quod ad laudem magis proficit, si cum liceat, et sit sumendi potestas, contineat. Hic talis prodesse potest audientibus se. Reuerentiam enim habebunt rigoris huius, et ea, que ab hoc mandantur, pretermitti non poterunt.

Nam cum essemus apud uos, hoc precipiebamus uobis, quod si quis non uult operari, nec manducet. Non solum uerbis docebat, sed hortabatur et factis.  Idonei enim magistri est, si ea, que uerbis doceat, operibus expleat. Tunc etenim addiscentes uera esse sciunt que audiunt, si negligi illa non uiderint a doctore. Quamuis enim manifeste uera esse non ignorentur que docentur; tamen si negligi ceperint a magistro, difficile proficiunt audientibus. Magis enim opera suadent, quam uerba. Quamobrem magis premiis remunerandi sunt, qui, negligentibus magistris, de solis uerbis proficiunt, tam in opere, quam in sensu. Forma enim erat his qui mediocris, uel tenuis erant substantie in plebe, ut discerent quatenus libertatem suam non amitterent. Unde et  Salomon: Raro, inquit, inferes pedem ad amicum tuum; ne saturatus tui oderit te . Qui enim frequenter ad alienam mensam conuenit, otio deditus aduletur necesse est pascenti se, cum religio nostra ad libertatem homines aduocet. Ideoque si quis, inquit, manducare spernit, cesset a labore, ut quia nullus sine cibo potest uiuere, det operam laborandi, ut arbitrio suo uiuens, Deum possit habere propitium.

Audiuimus enim quosdam ambulare inter uos intemperanter, nichil operantes, sed curiose agentes. Qui otiosi esse desiderant, id agunt, quatenus occasio nascatur, qua introitum suum desiderabilem faciant domibus diuitum, ambulantes, et opiniones uerborum subtiliter colligunt, scientes quid de quo uelint  audire, ut libenter et requisiti pascantur. Quod factum ualde abhorret a disciplina Dominica. Horum enim uenter Deus est, qui feda cura necessaria prouident.

His igitur huiusmodi denuntiamus, et exhortamur in Domino Iesu Christo, ut cum quiete operantes, suum panem manducent. Ut eis facilius suadeat, interposito nomine Domini Iesu Christi, exhortatur eos, ut obaudiant quid eis sit utile.

uos autem, fratres, nolite deficere benefaciendo. Quod si quis non obaudit uerbo nostro per Epistolam, hunc notate, et nolite cum eo uersari, ut reuerentia confundatur. Non uelut inimicum existimetis, sed monete consiliis, ut fratrem. Propter quod superius unumquemque suum panem manducare precepit,  ne forte quidam illorum occasionem parcitatis et inhumanitatis captarent, ideo statim subiecit: uos autem, inquit, fratres, nolite defatigari benefacientes . Neque enim in reprehensionem uenit, qui humanus in largiendo est; sed hic, qui cum possit laborem ferre, otio uult uitam agere. Quem si Epistole auctoritas non corrigit, notandum hunc, nec conuersandum cum eo precipit, ut confusus qui ab omnibus euitatur, subiiceret se preceptis Apostoli. Quod tamen sine iracundia et contumelia uult fieri, ut patienter declinetur ab eo; ita tamen, ut si res attulerit loqui cum eo, monendum illum, ut patiatur se corripi, nec ultra precepta Apostoli contemnenda: familiaritatem quoque tandiu cum eo non habere, quandiu obaudiens fiat. Nam si ad iracundiam  contumeliis lacessitur, peior fiet. Incitatur enim ad contentionem, et incipiet erratum suum uelle defendere; possit autem erubescere emendare se, ne quod prius excusabat, postea fateri uideatur.

Ipse autem Deus pacis det uobis pacem semper in omni loco. Dominus cum omnibus uobis semper. Quod suum est, bono uoto illos prosequitur quasi carissimos filios, optans semper cum eis pacem habere, que est dux ad uitam eternam. Cum his enim Dominus se esse promisit, qui fuerint pacifici.

Ipsa salutatio mea manu Pauli: quod est signum  in omni epistola: ita scribo. Propter interpolatores et adulteratores scripturarum semper se manu sua in omni epistola sua salutationem subdescribere testatur, ut sub nomine eius Epistola accepto ferri non possit, que non fuerit manu eius subscripta.

 Gratia Domini nostri Iesu Christi cum omnibus. Hec salutatio manu Apostoli conscripta est, qua gratiam Domini nostri Iesu Christi optat esse cum eis. Amen.


Finis Epistole secunde ad Thessalonicenses.



EPISTOLA I AD TIMOTHEUM  .



ARGUMENTUM.


Timotheus filius fuit mulieris Iudee fidelis, patre Greco, cuius causa paruulus circumcidi non potuit. Qui studio matris sue sacras litteras didicit, quibus operam dans bonam sibi uitam instituit. Hunc Apostolus cum uoluisset assumere, sciens idoneum fore  dispensatorem euangelice ueritatis, causa Iudeorum compulsus est circumcidere eum, instantibus eis, ut qui matre Iudea natus esset, incircumcisus assumi non deberet ad magisterium propter testimonium generis. Hunc ergo iam creatum episcopum instruit per Epistolam quomodo deberet Ecclesiam ordinare.



[INCIPIT TEXTUS.]

 Paulus Apostolus Christi Iesu secundum imperium Dei Saluatoris nostri Iesu Christi spei nostre. Timotheo germano filio in fide, gratia, misericordia, pax a Deo Patre et Christo Iesu Domino nostro. Patris, et Filii imperio Apostolum se factum ostendit, ut in Deo Patre salutem, et Christo Filio eius spem predicaret, ut quia nemo negat salutem esse in Deo, nec quisquam dubitaret spem esse in Christo Iesu, quem a mortuis excitatum, exemplum  huius spei dedisse cognosceret. Hoc modo scribit Timotheo, ut securus esset de sua ordinatione, quia imperio Patris, et Filii electus est ad docendum. Quem uerum Filium appellat, sed in fide, sicut dicit ad Corinthios: In Christo enim Iesu, inquit, per Euangelium ego uos genui . Hec uera et firma generatio est, que nescit occasum, nescit morbos, et pestilentiam, et que ignorat famem et sitim. Dicit autem in regno Dei nullius egere, quia futura est dono Dei immortalitas gloriosa in regno Dei et Christi, quorum gratiam, et misericordiam, et pacem exoptat cum isto manere.

Sicut rogaui te subremanere Ephesi, cum irem in Macedoniam, ut denunties quibusdam ne aliter doceant,  neue intendant fabulis, et genealogiis infinitis, que questiones prestant, magis quam edificationem Dei, que est in fide. Filius a Patre rogari non debuit, sed propter caritatis affectum, et ut illi formam humilitatis ostenderet, obsecrat episcopus cepiscopum suum, ne pateretur Iudeos aliter populum, quam ab Apostolo tradebatur, docere, ne oblectarentur fabulis, quas narrare consueti sunt Iudei de generatione suarum originum de Abraham, et Isaac, et ceteris patriarchis, et de circumcisione, et his, que postea tradita sunt a Moyse, ne circumuenirentur  ad hec colenda, que carnaliter data fuerant. Quid enim opus est, generationum, quas constat esse infinitas per traducem, facere mentionem; et quid, et quatenus factum est sub unoquoque eorum, et non potius compendio per fidem salutem querere? Inde enim questiones oriuntur, cum quid,  et quando, et quomodo, et quare factum est, tractatur: que res impedit salutem.

Finis autem precepti est caritas de corde puro, et conscientia bona, et fide non simulata: a quibus quidam errantes conuersi sunt in uaniloquium, uolentes esse legis doctores, non intelligentes, neque que dicunt, neque de quibus affirmant. Quoniam omnium maior est caritas, hanc finem esse dixit, id est, perfectionis, consummationem omnium preceptorum, si tamen ex corde puro sit et bona conscientia. uera enim caritas non potest malam uitam habere, nec simulatam fidem, in quibus omnis lex impletur, et prophete. Quidam autem Iudeorum mysterium legis ignorantes, et prophetarum, quia usque ad Christum seruanda sunt tradita, errauerunt,  predicato Christo, et legem factorum in neomeniis, et circumcisione, et escis discernendis seruari debere. Idcirco in uaniloquium dicit eos esse conuersos, quia uolebant docere que ignorabant.

Scimus autem quia bona est lex, si quis ea legitime utatur: certum habens hoc, quod iusto lex non est posita; iniustis uero et inobsequentibus, impiis et peccatoribus, scelestis et profanis, parricidis et matricidis et fornicatoribus, homicidis, masculorum concubitoribus, plagiariis, mendacibus, periuris, et si quid aliud sane doctrine aduersatur, que est secundum Euangelium glorie beati Dei, quod creditum est mihi. Bonam esse legem, que per Moysen data est, non negat; ita tamen, ut sensus eius sciatur,  et quomodo data est, accipiatur. Hic enim scit legem, et qua causa data sit, qui predicato Christo deserit illam ex parte, qua lex factorum appellatur; circa dilectionem autem Dei utatur ea, asserens, et affirmans que a Saluatore dicta sunt, a lege et prophetis. Hic enim legitime utitur lege, qui potest discernere ea, que ad tempus data sunt, ab his que perpetua sunt; et que ad Christi pertinent sacramentum, seruari iam in futurum non oportere, quasi uenturus credatur qui iam uenit. Si ergo omnia locis suis accipiantur, bona sunt; si quo  minus, mala erunt asserenti peruerse. Peccare est enim unaqueque minime locis suis exponere. Preterea quia iustis lege non opus est, id est, his qui, accepta remissione peccatorum, iustificati sunt, ne iam uiuant sub lege, a qua liberati sunt dono Dei per fidem Christi, ut de cetero seruata lege nature, que Creatoris cognitionem recepit, et non peccari hortatur; iudicii diem exspectent, in quo iusti remunerandi sunt custodientes legem naturalem, quam si humanum genus ducem habuisset, lex in litteris per Moysen data non fuisset. Sed quia contemptui ducta est, quasi nullius esset auctoritatis, Scriptura firmata est, ut sciretur quod seruanda esset, et propter tempus presens, et quia requisiturus est in futurum qui illam firmauit, a quibus neglecta,  et a quibus seruata est. Itaque non solum propter malos actus et uitia corporis legem datam dicit, sed propter perfidiam, qua spernebant Creatorem, ut bene uiuere addiscerent et gratias agerent Conditori.

Et gratias ago ei, qui me confortauit in Christo Iesu Domino nostro, quod fidelem me existimauit, ponens in ministerium, qui prius eram blasphemus, et persecutor, et contumeliosus; sed misericordiam consecutus sum, quia ignorans feci nondum credens. Superabundauit autem gratia Domini nostri cum fide et dilectione, que est in Christo Iesu. Propter quod omnis incredulus infirmitatem animi patitur, constrictus carnali ratione ne credat spiritali; idcirco Christo se gratias dicit agere, quia apparentia maiestatis  sue imbecillitatem mentis eius roborauit; quia impossibile putabat esse quod de Domini potestate, et gemina natiuitate, et resurrectione, et spe predicabatur. Confirmatus autem talis uisus est, qui dignus esset ac posset dispensator esse sacramenti Dominici, ut ea uera per legem firmaret, que prius amore legis incredibilia iudicabat, et in persecutionibus gauderet, quas prius quasi iuste credentibus inferebat, dolens quia fecerat, letus quia patiebatur. Tantam enim spem didicerat in eo, quem ante negabat, ut plus gauderet in patiendo, quam prius exsultauerat in persequendo. Non enim malitia hoc agebat, sed errore, cui facile potest, cum resipiscit  , ignosci. Qui autem scit uera esse que negat, hic non errore hoc agit, sed maleuolentia.  Huius insanabile uulnus est. Inuidia enim compellitur falsum appellare quod scit uerum.

Humanus sermo, et omni acceptione dignus, quia Christus iehsu uenit in hunc mundum peccatores saluos facere, quorum primus ego sum. Sed ideo misericordiam consecutus sum, ut in me ostenderet Christus iehsu omnem magnanimitatem, et patientiam, ad exemplum eorum qui credituri sunt illi in uitam eternam. Quid tam gratum, tamque iucundum, quam peccatoribus indulgentiam predicare? Quis enim sine peccato est, ut hoc munus non communi   gratiarum actione suscipiat, Deum auctorem huius preferens, et collaudans in Christo? Qui ut hominem peccatis ablueret, de celestibus ad terrena descendens, carnem peccati accepit, terrenis se admiscuit, ut eum celestem efficeret, mori se passus est, ut illum morte erutum paradiso redderet immortalem. Quis hec beneficia non in infinitum extollat, que Deus prestitit homini, Dominus seruo, Conditor creature: ut plus adhuc esset in beneficiis humanis, quam cum fecit que non erant, postea quam fecit? Etenim derelictus ab his, et contemptus, et contumeliis appetitus, addit ad beneficia non requisitus, ut gratior esset, et plus preferendus dum reparat quam cum fecit, ut ostenderet unum se esse, qui hec omnia possit. Igitur  sic Christus presidium tulit homini, ut puritatem suam non uiolaret, nec amitteret potestatem. Hominem enim nasci se uoluit, pro certo habens carnis contactu se minime uiolari. Conuersationi humane se miscuit, sciens peccatis se corrumpi non posse. Occidi se passus est, non nescius mortem sibi dominari non posse, sed eam sua opprimere potestate. Hec ergo gessit, ut omnia se posse doceret. Humilitas enim ista non ad diminutionem eius proficit, sed ad gloriam, et non solum eius, uerum etiam in ipsum credentium. Dignitas est enim seruum esse potentis. Cum ante Apostolum multi utique credidissent Iudeorum ex his, qui Dominum ipsum occiderunt, Apostolus tamen, ut se humiliet, adhuc dolens de sua incredulitate, primum se omnium  peccantium uocat. Quoniam enim pre ceteris sacramento se imbuit Saluatoris, propius ad cognoscendam magnificentiam eius accedens, accusat se magis, qui tantum boni tarde agnouit, nec ultro, sed misericordia eius preuentus, ut ipse testis esset diuinitatis eius, quem prius ut hominem mortuum estimabat. Hec accusatio eius est, laus uero Saluatoris qui ad exemplum ceterorum credentium persequentem se uocauit ad gratiam, ut per patientiam suam, magnanimitatem in eo ostenderet ceteris, qui inimico tam beneuolus exstitit, qualis esset futurus ad se decurrentibus.

Regi autem seculorum immortali, inuisibili, soli Deo honor et gloria in secula seculorum. Hec ad  Dei Patris personam pertinent, quem immortalem ideo solum, et inuisibilem appellat, quia omnis immortalitas ab ipso est, ut ipsi soli magis competat in ueritate, quia quisque immortalis est, non a se hanc habet, sed ab illo. Simili modo et in Euangelio legitur, dicente Domino: Quia nemo est, inquit, bonus, nisi unus Deus . Et iterum ipse dicit: Bonus homo de bono thesauro profert bona . Nemo tamen, nisi unus Deus, bonus est, quia ipse fons bonitatis est, ex quo ceteri potantur, ut boni sint. Ipse est et inuisibilis solus Deus, quia nulli unquam uisus est. Omnia enim  agit per Filium, quem idcirco uisum dicimus, ut licet aliter quam est, apparuisse  tamen illum significemus. Honorificentiam ergo, et gloriam Deo Patri in ueritate pronuntiat, cuius pietate ac prouidentia Christus liberauit peccatores ex morte.

Hoc preceptum commendo tibi, fili Timothee, secundum precedentes super te prophetias, ut milites in illis bonam militiam, habens fidem, et bonam conscientiam, quam quidam repellentes, circa fidem naufragauerunt, ex quibus est Hymeneus, et Alexander, quos tradidi Satane, ut discant non blasphemare. Postquam Dei Patris, et Christi Filii eius, que et quanta beneficia sint circa peccatores homines, memorauit; qui cum essent puniendi, non solum ignouit eis, sed et iustificauit, et in filios sibi adoptauit,  quo ordine populum disciplina ecclesiastica imbueret: in subiectis ostendit, commonens, ut memor electionis sue sanctus Timotheus id, ad quod destinatus est, impleat. Predestinatus est enim, quando ad hoc ab Apostolo assumptus est, ut ordinaretur, dignus iudicatus futurus episcopus, ut impleret militiam euangelicam in fide et pura conscientia. Qui enim fideliter docet, non potest malam habere conscientiam. Tunc enim fidem exhibet predicationi, si se abstineat a contrariis omnibus, quia exemplo bonorum operum multos lacessit ad crudelitatem, fidentes de spe predicationis. Nam qui fidem spernit, procul dubio male est conscientie. Aut enim hypocrita predicator, aut apertus blasphemus, sicut erant Hymeneus, et Alexander,  qui deferentes fidem naufragi facti sunt, id est, nudi ueritate, aut priuati uita. Quid est enim ueritas, nisi uita? Quos tradidisse se dicit Satane, ut emundarentur  causa blasphemie. Traditio autem hec est, quia commotus Apostolus blasphemiis eorum sententiam protulit in eos. Diabolus autem, qui ad hoc paratus est, ut auersos a Deo accipiat in potestatem, audita sententia, corripit eos, ut intelligerent hac causa se penis adstringi, quia blasphemauerant. Hinc est, quod in Euangelio dictum est inter cetera: Iam noli peccare, ne quid tibi deterius contingat . Ostendens causa peccati aliquando infirmitates inferri corporibus. Et quia ministro diabolo fiunt, declarauit Dominus, dicens inter multa: Hec autem cum sit filia Abrahe,  quam alligauerat Satanas decem et octo annis, non oportuit solui a uinculo die Sabbati? 

 Exhortare ergo primum omnium fieri deprecationes, orationes, postulationes, gratiarum actiones pro hominibus, pro regibus, et pro omnibus qui in sublimiori loco positi sunt, ut placitam, et quietam uitam degamus in omni pietate, et castitate. Hoc enim bonum est, et acceptum coram Saluatore nostro Deo, qui omnes homines uult saluos fieri, et in agnitionem ueritatis uenire. Hec regula ecclesiastica  est tradita a magistro gentium, qua utuntur sacerdotes nostri, ut pro omnibus supplicent, deprecantes pro regibus huius seculi, ut subiectas habeant gentes, ut in pace positi, in tranquillitate mentis, et quiete Domino nostro seruire possimus. Orantes etiam pro his, quibus sublimis potestas est credita, ut in iustitia, et ueritate gubernent rempublicam, suppeditante rerum abundantia, ut amota perturbatione seditionis, succedat letitia. Panis enim confirmat cor, et uinum letificat mentem . Postulantes uero pro his, qui in necessitate uaria sunt, ut eruti, et liberati Deum collaudent incolumitatis auctorem. Referentes quoque gratiarum actiones pro his que nobis quotidie Dei prouidentia prestantur ad uitam, ut in his omnibus  Pater collaudetur Deus, ex quo sunt omnia, et Filius eius, per quem sunt omnia. Ut sopitis omnibus, que huic imperio infesta, et inimica sunt, in affectu pietatis, et castitatis Deo seruire possimus. Perturbatio enim, et captiuitas nec pietatem seruat, nec castitatem. Unde enim pius, qui nudus est? Et unde castitas, ubi potestatis sue non est? Ut ergo hec seruari possint, quies necessaria est, ut placita Deo reddantur obsequia, qui omnes homines saluos uult fieri, et cognoscere ueritatem. Hec, inquit, uita eterna, ut cognoscant te solum et uerum Deum, et quem misisti, Iesum Christum . Si Deus utique, qui omnipotens dicitur, omnes homines saluos uult fieri, cur non impletur eius uoluntas? Sed in omni locutione sensus et conditio latet.  Unde dicit Petrus apostolus : Omnis scriptura indiget interpretatione  . uult enim Deus omnes saluos fieri, sed si accedant ad eum. Non enim sic uult, ut nolentes saluentur, sed uult illos saluari, si et ipsi uelint. Nam utique qui legem omnibus dedit, nullum excepit a salute. Nunquid non medicus idcirco proponit in publico, ut omnes se ostendat uelle saluare, si tamen ab egris requiratur? Non est enim uera salus, si nolenti tribuatur, nec gaudere potest in percepta salute, qui inuitus, si tamen potest fieri, accipit medicinam, ut non dicam quia medicine effectum habere non potest, nisi ad illam eger animum commodauerit. Quia hec medicina non est corporalis, sed spiritalis, que neque dubiis proficit, neque inuidis. Fides enim est, que dat salutem,  quam nisi mens tota susceperit uoluntate, non solum nichil proderit, sed et oberit. Fidei etenim gratia hanc habet potestatem, ut deuotis sibi diuinam infundat medelam, indeuotis uero conferat morbum, per quem totus homo intereat.

Unus enim Deus, unus mediator Dei et hominum, homo Christus iehsu. Dei, et Christi unam significat esse uoluntatem in saluandis hominibus: unde Deum Patrem, quia ab ipso est omnis auctoritas, unum esse fatetur, et unum mediatorem Dei, et hominum  Christum Iesum. Missus enim a Patre, factus arbiter, reconciliauit Deum et homines, reformando eos ad agnitionem eius. Quia enim unus est Pater et Filius, non persona, sed indifferenti natura, ut arbiter esset. Dei et hominum, Filius Dei, assumpta carne, homo natus est, ut Mediator Dei et hominum homo esset Christus iehsu, id est, non sine diuinitate, quia in Deo homo erat, et Deus in homine; et ut ex utroque esset Mediator, et utrumque reconciliaret, in se primum hoc fecit. Non enim poterat unitatem Dei custodiens, Mediator Dei et hominum uocari, quasi alius esset Deus, qui dissidentem hominem a Deo in gratiam reuocaret, sed homo, qui legem datam non preteriret, factus est arbiter inter eum qui peccauit, et inter illum qui peccare ignorat,  ut hic ignosceret, et homo de cetero in Dei fide maneret.

Qui dedit semetipsum redemptionem pro omnibus. Cuius testimonium temporibus suis datum est; in quo positus sum ego predicator et apostolus , magister gentium in fide et ueritate. Quoniam homo iam reconciliatus Deo, obnoxius erat morti inferne, ne ad eum, cui reconciliatus erat, possit ascendere; Saluator, ut arbitrium suum ad effectum perduceret, mori se passus est, contra ius, ut descendens ad inferos mortem de impietate, quam in eo gesserat, damnaret, auferens ei quos tenebat, ut de cetero quisque signum eius haberet, ab ea teneri non posset. Cuius rei testimonium, tempore quo surrexit, ostendit. Destructio enim  mortis, resurrectio mortuorum est. Quam spem missus est hic Apostolus gentibus predicare, ut ab eo discerent que spes esset in Christo. Hinc enim datus est magister, ut fidem doceret et ueritatem.

uolo itaque orare uiros in omni loco, leuantes sanctas manus sine ira et disceptatione. Pacificum animum in oratione esse debere, ut ad effectum deducatur oratio. Sancte enim manus sunt quando cor mundum est. Sic tamen in omni loco orandum precipit, ut competens locus intelligatur, non utique importuno, aut sordido loco, quippe cum prohibeat Dominus uulgo orare : sed hoc monet, ne in sola Ecclesia putarent orandum.

Similiter et mulieres in habitu ornato cum uerecundia, et pudicitia, ornantes semetipsas non tortis  crinibus, aut auro, aut margaritis, aut ueste pretiosa: sed  profitentes pietatem per opera bona. Humili habitu mulieres orare debere, non in iactantia. Qui enim uult audiri, inclinare se debet, amota a se pompa, ut misericordiam Dei prouocet. Habitus enim superbus nec impetrat, nec recta de se facit credi. Quis enim prudentium iactanter ornatam mulierem non horreat? Quanto magis auctor Deus, qui corpus a se liberum factum, obligatum metallis uidet? Nam humilis habitus bone  professioni congruit, ut possit non aliud estimari quam cernitur. Que autem in domo Dei cum pompa se mauult uideri, non utique propter Deum, sed propter homines consequitur quod uult, ut gloriosa uideatur, nichil consecutura a Deo, nisi maculam. Quanto enim hominibus splendida uidetur, tanto magis despicitur a Deo.

Mulier in silentio discat in omni subiectione. Docere autem mulieri non permittitur, neque dominari uiro, sed esse in silentio. Non solum habitum humilem habere debere mulierem, uerum etiam auctoritatem ei denegandam, et subiiciendam precipit uiro, ut tam habitu, quam obsequiis sub potestate sit uiri, ex quo trahit originem. Adam enim primus creatus est, deinde Eua, et Adam non est seductus;  mulier autem seducta facta est in preuaricationem.

Salua autem erit per filiorum generationem, si manserint  in fide, et in dilectione, et sanctimonia cum pudicitia. Prefert uirum mulieri, propter quod primus creatus est; ut inferior sit mulier, quia post uirum, et ex uiro creata est. Accedit et aliud, quia diabolus non uirum seduxit, sed mulierem; uir autem per mulierem deceptus est, ac per hoc nulla illi concedenda audacia est, sed esse debet in humilitate, quia per illam mors intrauit in mundum. Salua autem erit, inquit, per filiorum generationem, si tamen in fide manserint, et caritate et pura uita. Hos enim filios dicit, qui regenerantur per fidem Christi, quia si in generatione sua perseuerauerint, cum his liberabitur resurgens ex mortuis,  non quod ab illis liberabitur, sed per illorum generationem, cum credunt qui destinati sunt in uitam eternam, peruenitur ad resurrectionem ex mortuis, et fiet salua credentibus illis, et uitam castam agentibus  . Tandiu enim resurrectio suspensa est, quandiu omnes credant predestinati ad salutem.

 Humanus sermo est: Si quis episcopatum desiderat, bonum opus desiderat. Quoniam episcopum bone uite esse oportet; idcirco qui episcopatum cupit, bonum opus desiderat; hoc enim cupiens, bonam uitam appetere uidetur, si tamen non ab his declinet, que in subiectis habentur, ne ambitione et desiderio pecunie hoc egisse uideatur.

Oportet ergo episcopum irreprehensibilem esse.  Qualis episcopus debeat esse, describit, ut nemo episcopatum appetat, nisi fidus fuerit, qui ab omnibus contrariis abstinere se potest, ut non indignus sit sua professione.

Unius uxoris uirum. Quamuis secundam numero uxorem non sit habere prohibitum, ut tamen quis dignus ad episcopatum sit, etiam licita debet spernere propter sublimitatem ipsius ordinis, quia ceteris melior debet esse, qui cupidus est sedis illius.

Sobrium, pudicum, ornatum, hospitalem, docibilem,  non obnoxium uino, non uerberatorem, sed modestum, non litigiosum, non asperum, domum suam bene regentem, filios habentem subditos cum omni  caritate. Talem hominem, qui hec custodiat, que enumerat, bona, creari debere dicit episcopum. Hec enim signa sunt dignitatis episcopalis. Si quis autem potiora sectatus, et corpus et animam suam Deo dicauerit, ne se copulet matrimonio, tanto magis dignus fiet. Ideo enim inferiorem posuit, ut de potiore nemo dubitaret.

Si quis autem domui sue preesse nescit, quomodo Ecclesie Dei diligentiam habebit? Manifestum est, quia tunc potest idoneus rector futurus probari, si prius domum suam recte gubernauerit: Qui enim in minimis fidelis est, et in magnis .

 Non neophytum, ne in superbiam elatus in iudicium incidat diaboli. uerum est, quia rudes in fide solent extolli superbia, maxime si accipiant ordinem. Nouitate enim et potestate inflatur, arbitrans se pre ceteris digniorem. uidens enim primo anno natiuitatis collatum in se honorem, putat non magis ad suum, sed ad aliorum profectum se uocatum, quasi beneficium religioni det magis quam accipiat ab ea; per quam rem elatus incurrit laqueum diaboli. Inuenta enim occasione superbie illius, Satanas precipitat eum. Ideoque in Salomone legitur: Superbis Deus resistit . Unde in alia Epistola idem Apostolus ait: Qui se putat esse aliquid, se ipsum seducit . Et Dominus: Qui se, inquit, exaltauerit,  humilitabitur .

Oportet autem eum et testimonium habere bonum ab his qui foris sunt. Sensum Dominicum secutus, ait oportere futurum episcopum, testimonium bonum habere ab extraneis: quia qui in minimis fidelis est, et in magnis, sicut dicit Dominus . Si in alieno mammona fideles non fuistis, quod uestrum est, quis dabit uobis?  Ut hic, qui in mundanis rebus, et conuersatione humana fidelis minime inuenitur, dubium non sit, quia et in diuinis rebus idoneus non erit. Si autem hominibus fidem exhibuerit, multo magis Deo. Si timorem Dei ante oculos non habuerit episcopus, tempori magis se commendans, hunc quasi infidelem et pseudoprophetam deserit Deus, et deformis uidetur omnibus  et maculosus, quia aliter facit quam predicat, uerbis suis ipse se accusans, quia deputatus est gregi Satane. Tunc enim uera se probat predicare, si ea conetur et gerere. Magna ergo cura eligendus est qui domum Dei regendam accipiat. Si enim terrestrium rerum dispensatores idonei querendi sunt, quanto magis celestium?

Diaconos pari modo pudicos, non bilingues, non uino multo deditos, non turpibus lucris uacantes, habentes mysterium fidei in conscientia pura; et hi autem probentur primum, et sic ministrent sine crimine. Qui tanta cura diaconos eligendos precipit, quos  constat ministros esse sacerdotum, quales uult esse episcopos, nisi, sicut ipse ait, irreprehensibiles? Negotia tamen publica, turpia, uilia non habentes. Scit enim ideo negotiari, ut capiant lucra, nec aliud profitetur, quam gerit. Turpis enim deprehenditur, cum se purum ostendit. Post episcopum tamen, diaconatus ordinationem subiicit. Quare? Nisi quia episcopi et presbyteri una ordinatio est. Uterque enim sacerdos est. Sed episcopus primus est: ut omnis episcopus presbyter sit, non tamen omnis presbyter episcopus. Hic enim episcopus est, qui inter presbyteros primus est. Denique Timotheum presbyterum ordinatum significat; sed quia ante se alterum non habebat, episcopus erat. Unde et quemadmodum episcopum ordinet, ostendit. Neque enim  fas erat, aut licebat ut inferior ordinaret maiorem. Nemo enim tribuit quod non accepit.

Mulieres similiter pudicas, non studentes discerdie, sed sobrias, fideles in omnibus. Quia sanctum precepit creari Episcopum, adeque et diaconum, non utique disparem uult esse plebem, quippe cum dicat Dominus: Sancti estote, quia ego sanctus sum . Ideoque etiam mulieres, que inferiores uidentur, sine crimine uult esse, ut munda sit Ecclesia Dei. Sed Cataphryge occasionem erroris captantes, propter quod post diaconos mulieres alloquitur, etiam ipsas diaconas debere ordinari uana presumptione defendunt, cum sciant apostolos septem diaconos elegisse. Nunquid nulla mulier tunc idonea inuenta est, cum inter undecim apostolos  sanctas mulieres fuisse legamus? Sed ut heretici animum suum uerbis, non sensu legis astruere uideantur, Apostoli uerbis contra sensum nituntur Apostoli, ut cum ille mulierem in Ecclesia in silentio esse debere precipiat, illi econtra etiam auctoritatem in Ecclesia uindicent ministerii.

Diacones sint unius uxoris uiri, filios bene regentes, et domos proprias. Qui enim bene ministrauerint, gradum bonum sibi acquirunt, et multum fiduciam in fide, que est in Christo Iesu. Ea, que minus dixerat de ordinatione diaconatus, nunc subiecit. Ostendit etiam istos unius uxoris uiros esse debere, ut hi ad ministerium Dei eligantur, qui non sint egressi constitutum Dei. Homini enim unam uxorem decreuit Deus, cum qua benedicatur. Nemo  enim cum secunda benedicitur. Qui si filios bene gubernauerint, et domos suas, id est uernaculos, aut domesticos, poterunt digni fieri sacerdotio, et fiduciam habere apud Deum, ut sciant se posse impetrare quod postulant, iam de cetero se ab usu femine cohibentes. ueteribus enim idcirco concessum est leuitis, aut sacerdotibus uxores ad usum habere, quia multum tempus otio uacabant a ministerio aut sacerdotio. Multitudo enim erat sacerdotum et magna copia leuitarum, et unusquisque certo tempore seruiebat diuinis ceremoniis secundum institutum Dauid. Hic enim uiginti et quatuor classes constituit  sacerdotum, ut uicibus deseruirent. Unde Abias octauam classem habuit; cuius uice Zacarias fungebatur sacerdotio, sicut continetur in Paralipomenon II, XIII: ita ut tempore, quo non illos contingebat deseruire altari, domorum suarum agerent curam. At ubi autem tempus imminebat ministerii, purificati aliquantis diebus accedebant ad templum offerre Deo. Nunc autem septem diaconos esse oportet, aliquantos presbyteros, ut bini sint per Ecclesias, ut unus in ciuitate Episcopus; ac per hoc omnes a conuentu femine abstinere debere, quia necesse est eos quotidie presto esse in Ecclesia, nec habere dilationem, ut post conuentum legitime purificentur, sicut ueteres. Omni enim hebdomada offerendum est, etiamsi non quotidie peregrinis,  incolis tamen uel bis in hebdomada; et non desunt qui prope quotidie baptizentur egri. Nam ueteribus ideo concessum est, quia multo tempore in templo non uidebantur, sed erant ut priuati. Si enim plebis hominibus orationis causa ad tempus abstinere se precipit, ut uacent orationi: quanto magis leuitis, aut sacerdotibus oportet orare? Mundiores ergo esse debent ceteris, quia actores Dei sunt.

Hec tibi scribo, sperans me cito uenire ad te. Si autem tardauero, ut scias quemadmodum oporteat te in domo Dei conuersari, que est Ecclesia Dei uiui, columna, et firmamentum ueritatis. Quantum ad scientiam eius pertinebat, hoc erat in eo quod citius illum uisurus esset. Sed quia solet aliud Deo placere, cuius prouidentia ipsi soli cognita est, idcirco  ne forte, inquit, tardem, scribo tibi, ut scias quomodo Ecclesiam ordines, que est domus Dei, ut cum totus mundus Dei sit Ecclesia, tamen domus eius dicatur, cuius hodie rector est Damasus  . Mundus enim in preuaricatione est diuerso turbatus errore. Ideo illic necesse est dicatur esse domus Dei, et ueritas, ubi secundum uoluntatem suam timetur, hoc profitentibus de eo seruis, quod ipse dignatus est edocere. Ne forte uerba eius esse negarentur, uirtutibus hec signauit, que a nullo alio fieri possunt, ut his infidelitas accusata inexcusabilis pereat. Firmamentum enim ueritatis huius signa sunt et prodigia.

Et quidem omnium confessione magnum est huius pietatis mysterium. Nullum fidelium admirari negat  sacramentum ueritatis in Ecclesia predicate, quam pietatem appellat. Magnanimitate enim et clementia sua cognoscentibus se diuina tribuit dona, excepta  remissione peccatorum, quam hic in presenti largitur.

Quod declaratum est in carne, iustificatum est in spiritu, uisum est angelis, predicatum est gentibus, creditum est in hoc mundo, assumptum est in gloria. Sacramentum mysterii Dei, quod est Christus in carne, dicit manifestatum quod latebat in spiritu. Natus enim homo Filius Dei, qui in secreto erat apud Deum, opere, et predicatione declarauit se creature. Et hoc est iustificatum esse in spiritu, operibus et uirtute claruisse eum, qui erat in carne, quis esset; deinde apparuisse angelis, non iam in forme humilitate, sed in potestate. Tandiu enim aspectu humilis uisus est per carnem, quandiu deuicta morte resurgeret a mortuis et uideretur maiestas  eius, qui natus ut homo, non erat totus homo: ut agnoscentes angeli mysterium, quod prius latuit, declaratum in carne, genu illi flectentes quasi Deo gratias agant, quia didicerunt ueritatem, que gentibus predicata est, ut ab errore liberarentur; in quo mundus proficit, ut non damnetur. Ideo enim creditum est mundo Dei sacramentum, ut perfidia eius ueniam erroris mereri non possit; sicut dicit Dominus de Iudeis: Si non uenissem, et locutus eis fuissem, peccatum non haberent. Nunc autem excusationem non habent de peccato suo : quia quod uelut infirmum et deforme contempserunt, assumptum est in gloria. Post crucem manifestata persona et uirtute sua, Saluator palam famulantibus nubibus ascendit gloriosus in celos.

  Spiritus autem manifeste dicit, quia in nouissimis temporibus recedent quidam a fide, attendentes spiritus fallaces, doctrinas demoniorum in simulatione falsiloquorum, cauteriatam habentium conscientiam suam, prohibentium nubere, abstinere a cibis, quos Deus creauit ad percipiendum cum gratiarum actione fidelibus, et his qui cognouerunt ueritatem; quia omnis creatura Dei bona, et nichil reiiciendum, quod cum gratiarum actione percipitur. Sanctificatur enim per uerbum Dei et orationem. Que sibi Spiritus sanctus futura reuelauerit ad instructionem Ecclesiarum et cautelam, non tacet, ut premonite Ecclesie sollicite sint, ne ab huiusmodi possint circumueniri hominibus. Quid enim tam clarum, tamque apertum ad euitandos, aut magis condemnandos  doctrine huius pestifere uiros, potuit manifesta uoce prefari, nisi ut asseuerationem eorum, fallacem ac simulatam doctrinam demoniorum nuncuparet,  ut cum huius asseuerationis sermones audiuntur, a diabolo composita esse doctrina hec sciretur, quam predixerat Spiritus sanctus, que de incarnatione Saluatoris asserit falsa, que nunc in Marcionitis, quamuis pene defecerint, uel Patritianis  , aut maxime in Manicheis denotatur? Hi enim et Christum natum negant, et nuptias prohibent, et abstinendum a cibis tradunt. Quorum cauteriatam dicit conscientiam, hoc est simulatione corruptam, quia sicut cauterium corium corrumpit et notam infligit, ita et fallacia conscientiam, que dolo maleuolentie aliud scit, et aliud profitetur, denotat ad perditionem. Iam enim immutari hos negat, ut saluentur, quia sicut cauterium immutari non potest, ita nec eorum animus emendari; nichil enim  peius simulatione. Tales enim hi sunt, quales et Iudei illi, qui intelligentes Christum Dei uirtute operari, in Beelzebub hec ab eo fieri dicebant . Ut enim Fabricatorem hominis male tractent, cum natos se non doleant, nuptias tamen prohibent, et Christo carnem subtrahunt, et ut ad eius iniuriam proficiant, ab his, que usibus nostris instituit, abstinendum docent, ut per id quod despiciuntur, mala esse et malo auctore inuenta uideantur. Hinc est unde Apostolus omnia a Deo bona facta esse ostendit, si tamen cum gratiarum actione sumantur. Immunda enim erunt ei qui non laudat in his Creatorem. Nec enim possunt bene illi proficere, qui sic illa sumit, ut male tractet Auctorem eorum.

 Hec igitur proponens fratribus, bonus eris minister Christi Iesu, enutritus uerbis fidei, et bone doctrine, quam assecutus es. Quid tam uerum, quid tam clarum, ac prouidum, nisi ut disciplina Christiana incorrupta tradatur, ut fructus eius in area Dominica fertilis ac firmus collaudetur? Hoc est, ut in die iudicii non reprobus, et igni comburendis censeatur. Hoc boni doctoris est atque idonei ministri Domini Iesu Christi, quippe cum enutritum hunc dicat uerbis fidei, et bone doctrine, quam ab infantia assecutum hunc asserit. Qui enim integris omnibus Hebreorum libris imbutus erat, accepta fide perfectum fecit doctorem.

Profanas autem, et aniles fabulas abnue, exercens temetipsum ad pietatem. Corporalis enim excercitatio  ad modicum utilis est; pietas autem ad omnia utilis est, promissionem habens uite presentis et future. Profana uerba, aduersa intelliguntur; aniles autem fabule, deliramenta sunt quedam. Hec quorumdam perstrepentium uocibus solent in contentionem deduci, ut quasi tractatus habeatur rei inanis, cuius effectus nullus est, nisi uanitatis. Ab his ergo, que contraria sunt, declinandum monet: simili modo et ab illis, que anilia sunt, uanitate quadam composita. Sunt enim aliqui, qui calore animi mittunt se  in disputationes huiusmodi. Pietati autem operam dandam commonet, quia grandem habet profectum. Qui enim misericordie student senioribus, uicem reddentes parentibus, et in presenti uita auxilia Dei non decerunt illis, et in futuro immortalitatem habebunt cum gloria. Exercitium autem corporale ad modicum utile dicit. Ieiunare enim, et abstinere a cibis, manente auctoritate Creatoris, non multum prodest, nisi ut detur huic pietas, cuius opera multorum precibus adiuuatur ad Dominum promerendum. Denique illos, qui fratribus largi sunt, et uariis titulis obsequentes, in uitam eternam proficere Euangelicus sermo testatur; dissentientes autem ab hoc opere, in eternum ignem. Corporis autem exercitium nichil aliud quam carnis frena sunt.  Si quis ergo, quia misericordia magna res est, lubricum tamen carnis patiatur, huiusmodi quid fiet? Sine dubio uapulabit, quia illud oportet fieri, et hoc minime pretermitti. Si autem solum corporis habuit exercitium, perennes penas patietur, sicut in Euangelio Dominus repromisit. Omnis enim summa discipline nostre in misericordia et pietate est. Aliud tamen exercitium corporis habent carnales, et aliud spiritales. Carnales enim sagina et pastibus nutriunt corpora sua, ut celeri motu proficiant ad perditionem; spiritales autem ieiuniis et abstinentia temperant corpora sua, ut pigra facta circa desideria, possint digna esse futura resurrectione. Hic enim propter spem futuram castigat corpus; ille uero propter futuri desperationem fouet, curam eius  agens ad tempus, ut moueatur citius ad peccandum.

Fidelis sermo et omni acceptione dignus. Ad hoc enim laboramus, et persecutiones patimur, quia speramus in Deum uirum, qui est salutaris omnium hominum, maxime fidelium. Dignum est plane, et accepto ferendum pro spe, que est in Deo, pati persecutiones, quia in presenti uita spes caduca est, in promissione autem Dei, firma atque stabilis. Ipse est enim salus omnium, quia ex ipso, et per ipsum uiuunt, quantum ad presentem uitam pertinet, omnes; quantum uero ad promissam salutem, fideles. Cognoscentibus enim se, post hanc uitam, que morte finitur, aliam daturam promisit, que immortalitate  uigebit. Ideo ergo ait, maxime fidelium.

Precipe hec, et doce. Nemo iuuentutem tuam contemnat, sed forma esto fidelium, in uerbo, in conuersatione, in caritate, in fide, in castitate. Timotheus, quantum ad etatem pertinet, iuuenis erat; quantum ad mores et conuersationem, senior et grauis. Quem ideo sic monet, ut profectus eius per omnia exemplum esset bonorum operum, ut in adolescente mirabilis uideretur et grauis disciplina, ut actus eius excusarent etatem, et non quasi iuuenis, sed quasi senior haberetur, et erubescerent maiores  natu, nisi se exhibuissent, iuxta formam huius, conuersatione et moribus graues; iuuenes autem ceuum suum haberent magistrum. Mirabilis adolescens sanctissimus Timotheus, cuius exemplo indisciplinata cercenda iuuentus est, et seniorum irreuerentia punienda.

Dum uenio, attende lectionem, exhortationem, ac doctrinam. Noli negligere gratiam, que est in te, que data est tibi per prophetiam cum impositione manuum presbyterii. Intentum hunc uult esse et deditum exercitio lectionis, ut omni cura diligentiaque hoc enitatur, ut exhortetur et doceat. Exhortatio est, cum miti uerbo aliquos prouocamus ad bonum opus. Docere uero, quando ea que latent intimamus mentibus audientium. Si enim rector populi ab his  dissimulat, negligit gratiam datam sibi. Ad hoc enim creatur dux populo ut huius salutis sollicitudinem gerat, admonendo, docendo, ut fructum habeat ordinatio; quem ad hoc utique Deus constituit, ut proficiat saluti plebis sue. Qui ergo in hac auctoritate positus indiligens fuerit, Dei contemptor habebitur, minimus in regno Dei uocatus . Neque enim poterit facere, qui nec docere dignatur. Gratiam tamen dari, ordinari significat per prophetiam et manuum impositionem. Prophetia est, qua eligitur quasi doctor futurus idoneus, manus impositiones uero, uerba sunt mystica, quibus confirmatur ad hoc opus electus, accipiens auctoritatem, teste conscientia sua, ut audeat uice Domini sacrificium Deo offerre.

 Hec meditare, in his esto, ut profectus tuus manifestus sit omnibus. Attende tibi, et doctrine; insta illis. Hoc enim faciendo, te ipsum saluum facies, et eos qui te audiunt. Ut forma sit omnibus non solum in bonis operibus, uerum etiam in doctrine exercitio, admonet. Apparere enim debere significat exercitii profectum non in doctrina duntaxat, sed et in gestis. Bona enim arbor bonos facit fructus : similiter et bona doctrina mala opera habere non potest. Ut cum uisa fuerint bona opera, diuini magisterii fructus esse intelligantur, et auditores possint proficere. Tunc uera enim et metuenda esse intelligunt, que dicuntur, quando ab eo ipso qui docet, magna ueneratione obseruari uidentur; quod rectori plebis duobus proficit modis, et suorum  enim bonorum operum, et audientium mercedem accipiet; quomodo, si negligens fuerit, tam pro se quam pro eis redditurus est rationem?

 Seniorem ne increpaueris, sed exhortare, ut patrem; iuniores, ut fratres; anus, ut matres; adolescentulas, ut sorores, in omni castitate. Propter honorificentiam etatis, maiorem natu cum mansuetudine ad bonum opus prouocandum, ut facilius suscipiat admonitionem. Potest enim uereri commonitus, ne postea corripiatur, quod turpe est seniori. Nam apud omnes utique gentes honorabilis est senectus. Unde et Synagoga, et postea Ecclesia seniores habuit, quorum sine consilio nichil agebatur in Ecclesia. Quod qua negligentia obsoleuerit, nescio,  nisi forte doctorum desidia, aut magis superbia, dum soli uolunt aliquid uideri. Iuniores quasi fratres censet admonendos cum affectu dilectionis, ut uidentes amoris causa se commoneri, facilius se corrigant; quippe cum uideant non discrepare opera eius a predicatione. Anus uero quasi matres, cum miti sermone doceri se uident, non aspere accipiant, quia honorifice proficiunt. Asperum est enim senibus, cum corripiuntur a iunioribus, quod temperamento quodam leniri uult, ut profectus sit et dicenti, et audienti. Adolescentulas, ut sorores admonet edocendas, ut prompte possint bone conuersationis suscipere disciplinam. Quando enim non cum imperio insinuari sibi uidet, que ad bonam pertinent uitam, consentit, humilem se prebens admonenti.  Blanditiis enim solent obtineri, que auctoritate non possunt. Nam animalia quando membra sua zelantur, blanditiis tamen cedunt.

uiduas honora, que uere uidue sunt. Has uiduas dicit honorandas, que data opera uidue sunt. Que, cum possent nubere, ut meliores essent et digne Deo, secundas nuptias respuerunt, scientes semel benedici coniugium, emule sanctissime Anne, que ieiuniis et obsecrationibus Deo seruiebat noctu dieque, unius uiri experta concubitum :

Si qua autem uidua filios, uel nepotes habet, discat primum domum suam pie tractare, et mutuam uicem gratiarum reddere parentibus. Hoc enim acceptum est coram Deo. uiduam prius in hac uita et conuersatione dicit probandam, ut tunc demum digna sit  uidua Ecclesie nuncupari, que non questus causa, quam defensionis, ecclesiastice succumbat discipline. Preire enim debent merita, ut accedenti debitus honor tribui uideatur. Que enim affectos suos pie tractauit, et domum bene gubernauit, Dei legem seruauit, digna effecta remuneratione Ecclesie.

Nam que uere uidua est, et desolata, sperat in Deo, et instat orationibus noctu dieque. uiduam filios aut nepotes habentem non facile admittendam ad stipendia Ecclesie, quia si pie et sollicite domum suam gubernauit, necesse est reddi illi uicem a suis, sicut et illa reddidit propinquis. Si autem, ut assolet, impietas fuerit operata, ut anus despiciatur a suis, quos pie tractauerit, dignum esse hanc suscipi ab Ecclesia, quia in Domini lege fideliter conuersata  est. uidua igitur desolata, aut a suis contempta, sperat in Deo. uidens enim ex nulla parte se habere suffragium, toto animo deuota est Deo, de quo solo auxilium uite salutisque exspectat.

Nam que in deliciis est, uiuens mortua est. uiduam, propter quod uidua dicitur, talem esse debere significat, ut ad Dominum promerendum orationibus uacet, Deo seruiens noctu dieque, ut ostendat idcirco se nuptias secundas contempsisse, ut instaret discipline. Si enim sub nomine uidue deliciis uacet, aut luxurie, uiuens mortua habenda est, quia imposture genus est aliud agere, et aliud profiteri, non obsequia et deuotionem Dei, sed honorem uidue uolentes habere: cum nominis ipsius professio  hoc indicet, quia spreto uiro Deum elegit, cui seruiat tota mente propter uitam promissam. Et hec precipe, ut irreprehensibiles sint. Tantam diligentiam actuum ac morum uiduam uult habere, ut reprehendi non possit. Amota enim a spe mundane conuersationis, et corporis curandi officio, propter hoc se ad Deum contulit, ut probabilem agat uitam. Sublatis enim occasionibus, que aditus solent aperire peccatis, potest bona conuersatio incolumis permanere.

Si quis autem suorum et maxime domesticorum curam non habet, fidem negauit, et est infideli deterior. Hanc uiduam, que negligens fuit circa suos affectos, ut educaret eos in disciplinam et correptionem Domini, inhonorandam  dicit, quia sicut perfidi,  legi Dei non obediuit. Ut peior habeatur necesse est, qui sub lege et timore Dei agens contemptor est, quam qui non subiectus est legi. Hic enim nescit; ille autem sciens contemnit.

uidua eligatur annorum non minus sexaginta, unius uiri uxor  , in operibus bonis testimonium habens, si filios enutriuit, si hospitio recepit, si sanctorum pedes lauit, si pressuram patientibus subministrauit, si omne opus bonum subsecuta est. Si prerogatiua preteritorum operum uidua commendatur, eligendam hanc docet. Domini enim iudicio ascribitur nomen eius ecclesiasticis monumentis, quam dignam uetus uita declarat. Imbuta enim diuinis obsequiis et in his uitam atterens, suscipienda est in sinu Ecclesie, cui olim se uouit  legitimis seruitiis.

Iuniores autem uiduas deuita. Cum enim in deliciis egerint, in Christo nubere uolunt. Prohibet adolescentulas uiduas in hac suscipi professione. Lubrice enim etati fides facile haberi non debet, quippe cum quarumdam exempla precedant, que post professionem uite, deliciarum oblectatione, nomen, non opera uiduitatis habent, et conuerse nuptiis sollicitantur. Qui enim putat se in Christo deliciis uitam agere, minime innocens perseuerat. Luxuria enim trahit illum ad sua membra, ut subiciatur peccato. Delicie enim ianua sunt peccati. Non enim quo tendat ignoratur, qui fluidam amat uitam.

Habentes damnationem, quia primam fidem irritam  fecerunt. Quid maneat tales, ostendit, ne facile audeant, quod implere difficile est, aut si animus est huic deuotioni deditus, apud se interim teneat, quia didicit temerarium esse profiteri, quod adhuc iuuenili etati credi non debet. Damnationi enim fit obnoxius, qui ab hoc declinat, quod recte fecerat. Quantum enim laudabile est, si impleat quod ultra uires eius creditur, tanto magis puniendus erit, si hoc audeat sibi imponere presumptione temeritatis, quod ferre non possit,  nec ad ueniam debet pertinere, quia primordio infidelis inuentus est.

Simul autem  , et otiose, discunt circumire domos, non solum autem otiose, sed et uerbose et curiose, loquentes que non oportet. Que dam uirgines et uidue, commendante professione  acceptabiles sunt domibus diuitum; que id agunt, ut pareant uoluntatibus eorum, ambulantes et querentes que perferant ad illos, quibus delectentur, ut otiose muneribus afficiantur, et malo more plus querant fabulis quam que operantur manibus, ut elate procedant et composite, contra professionem suam agentes. Que res solent illis etiam in hac uita esse contrarie. Reuelatur enim id quod semper  occultum putant. Quid est enim, ut ea loquantur que non oportet! Nuptiarum enim sunt proxime, multorum secretorum participes, adulatrices, seruorum querule.

uolo itaque iuniores nubere, filios procreare, matresfamilias esse. Hoc est enim regere domum  . Nullam occasionem dare aduersario maledicti gratia. Iam enim quedam deerrauerunt post Satanam. Quoniam, que supra dixit de huiusmodi, contraria et illicita sunt, perducent eas ad mortem. Idcirco consilium dat et precipit ea fieri que licita sunt. Melius est enim domus sue curam gerere quam in aliena domo adulari. Et multum expedit nubere quam sub bona et pia professione notabiliter incedere. Plus autem est cum pudore manibus uictum querere  quam inuerecunde cum otio aliena utensilia exspectare. Sic enim inuenit occasionem Satanas quomodo subuertat animas inconsultas, cum pia profitentes iniuste uersantur. Nihil enim tam periculosum est quam si professioni gesta repugnent. Apertum enim malum non zelatur Satanas, quia gaudet in illo; istum uero, quem uidet fallere, id aget ut manifestet illum suum filium esse, non Dei; quod factum non displicet Deo.

Si quis fidelis, uel si qua fidelis habet uiduas, sufficienter subministret illis, ut non grauetur Ecclesia, ut ueris uiduis sufficiat. Quid mirum si apostolica potestas futura potuit preuidere? Nam apparet quod dixit, quia fidelium uidue nunc multum grauant Ecclesiam, et eorum, qui locupletes uidentur  mundi, et per senectutis causam desistentes eas ab opere lanificii, retrahunt eis et uestimentum et uictum, non totum, tamen ex parte, ut ille ipsa inopia ad Ecclesiam conuertantur ut uiuant. Quos oportebat non solum suis indigentibus largiri, uerum etiam alias inopes pascere et contegere; quod multum obest. Cum enim his datur, ceteris aut minus aut non datur, quibus magis dandum est, que digne sunt Ecclesie sumptibus ministrari. Sic autem grauatur, cum cogitur uestire multos, que  deberet uestire paucos, et plebs, que libenter et frequenter possit ministrare paucis, cogitur plures dimittere, ut aut murmuret aut tardius occurrat. Nam cum precipiat unius uiri uxorem eligi uiduam, nunc inueniuntur inter eas non tantum duum, aut trium maritorum uxores, sed et que turpius uixerint. Quod aliquando per negligentiam fit, aliquando potestate insinuante.

Qui bene presunt presbyteri, duplici honore habeantur digni, maxime qui laborant in uerbo et doctrina. Boni dispensatores ac fideles, non solum honore sublimi digni debent iudicari, sed et terreno, ut non contristentur indigentia sumptuum, sed magis gaudeant fide sua et doctrina. Instantior enim fit, si non humilietur inopia, et crescit  in illo auctoritas, cum uidet se etiam in presenti laboris sui fructum percipere, non ut abundet, sed ut non deficiat.

Dicit enim Scriptura: Non infrenabis bouem triturantem ; Dignus est operarius mercede sua . Tanta merces debet esse euangelizantis regnum Dei, qua neque contristetur neque extollatur.

Aduersum presbyterum accusationem ne receperis. Quoniam huius ordinis sublimis honor est; huiusmodi enim uicarii Christi sunt: idcirco non facile de hac persona accusatio debet admitti. Incredibile enim debet uideri istum, qui Dei antistes est, scenicum esse turpissimum  .

Delinquentes autem coram omnibus argue, ut ceteri  metum habeant. Quomodo non facile credi debet de presbytero crimen, si probetur tamen, aut sit manifestum, quia irreuerenter uersatus est, publice precipit arguendum, ut ceteri terreantur. Quod non solum ordinatis proficit, sed et plebi. Quando enim uident dignitosum uirum erroris causa corripi, necesse est ut sibi caueant.

Testor coram Deo, et Christo Iesu, et electis angelis, ut hec custodias sine preiudicio, nichil faciens in partem aliam declinans. Manus cito nemini imposueris, neque communicaueris peccatis alienis. Temetipsum castum custodi. Contestationem depromit apud Deum Patrem, et Christum Filium eius, et electos angelos, quos Dominus in Euangelio sanctos appellat. Hi ergo electi sunt, quia sunt alii  reprobi, qui sunt non Dei angeli, sed diaboli, assentientes apostasie eius. Sub testatione ergo ea, que ad ordinationem Ecclesie mandat custodiri, precipit nichil fieri sine preiudicio, ne facile aliquis accipiat ecclesiasticam dignitatem, nisi prius de uita eius et moribus fuerit disputatum, ut dignus approbatus minister, aut sacerdos constituatur, ut non postea, si reprehensibilis uideatur, peniteat forte principem populi non ad liquidum preiudicasse quid mereretur, quem improbabiliter ordinauit; nec illum, cuius peccata ad suspicionem ueniunt ordinandum, ne commaculetur ordinator  uitiis et delictis eius. Si ergo omnino latentia sunt delicta, immunis erit rector, quia conscientia eius libera est. Suspicio enim trepidum facit. Peccat enim, si non probat, et sic ordinat. Melior enim ceteris debet probari qui ordinandus est. Non enim sufficit si sine crimine sit, quia merita eius debent preire bonorum operum ut dignus habeatur ad ordinationem. Hec episcopus custodiens, castum se exhibebit religioni, cuius rei in futuro premium consequatur.

Iam noli bibere aquam, sed uino modico utere propter stomachum, et crebras tuas infirmitates. Nunc speciale consilium dat, ut seipsum salubri regat doctrina. Prudenter enim Deus sibi seruiri uult, non ut nimietate sua debiles fiant, et postea medicorum  suffragia requirant. Temperandum est enim, ut si fieri potest, ceptum obsequium gradatim prouehatur, quam per inconsiderantiam minuatur. Intemperantia enim ipsam animam inquietam facit, ut cum de infirmitate sollicita est, non tantum dedita sit diuinis seruitiis. Damnum ergo affert improuidentia. Anima enim in tranquillitate posita, totum cor extollit ad Deum, integro consilio obsecrans que petenda sunt.

Quorumdam hominum peccata manifesta sunt precedentia in iudicium, quosdam uero et subsequuntur. Pari modo et opera bona manifesta sunt; et que aliter se habent, abscondi non possunt. Nullam excusationem uult intelligi fore eorum, qui his adherent, quorum peccata propalam sunt, ut cum euitandi  sint, magis honori sint. Hoc ergo significat, ut homo Dei ab his secernatur, maxime dispensator Christi. qui etiam corripiendi eos habet auctoritatem; qui, si se emendare promittunt, retinendi sunt. Alios uero subsequi mala opera illorum ostendit, quia cum uiuentes estimantur boni, mortui deteguntur, ut qui prius ostendebant se idoneos, postmodum declarentur impostores. Superiore ratione, sicut mala, ita et facta bona manifesta sunt. Bona enim uita et actus modesti abscondi non possunt; adhibita pietate faciunt perfectos. Sed sicut quedam mala occulta ad presens sunt, ita et bona. Nemo enim omnia in hominibus potest scire; sed ex his, que uidet et audit, probat et iudicat. Perpendit enim an ea que dicuntur conueniant ei de quo dicuntur, siue  bona, siue mala. Que autem occulta fuerint hominibus, in die iudicii palam fient. Propter hoc ergo dicta sunt, ut sciant huiusmodi grauiorem se causam habere pre ceteris. Peior est enim qui se, cum sit malus, bonum ostendat, quam ille qui aperte est malus.

 Quotquot  sunt sub iugo serui, dominos suos omni honore dignos arbitrentur, ne nomen Domini et doctrina blasphemetur. Seruorum obsequiis dominos Deo gratias uult referre. Cum enim per Dei disciplinam fidelia illis exhibuerint  seruitia, forte etiam ipsi huic se subiiciant discipline.

Qui uero fideles habent dominos, non contemnant, quia fratres sunt; sed magis seruiant, quia fideles sunt et dilecti qui beneficium recipiunt. Si profanis dominis seruiendum tota sollicitudine imperat, quanto magis fidelibus? Tunc enim probat se timori Dei subiectum, si fideli et temporali domino toto animo fuerit obsecutus. Nec contemnendum putet, quia frater dicitur causa communis fidei quia magis corripiendus erit qui fidelem Dominum contemnendum putauerit.

Hec doce, et exhortare. Doctrinam Dominicam manifestari uult, ut obtrectatores studeant, quia non est quod reprehendatur in ea, considerantes  pariter que in sacris eorum sint occulta turpia, et erubescant per quod inexcusabiles erunt.

Si quis aliter docet, non aquiescit sanis sermonibus Domini nostri Iesu Christi, et huic, que secundum pietatem est, doctrine, superbit autem, et nichil sciens, sed languens circa questiones et pugnas uerborum, ex quibus fit inuidia, contentiones, blasphemie, suspiciones male, conflictiones hominum, qui corrupti sunt mente et ueritate caruerunt, existimantes questum esse pietatem et Dei culturam: discede ab huiusmodi. Discrepantes a disciplina catholica spernendos precipit, maxime qui conuicti et correpti acquiescere nolunt perturbatione mentis praue, qui contentionibus delectantur et pascuntur. Elatus enim uinci se non patitur: quippe cum ad fauorem querendum  in conflictum prorumpat; quod a mansuetis, et bonis uiris uitandum est. Contentio enim nunquam est sine lite, et parum esset, si lis sola oriretur, sed blasphemie et inimicitie; quod a Dei seruis alienum est. Ab his autem qui, corrupti mente ueritate priuati sunt, utile iudicatur. Dei enim culturam et pietatem questum existimant, non de futuro aliquid sperantes, sed quomodo in presenti se transigant prouidentes sicut et mundane secte, quas constat propter presentia lucra inuentas. Non nescii quosdam hoc libenter audire, quod in hac uita florendum sit; ideo desistendum ab huiusmodi.

Est autem questus magnus, pietas cum sufficientia. Magnas diuitias, et acquisitionem in eo dicit si quis fidelis suo contentus sit. Pius enim in semetipso et  ceteris est, qui misericordiam Dei acquisiturus ad futuram uitam, ad presens sufficere sibi putat quod habet, non dubitans ex eo ipso largiri. Omnis enim auarus impius est, et sibi et ceteris nocens.

Nihil enim intulimus in hunc mundum. uerum quia nec auferre possumus quidquam. Habentes autem alimentum, his contenti sumus. Frustra mortales homines copie illudere et locupletes fieri uelle aperta uoce declarat, cum sciant nichil se proprium habere in mundo. Cui rei proficit humana cupiditas, nisi quia ipsa sibi inimica existit? Nihil enim intulit mundo; nichil auferre poterit. Qui sibi incutit sollicitudinem et querit congregare, talis hinc exiet  qualis uenit. Quod etiam scripsit Iob, et in sua passione fatetur, dicens: Nudus exiui de utero matris mee, nudus oportet ut eam in terram. Sit nomen Domini benedictum . Quod si auari non retinerent in perniciem suam, pauci conderent quod pluribus posset sufficere cum eorum ipsorum emolumento.

Nam qui uolunt diuites fieri, incidunt in tentationem, et laqueum, et desideria multa, et inutilia, et nociua que demergunt homines in exitium et interitum. Radix enim omnium malorum est auaritia, et quam quidam appetentes errauerunt a fide, et inseruerunt se doloribus multis. Nihil tam asperum, tamque perniciosum est quam si ecclesiasticus maxime qui sublimis loci est, diuitiis huius seculi studeat, quia non solum  sibi ipsi, sed et ceteris obest. Contrariam enim formam dat hominibus; necesse est enim multos imitatores eius existere ad perditionem. Quanto enim honorificentior ordine est, tanto magis suadet imitandum se, maxime in hac re, que in ista uita procliuis est. Auaritia enim omnia mala potest admittere. Ideo radix omnium malorum est, quia, ut desideria sua expleat, quod impossibile est, et maleficia, et homicidia, et obscenitatem, et quidquid sceleris est perpetrat, nec ad presens secura, quia semper cupida et in futuro damnata.

Tu autem, homo Dei, hec fuge. Abscindere se hominem Dei ab hac hortatur et precipit, ut et hic securus sit et in futuro premiis remuneretur diuinis.  Non enim immerito coronandus est qui hanc spernit que multis suadet.

Sequere autem iustitiam, pietatem, fidem, caritatem, patientiam, tranquillitatem animi. Certa bonum certamen fidei, apprehende uitam eternam ad quam uocatus es, et confessus es bonam confessionem coram multis testibus. Quoniam auaritia res iniqua est, hominem Dei ut ab hac dissentiat, iustitiam sequi iubet, atque pietatem et alia que memorat. Non enim poterit hanc euitare, nisi his adheserit que auaritie aduersa sunt. Qui enim fieri potest, ut auarus fidelis sit, qui operibus negat, quod uerbis fateri uidetur? Unde autem amator fraternitatis, cuius manus sunt aride? Quomodo uero patiens, qui semper ad aliena se tendit? Aut quatenus quietem animi  possit habere, qui die noctuque auiditate cupiditatis incenditur? Sed quia ab homine Dei Timotheo iniquitas hec aliena erat, bonum certamen fidei aggredi iubetur. Fidei enim uictoria est, cum omnia uitia, et crimina subiugantur, ut ad eterne uite premia ueniatur, cuius confessio inter ipsa rudimenta fidei teste interrogante  , et respondente monumentis ecclesiasticis continetur.

Precipio tibi in conspectu Dei, qui uiuificat omnia, et Christo Iesu, qui testatus est sub Pontio Pilato bonam confessionem, ut serues mandatum immaculatum, irreprehensibile usque in aduentum Domini nostri Iesu Christi, quem suis temporibus ostendet  beatus ille, et solus potens  . Rex regum, et Dominus dominantium, qui solus habet immortalitatem, et lumen habitat  inaccessibile, quem uidit nemo hominum, nec uidere potest: cui honor, et potestas eterna. Amen. Magna uigilantia, atque prouidentia precepta dat rectori Ecclesie. In huius enim persona totius populi salus consistit. Non sollicitus de cura Timothei, tam circumspectus est, sed propter successores eius, ut exemplo Timothei Ecclesie ordinationem custodirent. Denique ut serues, inquit, mandatum immaculatum usque ad aduentum Domini nostri Iesu Christi. Quod sic astringit, ut coram Deo, et Christo hoc se mandare testetur. Ut terrorem incutiat, passionem Christi memorat. Cuius passionis reus necesse est fiat, qui hoc  spernit, propter quod passus est Christus. Nec diem iudicii tacuit, quod predestinato tempore futurum est Dei nutu: quem solum beatum, et potentem, et regem regum, et Dominum pronuntiat. Solus est enim ipse, qui propriam, et a nullo habet acceptam beatitudinem, atque potentiam, dominatum, et regnum nec non immortalitatem. Hec omnia habet Pater, similiter et Filius a Patre. Lumen autem inaccessibile solius Patris est, quia nulli unquam apparuit. Denique subiecit: Quem uidit nemo hominum, nec uidere potest; non quia aliud lumen Filii sit, quippe cum in psalmo scriptum sit: Et in lumine tuo uidebimus lumen ; hoc est, lumen Patris esse in Filio: sed quia nemo uidit Patrem, ac per hoc inaccessibile habitat lumen. Non est enim ordo  alicui uidendi Patrem, nisi Christo, qui de Deo est: hic uidet Deum. Filius autem, quia omnia ipse agit, et apparere dicitur, et uideri. Illud ergo peculiare Patris est, quod supra dictum est, cui honor, et potestas eterna. Amen, hoc est, uerum.

Diuitibus huius seculi precipe non  superbe sapere, neque sperare in incerto diuitiarum, sed in Deo uiuo, qui prestat nobis omnia abundanter ad fruendum, in uoluntate operum bonorum diuites esse factis bonis, faciles ad impertiendum, communicatores, thesaurizare sibi fundamentum bonum in futurum,  ut apprehendant ueram uitam. uera uita illa est, quam speramus futuram, que non occasu, non temporibus terminatur. Aeterna est enim, et merito uera appellatur. Hec enim presens, imago uite est, non ueritas. Et quia imago non omnino inanitas est, in hac uita illa acquiritur: et ut ad illam festinaretur, ex imagine, quam precellat ueritas, addiscitur, que neque superbia, neque spe diuitiarum attingitur, sed humilitate, et spe Dei, qui hanc promisit. In ipso enim sperandum est, quia ipse prestat que usibus sunt necessaria, non in ipsis copiis, sed in auctore earum. Que enim spes uidetur in re caduca, atque incerta? Quippe cum aliquanti ex his discedant: qui autem in his manere uidentur, nullum lucrum ex his capiunt in futurum,  sed damnum, nisi cum indigentibus partiantur. Neque enim eterna sunt, ut future uite preponantur. Sic superbos faciunt, quasi immortalitatem polliceantur. Resurrectionis exemplum habemus in Christo, et a multis non sic diligitur Christus, sicut diuitie, quarum nullum exemplum uidetur, quod aliquem a morte liberauerint. Christus nos redemit, non diuitie. Ipse enim future uite iter ostendit, ut his omnibus spretis ipsum sequamur, ut ad immortales, et celestes diuitias ueniamus. Quare hoc inniti debemus, ut bonis factis diuites simus, et de his terrenis copiis spiritales diuitias acquiramus. Seminemus in terra, ut metamus in celis, ubi thesaurus collocatur eternus.

O Timothee,  commendatum custodi, deuitans  profanas uocum nouitates, et oppositiones  fallaces nominis scientie, quam quidam promittentes circa fidem exciderunt. Gratia tecum. Eadem admonet, ut ea, que supra dicta sunt, seruentur, contraria autem religioni euitanda, que nomen tantum scientie usurpant, fallaces in professione, ut decipiant simplices. Fidem enim simulant, a qua exciderunt, ut perfidiam inferant. Et manu propria subscripsit, dicens: Gratia tecum. Amen.


Finis Epistole prime ad Timotheum.



EPISTOLA II AD TIMOTHEUM.



ARGUMENTUM  .


Aliam Epistolam scribit ad Timotheum, ut iam eruditum ecclesiastica disciplina, et que spes sit promissionis, suo exemplo ad martyrium prouocet, et quia futurum est, ut quidam a sana doctrina, eo quod dura illis uideatur, ad fabulas conuertantur, id est, ad humana commenta.



[INCIPIT TEXTUS.]

  »Paulus apostolus Christi Iesu per uoluntatem Dei secundum promissionem uite, que est in Christo Iesu, Timotheo dilecto filio.« Huius rei gratia Apostolum se Christi Iesu Dei uoluntate appellatum significat, ut que, et quanta promissio in futuro in fide Christi sit, edoceret, ut predicatione eius crementum faciat in saluandis disciplina Dominica. Idonei enim serui sunt, qui instantia sua, et  fide, negotia dominorum suorum exaggerant. Quod ideo huic quasi carissimo filio scribit, ut huius rei imitator existat eadem ceteris tradens, ut per traducem indeficiens sit idoneus doctor, per quem asserta ueritas multos acquirat ad uitam promissam.

»Gratia, misericordia, pax a Deo Patre, et Christo Iesu Domino nostro.« Gratiam huic Patris in miseratione exoptat, ut adsit ei, et Christi Iesu Domini nostri, quia Deus gratiam suam per Christum largitur, ut una gratia sit utriusque.

»Gratiam habeo Deo meo, cui seruio a proauis in conscientia pura, quod indeficientem habeam tui memoriam in precibus meis, nocte dieque multum desiderans te uidere, memor lacrymarum tuarum, ut gaudio replear, recordationem accipiens eius, que  est in te, sincere fidei, que habitauit primum in auia tua Loide, et matre tua Eunice: certum autem habeo quod et in te.« Qoniam dignum est meminisse bonorum, idcirco Deo gratias agit, quia memor erat Timothei uiri mirabilis, ut etiam hoc ipsum Dei donum sit. Non enim sine merito est, qui cogitat de bonis uiris. Et quia idem Deus Christianorum est qui erat Iudeorum, ei se Deo gratias referre testatur, cui a proauis famulatus est. Quando enim hoc sperabant progenitores eius, quod hic ceperat predicare, una eorum fides est. Et quia in parentum successit seruitia, et quia in his erat adhuc, cum illi Deo seruirent, recte ait: Cui a proauis seruiui, et seruio. Quomodo? In conscientia pura, inquit. Sic enim aliquando persecutus est. Ecclesiam,  ut Dei amore hoc ageret, non maleuolentia. Nam simili modo et in Epistola ad Hebreos scriptum est, quia Leui, qui decimas accepit , decimas dedit Melechisedech; quia in Abrahe, inquit, lumbis erat Leui , quando decimas obtulit Melchisedech  . Ita et hic a proauis Deo se dicit seruisse, quia et Leui in proauo decimas dicitur obtulisse. Est enim pater Leui Iacob, auus Isaac, proauus Abraham. Multum ergo se memorem esse Timothei profitetur, et auide illum desiderare propter lacrymarum eius recordationem, quas amore fuderat Apostoli, sicut intelligitur, recedentis a se. Non immerito ergo amantem se desiderat, ut gaudio impleatur ex communi letitia, causa fidei sincere, quam et in auia eius, et in matre fuisse significat,  certissime et in eo. Omnis itaque hic affectus propter fidem est, que erat in eis inuiolata.

»Qua de causa admoneo te, ut recrees donum Dei, quod est in te per impositionem manuum mearum. Non enim dedit nobis Deus spiritum timoris, sed uirtutis, et dilectionis, et sobrietatis.« Propterea se parentum eius sinceritatem fidei significauit memorasse, ut fortiorem hunc faceret. Quis enim laudem illorum audiens, quorum in eo ipso particeps est, non crescat, addens animum huiusmodi uiribus? Sic ergo recreat in se donum gratie Dei acceptum  per ordinationem presbyterii: dum animum suum confouet mentis alacritate, gaudens in semetipso, sicut in nouitate ordinationis gaudetur. Denique subiecit: nec enim, inquit, dedit nobis spiritum timoris, sed uirtutis. Innouatus enim homo exit de timore, accipiens spiritum letitie propter iustificationem, quia omnis iniustus in timore est, non fortis, sed infirmus, non in dilectione, sed in odio, nec in mentis sobrietate, sed errore saucius. Si autem his caruerit per fidem, et fortes, et dilectus, et sobrius erit.

»Noli itaque erubescere in testimonium Domini nostri, neque in me uincto eius.« Constantiam habendam docet, nec trepidari debere in professione. Non est enim unde erubescatur in ea, quia si homo  uisus est Christus, gestis tamen apparuit Deus; et si crucifixus est, resurrexit tamen a mortuis, et multis uidentibus, suscipiente eum nube, in celum ascendit. Non est ergo infirmitatis causa, sed potestatis; quia ubi putatur imbecillitas, ibi apparet potentia. Itaque stulte infirmatus dicitur, qui uicisse probatur. Hoc modo nec in Apostolo est quod ad ruborem pertineat; quia si pressuris, et cedibus humiliatus dicitur, ex illa parte confundit obtrectatores suos, quia in signis, ac prodigiis nutu mirabilis  peruidetur: ut intelligatur non infirmitate humiliari, sed uoluntate, ad quemdam meritorum profectum. Idcirco enim Deus seruos suos ab iniquis humiliari permittit, ne illis iniuste premia dare uideatur.

»Sed collabora in Euangelio secundum uirtutem  Dei, qui nos saluos fecit.« Quoniam uirtute Dei uicta est mors, ut nos salui esse possimus: iuxta hoc ergo conuenit uicem nos ex aliqua parte reddere Redemptori. Quia enim ad omnia ei beneficia respondere non possumus, uel legationem eius fideliter et instanter agamus.

»Et uocauit uocatione sancta.« uocatio sancta est cum electi sunt ad gubernandum populum sanctum Dei. Ad sanctam autem senior uocatur, qui dux eligitur sanctitatis.

»Non secundum merita nostra.« uerum est, quia si ad liquidum queras, nullus hominum dignus potest uideri uicarius esse Christi. Omnes enim, quos elegit, prius fuerant peccatores. Quantum ergo ad comparationem ceterorum pertinet, hi digni inuenti  sunt; quantum uero ad rem ipsam, omnes indigni sunt.

»Sed secundum propositum suum, et gratiam, que data est nobis in Christo Iesu ante tempora secularia.« Quoniam dignatione sua Deus olim decreuit peccatores saluos facere  quomodo redintegraretur, predestinauit, quo tempore, et per quos, et qua ratione saluari possint: ut neque merito suo qui saluantur, neque horum, per quos uocantur, sed Dei  gratia istud donum prestari uideatur per fidem Christi.

»Nunc uero declarata per illuminationem aduentus Saluatoris Domini nostri Iesu Christi.« Donum Dei, quod ante tempora secularia latebat in mysterio, incarnatione et aduentu Christi declaratum testatur, quando ceperunt homines remissa peccatorum accipere.

»Qui destruxit quidem mortem, illuminauit autem uitam eternam per Euangelium, in quo positus sum ego predicator, et Apostolus et magister gentium.« Qua ratione saluum fecit populum suum Christus, ostendit, dicens: Quia mortem destruxit que erat hominis inimica ne ab inferis posset resurgere, tunc demum uitam illuminauit eternitate, ut resurgens  a mortuis iam mori non possit. Obscura enim uita est que tempore definitur, dum soporatur, dum ignorat, dum male uersatur. Et quomodo illuminetur uita ostendit, quia per Euangelium credentibus datur eternitas, magistro gentium predicante.

»Quam ob causam et hec patior.« Predicans Dei donum, diabolum patitur inimicum, ut pressuras ei exsuscitet, quia populum de faucibus eius eruit. »Sed non confundor.« In hoc securus, quia pro tribulationibus magna promissa merces est, non confunditur, sed gloriatur in pressuris.

»Scio enim cui credidi, et certus sum quia potens est depositum meum seruare in illa die.« Hoc est quod dicit quia spe et fiducia magnificentie Saluatoris securus est, quia quod commendat illi in  tuto est. Quid autem illi commendat, nisi salutem suam, ut hic pro illo patiens, salutem inueniat penes illum, cum ceperit iudicare, ut puniens infideles, istum dignum eterna uita pronuntiet?

»Formam habens sanorum uerborum, que a me audisti in fide et dilectione, que est in Christo Iesu, bonum commendatum custodire per Spiritum sanctum qui habitat in nobis.« Precepta sua cum gestis formam appellat salutaris doctrine, quam istum sequi mandat, ut custodiat ea Spiritu sancto fauente.

»Scis hoc, quod auersati sunt omnes a me, qui in Asia sunt, ex quibus est Phygellus et Hermogenes.« Hi quos memorat fallacia pleni erant. Simulabant enim amicitias Apostoli, ut adherentes ei addiscerent  unde illi calumniam facerent, aut per alios immitterent; qui, posteaquam uiderunt manifestos se, recesserunt ab eo.

»Det misericordiam Dominus Onesiphori domui, quia sepe me refrigerauit, et super catenam meam non erubuit.« Duplici genere refrigerium hoc intelligendum est, quia et in necessitate custodie solatio suo refrigerauit eum; et si qua illi opus erant, siue indigentibus ministrauit. Spe enim eorum que promissa sunt, non illum puduit accedere et requirere hominem positum in custodia. Illi enim, quos supra memorat, quia erubescebant de cruce Christi, in necessitate deseruerunt Apostolum.

 »Sed cum fui Rome, sollicite me quesiuit et inuenit. Det illi Dominus inuenire misericordiam apud Dominum in illa die.« Romam ueniens Apostolus, cum appellasset Cesarem, a militibus custodiebatur. Tunc enim eum Onesiphorus  caritatis causa et magisterii, magna diligentia requisitum inuenit. Cuius uisitatio tam acceptabilis fuit Apostolo, ut eum sic Domino commendet, ut inueniat misericordiam apud Deum in die iudicii, ut sicut Apostolum requirens inuenit, ita et misericordiam querens, inueniat apud iudicem. Hoc enim orat, ut prestet ei Dominus Pater celi et terre, inuenire gratiam apud Deum humani generis, Filium scilicet. Tale est hoc, quale et illud in Genesi: »Et pluit,« inquit, »Dominus sulphur et ignem super Sodomam et Gomorrham a Deo  de celo. .«

»Quanta autem Ephesi ministrauerit, melius tu nosti.« Quoniam solent quidam personis magis quam causis seruire, uolentes gratificari maioribus, ideo Apostolus Onesiphori bonum generale ostendit, ne uideretur forte persone se commendasse, dum Apostolo ministrauit, cum constaret illum magnanimum omnibus fuisse.

 »Tu ergo mihi confortare in gratia, que est in Christo Iesu, et que audisti a me per multos testes, hec commenda fidelibus hominibus, qui idonei erunt et alios docere.« Constantem hunc, et robustum esse precepit in docendo gratiam Dei que est in Christo Iesu, et non solum in gratia, sed etiam in mysteriis que sunt de Christo, arcana fidelibus  ac dignis tradi uult qui alios possint docere, non passim uulgaribus ac negligentibus. Magna enim cura eligendus est doctor.

»Labora ut bonus miles Christi. Nemo enim militans Deo obligat se negotiis secularibus. ut placeat ei cui se probauit.« Manifestum est quod dicit, quia nemo potest duobus dominis seruire . Negotia enim secularia auaritie seruiant necesse est, et nisi fuerint mentiti, transegisse non possunt. Est ergo, sed leue peccatum. Ecclesiasticus autem idcirco Deo se probat, ut huic deuotus officium impleat, quod spopondit, in Dei rebus sollicitus, a seculari negotio alienus. Non enim conuenit unum duplicem professionem habere.

»Et nisi certet quis, non coronatur, nisi legitime  certauerit.« Dei militem tam exercitatum uult esse in Dei operibus, uel officio deputato, ut possit ad glorie meritum peruenire, tota mente uiligantem diuinis obsequiis, presentia spernentem, celestia diligentem. Ad hoc enim se probauit, ut hic laborans remuneretur in celis.

»Laborantem agricolam oportet primum de fructibus percipere. Intellige que dico. Dabit enim tibi Dominus intellectum in omnibus.« Tante abstinentie fuit sanctus Timotheus, ut etiam a licitis temperaret. Hoc enim uult intelligi, quia a participatione gazophylacii se abstinebat, cum hoc Dominus decreuerit ut qui Euangelium annuntiant de Euangelio  uiuant. Ideo Apostolus prius hunc sumere precepit, qui primus est, et sic ceteris distribuere.

»Memor esto Christum Iesum surrexisse a mortuis ex semine Dauid, secundum Euangelium meum, in quo laboro usque ad uincula, quasi latro; sed uerbum Dei non est alligatum.« Quoniam multi futuri erant filii diaboli, qui Dei Filium incarnatum negarent, idcirco hoc memorat, quoniam fallaciter sub nomine apostolorum hoc asseuerare nituntur. Subiecit, »secundum Euangelium meum,« ut excluderet male mentis falsa colloquia. Nec enim plus hereticis credendum est de apostolis, quam his ipsis de predicatione sua testantibus. Quam predicationem cum labore se agere queritur. Pressuris enim tribulabatur et carceribus, eo quod tam Iudeos quam  gentiles offenderet, sicut illis uidebatur, incredibilia predicando. Iratos enim habebat Iudeos propter legem quam cessare docebat. Gentiles autem inimicos faciebat, quia unum Deum predicabat in Christo. Unde quasi latronem hunc tractabant, alligantes, claudentes, si posset tacere, nescientes quia uerbum Dei alligare non poterant. Denique sepe clausus non dispendium fecit, sed lucrum. Neque enim defuit cui predicaret in carcere, ut quos libere inuitare ad fidem non posset, in uinculis positus pasceret Dei uerbo.

»Ideo omnia suffero propter electos, ut et ipsi salutem consequantur, que est in Christo Iesu, cum gloria celesti.« Ut predicatione sua saluaret homines predestinatos ad uitam, exitiis erat subiectus,  sciens profectum se habiturum quesite salutis illorum.

»Si enim commortui sumus, et conuiuemus; si sustinemus, et conregnabimus.« Si posse ad immortalitatem, et gloriam Christi peruenire significat, si in forma baptismatis manserimus, ubi omnia delicta moriuntur, ut innouati omnia uitia uetera et crimina fugiamus, ut auctoris secuti uestigia, peccatis mortui uideamur. Si uero additum fuerit ad causam, ut et tribulationes ac pressuras non egre pro nomine Domini patiamur, sustinentes hec simul cum illo regnabimus. Dignum est enim ut qui pro illo opprobria patitur aut exitia, in regno eius gloriosus appareat.

 »Si negamus, et ille negabit nos.« uerum est: quia si minime confessi illum fuerimus coram hominibus, tunc dicet et ipse nobis in illa necessitate futuri iudicii, nescio uos. Hec est punitionis significatio.

»Si non credimus, ille fidelis permanet, negare semetipsum non potest.« Nemo potest Domino auferre quod habet. Quis enim illo fortior est, per quem omnia exstiterunt? Nec addi potest perfecto, quia non illi aliquid prestat, qui credit in illum, quomodo nichil aufert, qui non credit ei. Quidquid ergo agitur ad profectum nostrum pertinet, ne in ignorantia maneamus. Nec enim a nobis firmatur, cum ipse ex se, et apud se firmus sit.

 »Hec admone contestans coram Domino. Noli uerbis pugnare; ad nichil enim utile est, nisi ad subuersionem audientium.« Contentiones uitandas monet. Precepta autem danda sub Dei timore, et terrore, quia contentio potest adhuc minus stabilitis generare scrupulum. Solent enim in contentione talia opponi, elimato maleuolentie ferro, ut moueant animos insipientium fratrum.

»Sollicite cura temetipsum, ut probabilem exhibeas Deo operarium, non impudoratum, recte tractantem uerbum ueritatis.« Quoniam sunt aliqui, qui contentionem dicant prodesse, Apostolus autem sciens magis obesse, hoc mandat ut unusquisque hoc curet, ut spreta altercatione semetipsum probabilem faciat, et impudoratos appellans eos qui contentionibus  nituntur. Necesse est enim ut contentio extorqueat aliquid, imo multa que dicantur contra conscientiam, ut intus in animo perdat, foris uictor abscedat. Nemo enim patitur se uinci, licet sciat uera que audit. Recte autem tractat et bona conscientia qui uolentibus loquitur et pacificis. Collatio ergo inter Dei seruos esse debet, non altercatio.

»Profanas autem uocum nouitates deuita; plurimum enim proficient ad inanitatem. Sermo enim eorum uelut cancer serpit.« Hoc idem adhuc prosequitur, ut contentiones uitentur. Nec enim congruit unius fidei uiros habere contentionem, sed in tractatu patiantur se inuicem et consentiant bonis dictis. Si quid autem improbabile uidetur, cum pace dissimuletur. Aduersarii enim et dissidentes solent  se inuicem prouocare, ex quibus unus catholicus est et alter profanus. Hic ergo catholicus, cui Apostolus mandat ut spernat et declinet a fabulis inanibus, quietus debet esse, ut semper de conscientia uerba emittat, nec patiatur se coram impia uerba depromi. Dant enim quibusdam occasionem ut in peius proficiant. Non enim desunt qui audientes profana, concipiant cogitatum malum, ideoque obest contentio.

»Ex quibus est Hymeneus et Phyletus, qui deerrauerunt a ueritate, dicentes resurrectionem iam factam esse, et fidem quorumdam subuertunt.« Nunc ipsorum, quorum causa uitandas contentiones monet, prodidit nomina, quos et profanos et impios designauit, errantes a ueritate. Hoc enim negabant,  quod palmare est Christianorum, ut credant se in futurum a mortuis resurgere. Hi autem, sicut ex alia Scriptura docemur, in filiis fieri resurrectionem dicebant, quibus non deerat qui assensum prestaret peruersum contra fidem, quam in primordio fuerat consecutus.

»Firmum tamen fundamentum Dei stat, habens hoc signaculum. Cognouit enim Dominus qui sunt eius, et discedat ab iniquitate omnis qui nominat nomen Domini.« Fundamentum Dei fides est, que continet que promisit Deus, que fides non poterit infringi perfidorum et hereticorum commentis. Quamuis enim hi negent futura que credimus, Deus tamen dabit que credimus daturum illum, teste  promissione eius. Signaculum itaque promissionis Dei fides nostra est, que firmat Dei uerba. In die iudicii cognoscet Deus, qui habent signum eius, dissentientes a perfidorum, et hereticorum iniquitate, que Dei promissionem infirmare se putat. Nihil enim tam iniquum, quam Dei fidei contraire. Sic et Dathan, et Abiron et Chore dictum est a Moyse, cum contra Dei preceptum offerre sacrificia presumerent. Cognouit itaque Dominus qui sunt eius. Quo dicto ostendit, que pernicies maneret eos, qui Dei uerba inuerterent.

»In magna autem domo non solum sunt uasa aurea et argentea, sed et lignea et fictilia, et quedam in honorem, quedam autem in contumeliam.« Hoc dicto significauit in Ecclesia diuersos esse homines;  quosdam bonos et summos uiros, quos in auro intelligi uult; quosdam bonos tantum, quos in argento designat; alios uero non bonos, quos uasa lignea et fictilia appellat; quod nulli ambiguum puto. Nam in Corinthiorum hoc Ecclesia probat frequens sermo obiurgantis Apostoli. Nunc autem in Ecclesia nostra palam est; et in templo Ierosolymis, in quo typus erat Ecclesie, manifestis lectionibus approbatur. Erant enim illi Sadducei, ex quorum radice erant Hymeneus et Phyletus. De quorum praua sententia, cum Apostolus esset locutus, statim hoc subiecit, ut non esset mirabile in Ecclesia uideri homines dissentientes. Nam et in Corinthiorum Ecclesia, de qua dixi, quidam erant, qui dissentientes resurrectionem negabant. Insanus tamen Nouatianus,  ut errori suo blandiatur, aliter hoc intelligendum tradit, ut domus magna totus mundus significari credatur, quia habet hominum diuersitatem, cum constet Apostolum exemplo usum domus diuitis et opulentis, que, quamuis copiosa sit,  habeat tamen et uitiosos et praua sentientes, sicut superius memoraui. Quos contumelia dignos ostendit, non tamen perituros, sed purgandos per ignem, quia domui ex aliqua parte necessaria sunt. Nouatianus autem elatus superbia, ut Ecclesie sue ueritatem, et sanctitatem generalem defenderet, hoc modo intelligendum decreuit, quasi Ecclesia penes ipsum sit, et cunctos habeat purificatos propter illas causas, quibus nos innocentes accusat. Sed quid opus  erat hoc loco de mundo aliquid dicere, aut ut quid affirmaret mundum domum magnam significare? Nam dicit Dominus apostolis: »Non estis de mundo. Ego autem elegi uos .« Quomodo ergo intra mundum concludendi sunt, qui negantur de mundo esse? Et ideo Apostolus: »Quid, inquit, mihi de his, qui foris sunt, iudicare? « Nam in una domo omnes sub uno sunt nomine. Uno enim domini sui nomine censentur omnes. Mundus autem diuerse professionis continet homines, ita ut dispares profiteantur se habere deos et dominos. Non ergo domum magnam mundum dixit, sed Ecclesiam,  in qua omnes sub unius Domini sunt nomine.

»Si quis ergo purgauerit semetipsum ab his, erit uas in honore sanctificatum, utile Domino, ad omne opus bonum preparatum.« Nunc alia heresis fraude sua conuincitur, que asserit animas quasdam natura esse malas, que ad bonum cogi non possint: cum hic dicat posse malos immutari in bonos et sordidos purificari. Poterant enim Hymeneus et Phyletus mundare sensum suum, si uoluissent, ut fierent uas sanctificatum, preparatum in honorem.

»Iuuenilia autem desideria fuge.« Iuuenilia desideria aduersa sunt. Sunt enim uoluptates mundane, que omnibus illecebris mancipate sunt, ac per hoc Dei seruo fugiende sunt.

 »Sectare uero iustitiam, fidem, caritatem, pacem cum his qui inuocant Deum de corde puro.« Hec sectanda iubet, que iuuenili etati deuia uidentur et aspera. Qui enim iustitiam elegit, ei nichil facit contrarium; et qui fidem diligit seruat mandata. Qui autem caritatem sequitur, omnibus humilis est. Pacis uero custos nullum lacessit ad iurgium.

»Stultas autem, et ineruditas questiones deuita, sciens quia generant lites.« Insensate questiones partim infidelium, partim hereticorum sunt, aliorum ex parte infidelium, que modestos homines cogunt ad litem. Immutantur enim nimia contradictione impietatis eorum, et irati dicunt aliquid contra propositum  suum. Nam solent quidam hereticorum patientiam fingere quamuis a catholico non possint audire aliquid asperum, ut commendent praua sua colloquia; ideo dissimulandum ab his est.

»Seruum autem Domini non oportet litigare, sed mitem esse ad omnes, docibilem, patientem, modestum; corrigentem eos, qui diuersa sentiunt, ne quando det illis Deus  penitentiam ad agnitionem ueritatis, et resipiscant a diaboli laqueis capti ab eo ad ipsius uoluntatem.« Hec nulla indigent interpretatione: sunt enim manifesta, quantum tamen prosit modestia, declarauit. Si enim hoc in quibusdam hereticis placitum est, quia humiles uidentur, quanto magis laudabile, et fructuosum erit in catholico, si fuerit mitis, in quo et sensus utilis,  et grauitas imitanda perspicitur?

 »Hoc autem scito, quia in nouissimis diebus instabunt tempora periculosa: erunt homines sui tantum amatores, auari, insolentes, superbi, blasphemi, parentibus non obsequentes, ingrati, impii, sine fide, sine dilectione, criminatores, incontinentes, immites, bonorum inimici, proditores, proterui, tumidi, uoluptatum amatores magis quam Dei, habentes formam pietatis, uirtutem eius abnegantes. Et hos deuita.« Prophetia est hec sancti Apostoli, in qua preuidit quanta mala futura essent hereticorum, essent et Iudeorum. In his enim omnia ista, que.  inimica fidei sunt, denotantur. Ipse enim Apostolus dixit: »Quo enim mihi de his, qui foris sunt, iudicare? « Qui enim male de Deo sentiunt, et non timent, quod ad iniuriam eius pertinet, profiteri, quomodo in conuersatione humana possunt esse beneuoli? Ideo enim dixit: habentes formam pietatis, uirtutem autem eius abnegantes, quia profitentur quidem semetipsos Christianos, cum sint et nequissimi operis, et sensu peruersi. Non enim in professione magis, quam in gestis laus Dei, et uirtus est.

»Ex his sunt enim qui irrepunt in domos, et captiuas ducunt mulierculas oneratas peccatis, que ducuntur uariis desideriis, semper discentes, et nunquam ad scientiam ueritatis peruenientes.« Quamuis  omnibus hereticis hoc conueniat, ut subintrantes domos, mulieres subdolis, et uersutis uerbis capiant, ut per eas uiros decipiant, more patris sui diaboli, qui per Euam Adam circumuenit: Manicheis tamen pre ceteris congruit. Nulli enim tam importuni, tam fallaces, tam captiosi sunt, quam ipsi, quos constat aliud colere, et aliud profiteri, aliud intus gerere, et foris aliud uindicare. Nam sanctimoniam defendunt, et lege sua fauent, et turpiter uiuunt: misericordiam laudant, cum inter se iniusti deprehendantur; mundum spernendum asserunt, et semper accurati procedunt; ieiuniis insistere se iactanter predicant  , cum omnes saginati uideantur, tantum quod arte quadam pallidi cernuntur, ut fallant. Hec ergo Apostolus maxime de his prophetauit,  quos constat apostolorum tempore non fuisse, sicut nec Arianos: quippe cum Diocletianus imperator constitutione sua designet, dicens: Sordidam hanc, et impuram heresim, que nuper, inquit, egressa est de Persida. Hi inueniunt mulieres pre uanitate nouum aliquid desiderantes audire, et per ea, que placida sunt, suadent illis feda, et illicita. Cupide enim sunt discendi, cum iudicium non habeant probandi: hoc est semper discere, et ueritatis scientiam non habere.

»Quemadmodum autem Iannes et Mambres restiterunt Moysi , ita et hi resistunt ueritati  , homines corrupti mente, reprobi circa fidem, sed non proficient amplius. Ignorantia enim eorum euidens erit omnibus, sicut et illorum fuit.«  Exemplum hoc de apocryphis est  . Iannes enim et Mambres fratres erant magi, uel uenefici Aegyptiorum, qui arte magie sue, uirtuti Dei, que per Moysen agebat, emulatione commentitia resistere se putabant. Sed cum in Moyse uirtus in operibus cresceret, humiles facti confessi sunt cum dolore uulnerum, Deum in Moyse operatum. Unde similiter et hos non amplius proficere in impietate assertionis sue dicit, quia imperitia eorum palam fiet, et seductio:  et licet inuiti, confitebuntur tamen suam imperitiam in ultimo.

»Tu autem assecutus es doctrinam meam, institutionem, propositum, fidem, longanimitatem, dilectionem, patientiam, persecutionem, passiones.« Eorum uult esse emulum, que enumerat. Hec enim in ultimo non ad penitentiam, sed ad letitiam proficient.

»Qualia mihi facta sunt Antiochie, Iconii, Lystris: quales persecutiones sustinui, et ex omnibus liberauit me Dominus. Sed et omnes, qui uolunt pie uiuere in Christo Iesu, persecutiones patientur. Nequam autem homines et deceptores proficient in peius, ipsi errantes, atque alios erroribus inuoluentes.« Ideo que, et quanta passus sit, memorat, ut auxilia Dei  ostendat, quibus defendit, et tutos prestat seruos suos ab imprudentia Satane, ut securos illos faciat, et erigat, ne timeant que irrogari possunt a perfidis, sed in persecutione alacres sint, certi quia omnes, qui in Christo recte conuersantur, odio habentur etiam a corporis sui membris. Mali autem in deterius proficient, dum uident multos sibi dare assensum, ita ut ceteros in errorem mittant. Dum enim sciuntur esse mali, et deceptores, et nichilominus florere, et prosperari in mundo, attrahunt quosdam, ut imitatores eorum efficiantur, non solum in propriis erroribus puniendi, uerum etiam in horum, quos exemplo suo perdunt.

»Tu uero perseuera in his, que didicisti, et que  tibi credita sunt: sciens a quibus didiceris, et quia ab infantia sacras litteras nosti, que possunt te erudire ad salutem.« Multum prodesse significat ueteris Testamenti habere notitiam. Ipsas enim sacras litteras dicit, que Christi personam insinuant, et Incarnationem eius ad salutem hominum redimendam declarant. Hortatur enim, ut in his proficiat. Antiquitas enim hec robur est nouitatis: sciens quia a quo didicit, firma est auctoritas. Signa enim, et prodigia uidit facta per eum, quibus omnis sermo succumbit.

»Omnis scriptura diuinitus inspirata utilis est ad doctrinam, ad correptionem, ad redintegrationem, ad eruditionem, que est in ipsa iustitia, ut paratus sit homo Dei ad omne opus bonum consummatus.«  Manifestum est, quia omnis scriptura, cuius Deus auctor ostenditur, utilis est. Ad hoc enim data est, ut proficiat imperitis, et instauret deformes, attrahens iniquos ad iustitiam, ut homo Dei in omni opere bono perfectus sit. In nouo enim homine gradatim proficiens, constituit illum hominem Dei.

 »Testor coram Deo, et Christo Iesu, qui iudicaturus est uiuos, et mortuos, et aduentum ipsius, et regnum eius: predica hoc uerbum, insta  opportune, importune  , argue, hortare, increpa, in omni magnanimitate et doctrina.« Tam sollicite mandat inuiolate predicandum Dei donum, ut cum testatione Dei Patris, et Christi Filii eius, hoc moneat curandum, instandumque in eo, ut assidua predicatione, et crebra obiurgatione cum opportunitate prouocet ad meliorem profectum. Et ut facilius arguenti assentiant, sine amaritudine hoc agendum hortatur.

»Erit enim tempus, cum sanam doctrinam non sustinebunt, sed ad sua desideria coaceruabunt sibi magistros, prurientes auribus: et a ueritate quidam auditum auertent, ad fabulas uero conuertentur.« Et hec simili modo prophetia, est sancti Apostoli, qui prescius futurorum, instandum in doctrina sollicite  precepit, ut firmati in fide, et bonis operibus eruditi in disciplina sana robusti maneant, ut postremo tempore, cum quidam a ueritate ad errorem conuerti ceperint, immobiles perseuerent. Tales enim dicit futuros, qui pro desideriis suis doceri se uelint, ut a magistris constantibus, et ueracibus ad hos conuertantur, qui hec illos doceant, que libenter audiant, quia ueritas illis aspera uidetur, ut relicta sana doctrina fabulis uacent. Nolunt enim argui maligna opera sua: quare tales uolunt magistros, qui seruiant moribus eorum. Pruriunt enim aures eorum, ut audiant fabulas uanitatum compositas sub nomine doctrine, quibus delectentur. Quod nullis tam proprium est, quam Manicheis, qui nescio que habent diuersa commenta inflatis nominibus nuncupata,  cum sint res friuole, et quedam deliramenta.

»Tu uero sobrius esto, in omnibus patiens, opus fac euangeliste, ministerium tuum exple. Ego enim iam delibor, et tempus solutionis mee instat.« Admonet et hortatur, ut uigilet, in disciplina ecclesiastica uiriliter agat, Scripturas explanet, ut prudentes, et eruditi inanes fabulas uitent. Apostolus enim sciens passionem suam imminere, exemplum pie conuersationis, et sane doctrine in sancto Timotheo uult relinquere, ut per traducem nunquam deessent doctores idonei. Tamen passionem suam delibationem appellat. Deo enim immolatur, qui pro iustitia eius patitur.

»Certamen bonum certaui, cursum consummaui, fidem seruaui: quod reliquum est, reposita est mihi  corona iustitie, quam reddet mihi Dominus in illa die iustus iudex. Non solum autem mihi, sed et his, qui diligunt aduentum eius.« Omnia, que sibi, et ceteris utilia, et prospera essent, seruasse se memorat. Non solum enim uerbis, sed et in operibus formam se prebuit audientibus, ut et auctori suo ueritate predicationis fidelis dispensator existeret, et contra mundi principes, et potestates omni sollicitudine, et peritia colluctatus, exemplum, quomodo uincerentur, relinqueret; et ut inuiolata doctrina, et agonis legitimum certamen dignos illos faceret  coronari, quia Deus iustus iudex dabit amplissima premia diligentibus se, et exspectantibus Filium eius de celis.

»Sollicitus esto uenire ad me quam primum. Demas enim me dereliquit, diligens hoc seculum, et abiit Thessalonicam, Crescens in Galatiam, Titus in Dalmatiam, Lucas est mecum solus. Marcum assume, et adhuc tecum: est enim mihi utilis in ministerio. Tychicum autem misi Ephesum.« Cum constet omnem instructionem iuris ecclesiastici in epistola contineri, propter multam tamen caritatem presentiam eius desiderat. Marco autem idcirco testimonium perhibet, quia memor est preteritorum eius laborum.

»Penulam, quam reliqui Troade apud Carpum,  ueniens affer, et libros, maxime autem membranas.« Apostolus natura Iudeus fuit, et nec quidquam habuit alienum. Unde ergo illi penula? Sed quia erat a Tarso, quos constat in societatem Romanorum receptos, ut de cetero ciues appellarentur Romani, idcirco necesse est eos et curiam habere, in qua more Romanorum penulati conueniant. Quicunque enim illo tempore cum muneribus obuiam exissent Romanis, immunitate perpetua donati, ciues Romani, et fratres eorum nuncupabantur, teste eodem Apostolo. Potest ergo fieri, ut si non suam, quia totum se legi dederat, patris sui haberet penulam.

»Alexander erarius multa mala mihi ostendit. Reddat  illi Dominus secundum opera sua: quem et tu deuita. ualde enim restitit uerbis meis.«  Alexander iste, et Demas supradictus college fuerunt. Hi prius cum Apostolo erant simulantes illi amicitiam; et quia fallaces tempore probabantur, ambo ab eo recesserunt. Hic autem erarius, qui audacior erat in malis, sic  ab eo recessit, ut et contradictor uerborum eius existeret. Qui ergo Apostolo ausus erat contradicere, non immerito euitandum hunc admonet, Dei iudicio istum dimittens.

»In prima mea defensione nemo mihi adfuit; sed omnes me dereliquerunt. Non illis imputetur.« Pressuram, et tribulationes sibi illatas, defensionem suam nuncupat. Passio enim Christianis uita est, et persecutio defensio. Pressura enim illata pro iustitia defendet illum in die iudicii, reos constituens  perfidos. Inter ipsa ergo initia illate pressure derelictum se conqueritur; et quia scit hanc esse consuetudinem, non illis uult imputari, quia et Dominum a Iudeis apprehensum discipuli reliquerunt: quippe cum scriptum sit in propheta: »Percutiam pastorem, et dispergentur oues gregis .«

»Dominus autem astitit mihi, et confortauit me, ut per me predicatio impleretur, et audirent omnes gentes.« Propter quod Domini Christi auxiliis munitum se dicit, et auctum uirtute, ut predicationem impleret in omnibus gentibus; idcirco ignosci  petit eis, a quibus derelictus est in necessitate, ut bene acceptus a Deo, uindictam non querat. Hac enim causa amplius adiutum se credit a Deo, quia derelictus est ab hominibus.

»Et liberatus sum de ore leonis. Liberauit me Dominus ab omni opere malo, et saluum faciet in regno suo celesti. Cui gloria in eternum. Amen.« Similiter dicit et Petrus coapostolus eius, quia aduersarius noster diabolus circuit, fremens, sicut leo, querens quem deuoret . Sed quia in Apostolo occasionem non inueniebat, qua illum deciperet, per filios suos pressuram illi excitabat, et penas, ut si non quasi peccator, uel quasi iustus, de hac tamen tolleretur uita, ne multos hortaretur ad fidem. Quod cum prope impleret, Dei  prouidentia liberatus Apostolus, insultat illi, infirmum illum testificans, quia de ore eius ereptus est; quia quod cupiuit implere, non potuit. Igitur Dei auxiliis morti se ereptum gratulatur, et de prouidentia Domini tam securus est, ut et de futuris tentationibus liberari se credat, et non solum liberari ad presens, uerum etiam saluum se futurum in die iudicii, et regnaturum cum Domino Christo in eterna secula.

»Saluta Priscillam, et Aquilam, et Onesiphori  domum. Erastus remansit Corinthi. Trophimum autem reliqui infirmum Mileti. Sollicitus esto ante hiemem uenire.« Aquila, et Priscilla hi sunt, apud quos hospitatus operabatur manibus. Onesiphorus autem hic est, cui testis est in  secunda Epistola. Quid est tamen, ut presente Apostolo, qui mortuos excitabat, Trophimus infirmaretur? Sed signa propter incredulos facta sunt. Et quia ex diuersis causis meritum collocatur apud Deum, ut siue qui in tribulatione, siue qui in egritudine Deo gratias agit, nec ab aduersa parte suffragium querit, ut proficiat meritis apud Deum. Propter imbres autem, et frigora commonuit, ut autumno ad se ueniret.

»Salutat te Eubolus, et Pudens, et Linus, et Claudia, et omnes fratres.« More consueto impleta est  Epistola salutatione fratrum.

»Dominus iehsu Christus cum spiritu tuo. uale.« Hec subscriptio Apostoli est: quod signum esse dicit in omni Epistola. Et quia Filius Dei idem filius hominis est, et iehsu dicitur, et Christus, ut et homo significetur, et Deus, duobus nominibus nuncupatur. Utroque tamen nomine dignitas designatur, qua ratione sunt posita nomina.


Finis Epistole secunde ad Timotheum.



INCIPIT EPISTOLA AD TITUM.



CAPITULATIO AD TITUM.

 1. Titum instruit quales debeat episcopos ordinare: et ut Cretenses increpet dure.

2. Quia omnia munda mundis: et ut senes, anus, iuuenes, adolescentule castitatem seruent, et serui dominis obtemperent.

3. Quia apparuit gratia Dei erudiens nos, ut pie  uiuamus: et ut cum omni imperio arguat, potestatibus subditos esse se et modestos.

4. Quia eramus et nos aliquando insipientes. Sed benignitas, et humanitas Dei, non ex operibus nostris, saluos nos fecit: et ut stultas questiones, et hereticum hominem post unam correctionem deuitet.



ARGUMENTUM AD TITUM.


 Titum commonefacit et instruit de constitutione presbyteri, et de spiritali conuersatione, et hereticis  uitandis, qui in scripturis Iudaicis credunt bens ei ab urbe Roma.



[INCIPIT TEXTUS.]

  »Paulus seruus Dei.« Quid est quod Saluator noster ac Dominus apostolis dixerit: »Iam non dicam uos seruos, sed amicos :« et eiusdem magistri discipulus, imo Apostolus, in quo Christus loquebatur, nominauit se seruum? Sed et idem Dominus alio loco ad eosdem apostolos dixit: »Dicite: Serui inutiles sumus; quod debuimus facere, fecimus .« Et  dum utrumque a Christo dictum est, quomodo intelligi debeat, solerter intuendum est. Ex his Domini uerbis patet duo esse genera bone seruitutis, unum timoris, aliud dilectionis; unum timentium seruorum, aliud diligentium, et placentium filiorum. Timet enim ancilla, ne flagelletur; timet matrona, ne offendat animum uiri sui. Sed seruitutis timor, qui habet penam, foras mittit perfectam caritatem  . Perfectus autem seruitutis timor, non solum non habet penam, sed ad ipsum peruenitur per letitiam, Psalmista hortando testante, qui ait: »Letetur cor meum, ut timeat nomen tuum ;« et iterum: »Timor Domini sanctus permanet in seculum seculi .« Hunc namque timorem habent et sancti angeli, quem profecto habuerant et sancti apostoli, per aduentum scilicet Spiritus sancti, per quem descendit caritas in cordibus nostris. Idcirco et a Domino non dicti sunt serui, sed amici, qui tamen et a semetipsis, et a Domino dicti sunt serui: nimirum non ex timore, sed amore Deo placendi.

»Apostolus autem Iesu Christi.« Discreuit seruitutem ab apostolatu; quia non omnis, qui seruus,  statim et apostolus, sed quicunque apostolus et seruus. Sed Paulus ideo apostolus, quia ipsum Iesum Christum missus fuerat predicare. Et hoc sciendum, quia si Pater, et Filius unum sunt, et qui crediderit in Filium, credit et in Patrem. Quia omnis, qui non credit in Filium, nec Patrem habet. Seruitus itaque indifferenter apostoli Pauli, sicut ad Patrem, ita ad Filium referenda est.

»Secundum fidem electorum Dei;« id est, eorum, qui non tantum uocati sunt, sed et electi. Electorum quoque ipsorum magna diuersitas est, pro uarietate temporum, sensuum, atque sermonum. Nec statim qui electus Dei est, uel iuxta electionem possidet fidem, uel iuxta fidem habet scientiam ueritatis. Sed  secundum eam fidem, quam ipse infundit,  et facit credentes, quos et in prescientia sua elegit, sicut dicit: »Non uos me elegistis, sed ego elegi uos .«

»Et agnitionem ueritatis, que secundum pietatem est.«  Queritur quare ad id quod ait: »Secundum fidem electorum Dei, et agnitionem ueritatis,« Iunxerit: »Que secundum pietatem est.« utrum nam sit aliqua ueritas, que non in pietate sit posita, et nunc ad distinctionem illius inferatur agnitio ueritatis, »que secundum pietatem est.« Est plane ueritas, que non habet pietatem. Si quis grammaticam artem nouerit, uel dialecticam, ut rationem recte loquendi habeat, et inter falsa et uera diiudicet. Geometria quoque, et arithmetica,  et musica habent in sua scientia ueritatem, sed non est illa scientia pietatis. Scientia pietatis est nosse legem, intelligere prophetas, Euangelio credere, apostolos non ignorare. Et e contrario multi sunt, qui habent pietatis ueram cognitionem, sed non statim  et ceterarum artium, et earum, de quibus supra mentionem fecimus, iuxta ueritatem est  .

»In spem uite eterne.« Hec igitur ueritas, cuius agnitio iuxta pietatem est, in spem uite eterne posita est; quia statim ei, qui se cognouerit, premium tribuit immortalitatis. Absque pietate uero notitia ueritatis delectat ad presens, sed in eternitate premium non habet.

»Quam promisit qui non mentitur, Deus  .« Si non mentitur, agnoscite ueritatem, et ueritas liberabit uos; quia ueritas Christus est, et non aliud exhibet, quam promisit, et iustis scilicet, et iniustis, quamuis durum hoc hominibus uideatur  . uel sic accipiendum: Quod promisit Abrahe, quod benedicerentur in ipso omnes gentes, hec in Christo  impleuit per predicationem apostoli Pauli, et ceterorum eius coapostolorum.

»Ante tempora secularia. Manifestauit autem temporibus suis uerbum suum in predicatione, que credita est mihi  .« Ecce dixit quod fuerint tempora eterna, que tamen non fuerunt Deo ceterna. Siquidem ille ante tempora secularia, id est, eterna non solum erat, uerum etiam promisit uitam eternam, quam manifestauit temporibus suis, id est, congruis. Quid aliud uerbum suum? Ipse est enim uita eterna. Quomodo autem promisit, cum hominibus utique promiserit, qui nondum erant, ante tempora eterna, nisi quia in eius eternitate, atque in ipso uerbo eius eidem ceterno, iam in predestinatione fixum erat, quod suo tempore futurum  erat?

»Secundum preceptum Saluatoris nostri Dei.« Non hic alius intelligitur Saluator Deus, quam Filius. Ipse enim unus, idemque cum Patre, et Spiritu sancto, unus, et uerus Saluator et Deus est.

»Tito dilecto filio.« Titum filium suum uocat, scilicet doctrina, exemplo, eruditione, atque disciplina, non tamen natura, »secundum communem fidem.«

 Utrumnam omnium, qui in Christo credebant, communem dixerit fidem, an communem, suam tantum et Titi? Quod quidem melius uidetur apostoli Pauli, et Titi fidem fuisse communem, quam omnium credentium; in quibus pro uarietate mentium fides quoque communis esse non poterat, sed  diuersa.

»Gratia et pax a Deo Patre, et Iesu Christo Saluatore nostro  .« Gratiam Dei commendat, ut et in ceteris epistolis, per quam nobis donantur  peccata, ut reconciliemur Deo; pax autem, qua reconciliamur Deo.

»Huius rei gratia reliqui te Crete, ut ea, que desunt, corrigas.« Reliquit Titum discipulum Crete, ut rudimenta nascentis Ecclesie confirmaret: et si quid uidebatur deesse, corrigeret, ipse pergens ad alias actiones, ut rursum in eis Christi iaceret fundamentum. Quod autem ait: »Ut ea, que deerant, corrigeres,« ostendit nec dum eos ad plenam uenisse scientiam ueritatis; et licet ab Apostolo correcti fuerint, tamen adhuc indigere correctione.

»Et constituas per ciuitates presbyteros, sicut et ego tibi disposui  .« Diligenter Apostoli attendamus uerba, dicentis: Ut constituas per ciuitates presbyteros, sicut et ego tibi disposui: qui, qualis  presbyter debeat ordinari, in consequentibus disserens, hoc est: »Si quis est sine crimine, unius uxoris uir,« etc., postea intulit: »Oportet enim episcopum sine crimine esse, tanquam Dei dispensatorem.« Idem est ergo presbyter qui episcopus; et antequam diaboli instinctu, studia in religione fierent, et diceretur in populis: »Ego sum Pauli, ego Apollo, ego autem Cephe ,« communi presbyterorum consilio Ecclesie gubernabantur. Postquam uero unusquisque eos, quos baptizauerat, putabat suos, non Christi, in toto orbe decretum est, ut unus de presbyteris electus superponeretur ceteris, ad quem omnis cura Ecclesie pertineret, et schismatum semina tollerentur. Putat aliquis non Scripturarum, sed nostram esse sententiam,  episcopum et presbyterum unum esse, et aliud etatis, aliud esse nomen officii; relegat Apostoli ad Philippenses uerba, dicentis: »Paulus et Timotheus serui Christi Iesu, omnibus sanctis in Christo Iesu, qui sunt Philippis, cum episcopis et diaconibus, gratia uobis et pax ,« etc. Philippis una est urbs Macedonie, et certe in una ciuitate plures, ut nunc  putantur, episcopi esse non poterant. Sed quia eosdem episcopos illo in tempore, quos presbyteros appellabant, propterea indifferenter de episcopis, quasi presbyteris est locutus. Adhuc alicui hoc uideatur ambiguum, nisi altero testimonio comprobetur. In Actibus apostolorum scriptum est, quod cum uenisset apostolus Paulus Miletum, miserit Ephesum, et uocauerit  presbyteros eiusdem Ecclesie, quibus postea inter cetera sit locutus: »Attendite uobis, et omni gregi, in quo uos Spiritus sanctus posuit episcopos pascere Ecclesiam Domini, quam acquisiuit per sanguinem  suum .« Et hic diligentius obseruandum, quomodo unius ciuitatis Ephesi presbyteros uocans, postea eosdem episcopos dixerit. uideamus igitur qualis presbyter, siue episcopus ordinandus sit.

»Si quis est sine crimine:« hoc enim inter peccatum distat, et crimen, quod omne crimen peccatum est, non tamen omne peccatum, crimen; et in hac uita multi sine crimine, nullus uero esse sine peccatis ualet. Unde et predicator sanctus, cum uirum dignum gratie sacerdotalis describeret, nequaquam dixit: Si quis sine peccato, sed, »si quis, sine crimine est.« Quis uero esse sine peccato ualeat, cum Ioannes dicat: »Si dixerimus, quia peccatum non habemus, nos ipsos seducimus, et ueritas  in nobis non est .« In qua uidelicet peccatorum, et criminum distinctione pensandum est, quia nonnulla peccata animam polluunt, crimina uero exstinguunt. Electus sacerdos Ecclesie non tantum eo tempore, quo ordinandus est, sine ullo sit crimine, et preteritas maculas noua conuersatione deleuerit, sed ex eo tempore  , quo in Christo renatus est, nulla peccati conscientia mordeatur. Quomodo enim potest preses Ecclesie auferre malum de medio eius, qui in delictum simile corruerit? Aut qua libertate corripiat peccantem, cum tacitus sibi ipse respondeat eadem commisisse, que corripit?

»Unius uxoris uir  .« Quod est cibus ad salutem corporis, hoc est coitus ad salutem generis.  Et utrumque non est sine delectatione carnali. Diuersa opera Patrum non faciebat, nisi diuersitas temporum. Sic autem necesse erat ut carnaliter coirent etiam non carnales prophete, sicut necesse erat, ut carnaliter uescerentur etiam non carnales apostoli. Ecclesie dispensatorem non licere ordinari, nisi unius uxoris uirum, acutius intellexerunt qui nec eum, qui catechumenus, uel paganus habuerit alteram, ordinandum esse censuerunt  . De sacramento enim agitur, non de peccato. Nam in baptismo peccata omnia dimittuntur: propter sacramenti autem sanctitatem, sicut femina, etiamsi catechumena fuerit uitiata, non potest post baptismum inter Dei uirgines consecrari, ita non absurde uisum est, eum,  qui excesserit uxorum numerum singularem, non peccatum aliquod commisisse, sed normam quamdam sacramenti amisisse, non ad uite bone meritum, sed ad ordinationis ecclesiastice signaculum necessarium.

 Filios habens fideles non in accusatione luxurie, aut non subditos  .« Primum itaque dicendum est, quod tam sanctum nomen sit sacerdotii, ut nobis etiam ea, que extra nos sunt posita, reputentur, non quo propter uitia nostra episcopi non fiamus, sed quo propter filiorum incontinentiam ab hoc gradu arcendi simus. Qua enim libertate possumus alienos filios corripere, et docere que recta sunt, cum nobis statim possit qui fuerit correptus, respondere; ante doce filios tuos? Aut qua fronte extraneum corripio fornicantem, cum mihi conscientia mea ipsa respondeat; exhereda ergo filium fornicantem; abiice filios tuos uitiis seruientes? Cum autem nequam filius in una tecum conuiuat domo, tu audes de alterius oculo festucam detrahere,  in tuo trabem non uidens?  Non itaque iustus polluitur ex uitiis filiorum; sed libertas ab Apostolo Ecclesie principi reseruatur, ut talis fiat, qui non timeat propter uitia liberorum suorum extraneos reprehendere delinquentes.

»Oportet episcopum sine crimine esse.«  Nullus autem in Ecclesia recte posset ordinari minister, si dixisset Apostolus: Si quis sine peccato; aut si dixisset: Nullum peccatum habentes, sicut ait: Nullum crimen habentes. Multi quippe baptizati fideles sunt sine crimine; sine peccato autem in hac uita neminem dixerim.

»Sicut Dei dispensatorem.« Si enim humanarum legum dispensatores probi  queruntur, quales  esse debent qui diuina iura dispensant? Et non comedens et bibens cum ebriosis, percutiat seruos et ancillas, sed incertum Domini exspectet aduentum et det conseruis in tempore cibaria. Inter uillicum autem et familiam hec sola distantia est, quod conseruus prepositus est conseruis suis. Sciat utique episcopus et presbyter sibi populum conseruum esse, non seruum.

»Non superbum,« id est, non tumentem et placentem sibi quod episcopus sit, sed quasi bonum uillicum acquirentem, quod pluribus prosit.

»Non iracundum.« Iracundus est qui sepe irascitur, et ad leuem responsionis auram atque peccati, quasi a uento folium, commouetur. Neque uero qui aliquando irascitur, iracundus est; sed  ille dicitur iracundus, qui crebro hac passione superatur.

»Non uinolentum.« Prohibet quoque Apostolus episcopum esse uinolentum, ut sensu occupato, uel exaltet risum contra grauitatis decorem, et labiis dissolutis cachinnet, uel si paulum tristis cuiusdam rei fuerit recordatus, inter pocula in singultus prorumpat et lacrymas.

»Non percussorem.« Quod quidem et simpliciter intellectum edificat audientem, ne facile manum  porrigat ad cedendum; ne in os alterius uerberandum insanus erumpat. Percussorem autem episcopum ille condemnat, qui dorsum posuit ad flagella, et maledictus non remaledixit. Sed melius est ut non percussorem illum esse dicamus, qui mansuetus et patiens, scit in tempore quid loquendum sit, quid tacendum, nec sermone inutili conscientiam percutit infirmorum.

»Non turpis lucri cupidum.« Turpis quoque lucri appetitus ab eo, qui episcopus futurus est, esse debet alienus. Sunt enim multi »docentes que non oportet, turpis lucri gratia;« qui totas domos subuertunt, et putant questum esse pietatem. »Melior autem est,« iuxta Salomonem, »modica acceptio cum iustitia, quam multa genimina cum iniquitate  ;« et magis eligendum in paupertate nomen bonum quam in diuitiis nomen pessimum . Episcopus, qui imitator Apostoli esse cupit, habens uictum et uestitum, his tantum debet esse contentus. Qui altario seruiunt, de altario  uiuunt . uiuunt, inquit, et non diuites fiunt. Unde et es nobis excutitur e zona; et una tantum tunica induimur , ne de crastino cogitemus . Turpis lucri appetitio est plusquam de presentibus cogitare.

Huc usque quid non debeat habere episcopus, siue presbyter, Apostoli sermone preceptum est; nunc e contrario quid habere debeat, explicatur.

»Sed hospitalem.« Ante omnia hospitalitas futuro  episcopo denuntiatur. Si enim omnes illud de Euangelio audire desiderant: »Hospes fui, et suscepistis me ;« quanto magis episcopus, cuius domus omnium commune esse debet hospitium? Laicus enim unum, aut duos, aut paucos recipiens, impleuit hospitalitatis officium. Episcopus, nisi omnes receperit, inhumanus est.

»Benignum,« ut hospites cum benignitate suscipiat. Benignus autem dictus, quasi nimium bonus. »Sobrium,« id est, temperatum. »Castum,« ab omni crimine. »Iustum,« in iudicio. »Sanctum,« in opere per continentiam. »Continentem.« Hoc dicit, ne, quia unius uxoris dixerat uirum, locum incontinentie dedisse putaretur. Quomodo itaque mansuetudo, patientia, sobrietas, moderatio, abstinentia  a lucri appetitione, hospitalitas quoque et benignitas precipue esse debent in episcopo, et inter cunctos laicos eminentissime; sic et castitas proprie, et, ut ita dixerim pudicitia sacerdotalis, ut non solum ab opere se immundo abstineat, sed etiam ab intuitu oculorum, et cogitationis errore, mens Christi corpus confectura sit libera. Iustus quoque episcopus esse debet et sanctus, ut iustitiam in populis, quibus preest, exerceat, reddens unicuique quod meretur, nec accipiat personam in iudicio. Inter laici  autem et episcopi iustitiam hoc interest quod laicus potest apparere iustus in paucis; episcopus uero in tot debet exercere iustitiam, quos et subditos habet.

»Amplectentem eum, qui secundum doctrinam est, fidelem sermonem  .« Scilicet ut diligat doctrinam, et semper inde loquatur; nec fabulas uanas et otiosas sectetur.

»Ut potens sit exhortari in doctrina sana.« Sana doctrina illa est, que sanat audientes, ut quod dono Dei habet, non ei existat ingratus, sibi hoc ascribendo.

»Et eos, qui contradicunt, redarguere.« Talis eligendus est Ecclesie presul, qui exhortari possit nutantes, et contradicentes redarguere, hoc est,  testimoniis Scripturarum conuincere. Hec sententia, etiamsi sola esset, posset sufficere aduersus eos, qui dicunt magistris Ecclesiarum innocentiam uite posse sufficere absque scientia Scripturarum.

 »Sunt enim multi, et non subditi, uaniloqui et mentium deceptores.« Qui Ecclesie futurus est princeps, habeat eloquentiam cum uite integritate sociatam, ne opera absque sermone sint tacita, et dicta factis deficientibus erubescant, maxime cum sint non pauci, sed plures; nec subditi, sed proterui. Tales homines doctor Ecclesie, cui anime populorum credite sunt, Scripturarum debet ratione superare, et silentium illis testimoniorum pondere imponere.

»Maxime qui de circumcisione sunt  .« Qui  humanas potius traditiones, quam diuina mandata loquuntur. »Quos oportet redargui;« id est, prudenter Scripturarum testimoniis eos oportet conuincere.

»Qui uniuersas domos subuertunt;« id est, non unam, aut paucas domos, sed uniuersas cum dominis famulisque subuertunt. »Docentes que non oportet«, de ciborum differentiis, de Sabbati iam  aboliti otio, de circumcisionis iniuria; que iam superflua sunt temporibus Christi, ceremonie scilicet Iudeorum.

 »Turpis lucri gratia.« Quia enim deus est eis uenter ipsorum, turpis lucri gratia uolunt proprios facere discipulos, ut quasi magistri a sectatoribus suis alantur. Possumus autem et aliter interpretari  hoc, quod dictum est: »Turpis lucri gratia,« ut putemus Apostolum communi uerbo usum, quo omnes heretici, cum peruersa docent, se hominum solent asserere lucratores, cum non lucrum sit, sed perditio, animas interficere deceptorum.

»Dixit quidam ex illis proprius eorum propheta: Cretenses semper mendaces.« Id quod ait, »proprius eorum propheta,« non specialiter ad Iudeos, et eos, qui de circumcisione sunt, sed ad multos referatur, qui non subditi sunt, et uaniloqui et mentium deceptores, qui utique quia in Creta erant, Cretenses fuisse credendi sunt, amantes mendacium, et non quomodo solet incurri, sed semper idem, assidue mendaces  .

»Male bestie, uentres pigri  ,« id est  uoratores otiosi, et idcirco ferias, et otia libenter admittunt  . Dictum est hoc de quodam Epimenide, qui Cretensis fuit, in cuius libris hoc inuenitur uersuum hexametrum, qui in Grecum pedibus stat, in cuius libris hoc inuenitur  ; qui homo inter prophetas Dei non inuenitur. Nec ad illa eloquia Dei pertinet, que Iudeis dicit esse credita. Ideo non commemorauit Apostolus nomen eius, sicut solet commemorare prophetas Dei  in qua est auctoritas Dei.

»Testimonium hoc uerum est«  . Non totum carmen, de quo testimonium sumptum est: sed tantum hoc testimonium, hic uersiculus, quo mendaces uocantur. Et utique qui in una tantum pematis parte concessit  , et cetera confutasse  credendus est.

»Quam ob causam increpa illos dure, ut sani sint in fide.« Quia enim mendaces sunt, et male bestie, qui falsa persuadent, qui ferarum ritu sanguinem sitiunt deceptorum, idcirco increpa illos, ut sani sint in fide; de qua fidei sanitate in consequentibus loquitur: Senes sobrios esse, honestos, pudicos, sanos in fide, et caritate, et patientia; ad quam fidei similitudinem, doctrina quoque sanitas appellatur.

»Non intendentes Iudaicis fabulis et mandatis hominum, se auersantium a ueritate.« Traditionibus humanis, de quibus Iudei in Euangelio  arguuntur per Isaiam : Deum non corde, sed labiis honorantes.

 »Auersantium se a ueritate« A gratia scilicet Noui Testamenti, que in Euangelio reuelata est, et predicata uel imaginibus, siue dictis et factis in ueteri Testamento.  »Omnia munda mundis.« Quia superius dixerat. »Sunt enim multi non subditi, uaniloqui et deceptores, maxime qui de circumcisione sunt,« et de his, qui ab eis decepti fuerant, consequenter addiderat, »increpa illos acriter, ut sani sint in fide, non intendentes Iudaicis fabulis et mandatis hominum, auersantium ueritatem,« et quomodo ad Galatas et ad Romanos plenissime disputatur, putabant inter cibos esse distantiam, cum aliqui mundi, aliqui uiderentur immundi; propterea nunc infert, »omnia munda mundis,« his uidelicet, qui in Christo credunt et  sciunt omnem creaturam Dei bonam esse, et nichil abiiciendum, quod cum gratiarum actione percipitur.

»Coinquinatis autem et infidelibus nichil est mundum«  . Coinquinati sunt, et infideles, qui non credunt iugum legis, Christum, donando fidem, a collo credentium abstulisse, id est omnia, que temporaliter in figura fuerant data  , illi immunda uocabant.

Sed inquinate sunt eorum et mens, et conscientia  . Propterea etiam que munda sunt per naturam, eis immunda fiunt, non quo immundum fiat aliquid, sed pro qualitate uescentium, et mundum mundis et immundum contaminatis fiat. Alioquin infideles quosque atque pollutos, etiam panis benedictionis,  et calix Dominicus non iuuat, quia qui indigne comederit de pane illo et de calice biberit, iudicium sibi manducat et bibit . Aduentu enim Christi purgata sunt omnia.

»Confitentur se nosse Deum, factis autem negant.« Neminem enim, ita ut se, dicunt nosse Christum, quibus ex lege promissus est, sed factis negant aduentum eius  , dum se sine legis auxilio putant iustificari non posse.

»Cum sint abominati, et incredibiles, et ad omne opus bonum reprobi«  . Quomodo igitur labiis quis honorat Deum, et corde procul recedit, ita Deum sermone quis confitetur, operibus negat. Negans autem operibus Deum, confessione simulata, recte exsecrabilis et profanus est; et nulla  ueritatis ratione persuasus, inobediens et incredulus appellatur. Unde euenit ut ad omne opus bonum reprobus sit; quo scilicet etiam illa, que naturali bonitate superatus forte bona aliqua fecerit, non sint bona, dum mentis peruersitate sunt reproba.

 »Tu autem loquere que decent sanam  doctrinam.« Hoc igitur nunc Apostolus Titum filium in Christo et discipulum suum docet, ut ea loquatur que sane conueniant doctrine; quia tunc doctrine sit sanitas, cum doctoris doctrina pariter et uita consentiunt.

 »Senes, ut sobrii sint.« Hic senes Ecclesie seniores appellat, quos necesse est omnibus formam prebere, ne iunioribus malum exemplum prebeant.

»Pudici, prudentes, sani in fide, in dilectione; in patientia  .« Generaliter Tito ante precipiens quid ipse loqui deberet ad cunctos, in eo, quod ait: »Tu uero loquere que decent sanam doctrinam.« Nunc per singulas species, quid unamquamque etatem deceat; exponit; primum senibus  uiris conuenientia; deinde anus quid deceat; tertio, que adolescentibus apta sint, tam moribus uidelicet quam feminis; licet in precepto mulierum uetularum de adolescentibus feminis mandata subiecerit, ut non tam ipse doceret adolescentulas, quam quid a uetulis docerentur exponeret. Extrema de seruis, et per singulas etates, et conditiones sic decenter precepta constituit, ut sermo eius; uite morumque sit regula.

»Anus similiter in habitu sancto  « Id est que eligebantur ad aliarum exemplum. Est ergo habitus non sanctus, de quo alibi dicit: »Non in tortis crinibus, aut ueste pretiosa .«

»Non criminatrices,« id est ne uel cognita  uel incognita aliorum peccata, quasi conuicia, aliis in facie proferant.

»Non uino multo seruientes.« Sed modicum ad sobrietatem propter salutem corporis bibentes.

»Bene docentes.« Docere illas permisit, sed feminas, et hoc non in Ecclesia, sed priuatim in suo sexu.

»Adolescentulas, ut uiros suos ament.« Ut non alienos, siue quia alique continentes erant ne, si non diligerent uiros suos, uerbum Dei, tanquam dissidium predicans, culparetur.

»Prudentes, castas, sobrias, domus curam habentes,« ne uiros suos in aliquo contristent.

 »Benignas, subditas uiris suis, ut non blasphemetur uerbum Dei,« ne, uel ipsi blasphemarent, si negligentes essent, uel alii uidentes eas peiores effectas, quam fuerant ante fidem, detraherent Christiane religioni  .

In eo uero, quod superius ait: »Anus similiter«  , hoc est, ita ut uiri senes, in omnibus sobrie,  honeste, pudice, sane in fide, et castitate  , et patientia, ut non sint accusatrices, non uino multo seruientes, bene docentes, et in sexu suo hoc habeant proprium, ut sint in habitu sancto.

»Iuuenes similiter exhortare, ut sobrii sint.« Sicut in eo, qnod supra preceperat, dicens: »Anus similiter in habitu sancto,« similitudinem anuum dixeramus ad senes esse referendam; ita nunc in eo quod intulit: »Iuuenes similiter hortare, ut pudici sint,« similitudinem iuuenum ad anus, et per anus ad senes arbitramur aptandam, ut senum habeant sobrietatem, et honesti sint, et pudici, et sani in fide, et caritate, et patientia; ut pudici sint in omnibus, tam scilicet mente, quam corpore, tam opere, quam cogitatione; ut nulla sit in adolescente  suspicio turpitudinis.

»In omnibus teipsum prebe exemplum bonorum operum.« Nihil enim prodest aliquem exercitatum esse in dicendo, et ad loquendum triuisse linguam, nisi plus exemplo docuerit, quam uerbo.

»Seruos dominis suis subditos esse, in omnibus placentes, non contradicentes, non fraudantes, sed in omnibus fidem bonam ostendentes, ut doctrinam Saluatoris nostri Dei ornent in omnibus.« Quoniam Dominus, et Saluator noster, qui in Euangelio ait: »uenite ad me omnes, qui laboratis, et onerati estis, et ego reficiam uos ,« nullam conditionem, etatem, sexum, a beatitudine arbitratur alienum: propterea nunc Apostolus et seruis precepta constituit, scilicet, ut parti Ecclesie,  membrisque corporis Christi. Et quomodo superius anus, adolescentulas, iuuenes, quid Titus erudire debere, edocuit; ita nunc seruis apta precepta constituit: primum ut subditi sint dominis suis in omnibus; in his autem omnibus, que non sunt contraria Deo, ut si dominus ea iubet, que non sint aduersa Scripturis sanctis, subiiciatur seruus domino; si uero contraria precipit, magis obediat spiritus, quam corporis domino. Diligenter attendite quomodo congrua personis precepta decernat: »Serui, inquit, dominis suis subditi sint in omnibus.«

»Apparuit enim gratia Dei Saluatoris nostri omnibus hominibus erudiens nos.« Post catalogum doctrine ad Titum, quid senes, quid anus, quid adolescentulas, et iuuenes, quid ad extremum seruos  erudire deberet, recte nunc intulit: »Apparuit enim gratia Dei Saluatoris omnibus hominibus.« Non est enim ulla differentia liberi, et serui, Greci, et barbari, circumcisi, et habentis preputium, mulieris, et uiri, sed cuncti in Christo unum sumus; uniuersi ad Dei regnum uocamur; omnes post offensam Patri nostro reconciliandi sumus, non per merita nostra, sed per gratiam Saluatoris nostri: uel quod Dei Patris uiuens, et subsistens gratia ipse sit Christus, uel quod Christi Dei Saluatoris hec sit gratia; et non nostro merito saluati simus, secundum illud, quod in alio loco dicitur: »Pro nichilo saluos facies  eos .« Que gratia omnibus hominibus ideo apparuit, ut erudiret nos.

 »Ut abnegantes impietatem, et secularia desideria.« Seculare est omne desiderium carnale, et omnis ambitio temporalis, Deo ipso dicente: »Attendite, ne grauentur corda uestra in crapula, et ebrietate, et curis huius uite. Sobrie, iuste, et pie uiuamus in hoc seculo .« Admonet nos quidem alio loco idem beatus Apostolus, dicens: »Non plus sapere, quam oportet sapere, sed sapere ad sobrietatem .« uerumtamen in hac tripartita diuisione, in qua dicit, ut sobrie, et iuste, et pie uiuamus, uidetur mihi, quia ille sobrie uiuit, qui non sequitur delectamenta luxurie; iuste uiuit, qui proximum nullatenus ledit, et ei beneficia, in  quantum ualet, impendit; pie uiuit, qui a societate ecclesiastice unitatis nulla ratione discedit; sed intra Ecclesiam positus, ea, que certissime nouit, ad scientiam uere fidei pertinere indubitanter tenet; illa uero, que ignorat, aut de quibus dubitat, humiliter, ac patienter explorat, donec, si quid aliter sapit, Deo sibi reuelante cognoscat. Hec autem sobrietas, iustitia, et pietas, que cunctis debent inesse fidelibus, ita sibi connexe sunt, ut si una earum defuerit, altera, que uidetur inesse, nullatenus prosit. Neque enim sobrietas, qua quisque in seipso a flagitiis abstinet, nisi pia, et iusta fuerit, id est, ut et in Deum recte credat; nec fructuosa iustitia est, qua unusquisque hoc impendit proximo, quod sibi  delectatur impendi, si sobria, piaque non fuerit: pietas quoque mortua est, qua in Deum recte creditur; si uel morum sobrietas, uel proximi caritas non tenetur. Tunc igitur anime uera salus acquiritur, si et pietas in fide, et iustitia in caritate, et sobrietas in castitate, ac parcimonia teneatur.

 »Exspectantes beatam spem.« Ille fiducialiter hec exspectat, qui ita uixerit, sicut superius idem Apostolus docet. Beata spes nulla melius alia credenda est, quam illud, quod dicturus est Dominus in die iudicii his, qui a dextris eius erunt: »uenite, benedicti Patris mei, possidete paratum uobis regnum a constitutione mundi .«

»Et aduentum glorie magni Dei, et Saluatoris nostri Iesu Christi.« Magnus Deus Christus est,  testante Propheta, qui dicit: »Magnus Dominus, et laudabilis nimis in ciuitate Dei nostri, in monte sancto eius .« Ipse et Saluator omnium, maxime fidelium. Aduentus glorie eius non ille intelligendus est, quo inuisibiliter quotidie cum Patre, non absque Spiritu sancto, ad fideles ueniunt, et impios derelinquunt: sed ille intelligendus est, quando in maiestate sua, et Patris uenturus est, et omnes angeli eius cum eo, et mittet eos ad congregandum electos suos, a summis celorum, usque ad terminos eorum, et congregabunt ante eum omnes gentes, et segregabit eos ab inuicem, sicut pastor segregat oues ab hedis , etc.

 »Qui dedit semetipsum pro nobis.« Si ille semetipsum dedit, hoc est, crucifigendum se impiorum manibus obtulit, et Pater eum tradidit, quia proprio Filio non pepercit, sed pro nobis omnibus tradidit illum : licet ipsa passio pro salute nostra facta, solius Filii exstiterit personalis, tamen salus nostra in Patre, et Filio cum Spiritu sancto communis est.

»Ut nos redimeret ab omni iniquitate,« id est, ab omnibus actualibus et originalibus peccatis. Audiant hec qui de propriis meritis extolluntur; quia propterea Christus pro impiis mortuus est, ut nos ab omni iniquitate liberaret.

»Et mundaret sibi populum acceptabilem, sectatorem bonorum operum.« Populus acceptabilis Deo,  sectator operum bonorum est, qui ex bonis operibus non extolluntur, sed ex eo, quod bonum agunt, in Domino gloriantur, et non in se ipsis.

»Hec loquere, et exhortare, et argue cum omni imperio.« Non dominationem potentie, sed auctoritatem suadet uite. Cum omni imperio quippe docetur, quod prius agitur, quam dicatur. Nam doctrine subtrahit fiduciam, quando conscientia prepedit linguam. Non ergo ei potestatem elate locutionis, sed bone fiduciam insinuauit actionis. Unde etiam de Domino scriptum est: »Erat enim docens, sicut potestatem habens ;« non sicut Scribe et Pharisei. Singulariter namque ac principaliter solus ex potestate bona locutus est, quia ex infirmitate, mala nulla  commisit. Ex diuinitatis quippe potentia habuit id, quod nobis per humilitatis sue innocentiam ministrauit. Nos enim, qui infirmi homines sumus, cum de Deo hominibus loquimur, debemus primum meminisse quod sumus, ut ex propria infirmitate pensemus, quo docendi ordine infirmis fratribus consulamus. Consideremus igitur quia, aut tales sumus, quales nonnullos corrigimus, aut tales aliquando fuimus, et si iam diuina gratia operante non sumus, ut tanto temperantius corde humili corrigamus, quanto nosmetipsos in iis  quos emendamus, agnoscimus. Si autem tales nec sumus, nec fuimus, quales adhuc aut illi sunt, quos emendare cupimus, ne cor nostrum forte superbiat, et de ipsa innocentia peius ruat, quorum mala corrigimus, alia eorum  bona nobis ante oculos reuocemus. Pensandum nobis quoque est qualiter loquamur: nam sepe uerba, que hunc ad salutem reuocant, alium uulnerant. Unde Paulus quoque apostolus, qui Titum admonet, dicens: »Argue cum omni imperio,« Timotheum exhortatur, dicens: »Argue, obsecra, increpa in omni patientia, et doctrina .« Quid est, quod uni imperium, et alii patientiam precipit, nisi quod unum lenioris, alterum uero feruentioris spiritus esse conspexit. Leni per auctoritatem imperii iniungenda erat seueritas uerbi: is autem, qui per spiritum feruebat, per patientiam temperandus  fuerat, ne si plus iusto inferuesceret, non ad salutem uulnerata reduceret, sed sana uulneraret. Curandum quoque quantum loquamur, ne, si ei, qui multa ferre non ualet, uerbum, uel exhortationis, uel increpationis longius trahimus, auditorem nostrum ad fastidium perducamus.

 »Nemo te contemnat.« Nolo te talem exhibeas, ut possis ab aliquo merito contemni. Ergo que nunc ad Titum ponitur, illum sensum habet: nemo eorum, qui in Ecclesia sunt, te segniter agente sic uiuat, ut se putet esse meliorem. Qualis enim edificatio erit discipuli, si intelligit magistro se esse maiorem? Unde non solum episcopi, presbyteri, et diaconi debent magnopere preuidere, ut cunctum populum, cui president, conuersatione, et  sermone precedant; uerum, et inferioris gradus, exorciste, lectores, editui, et omnes omnino, qui domui Dei seruiunt. Quia uehementer Ecclesiam Christi destruit, meliores laicos esse quam clericos.

 »Admone illos, principibus, et potestatibus subditos esse.« Quia dixerat: »Admone illos, principibus, et potestatibus subditos esse,« poterat his, qui tormenta formidant, occasio ad negandum dari, dum iuxta Apostoli dictum, se assererent principatibus et potestatibus esse subiectos, et facere quod iuberent: propterea subiecit:

»Dicto obedire, ad omne opus bonum paratos esse.« Obedire ad omne opus bonum: si bonum est, quod precipit imperator, et preses, iubentis obsequere uoluntati; sin uero malum, et contra Deum  sapit, responde ei illud de Actibus apostolorum: »Obedire oportet Deo magis, quam hominibus .« Hoc ipsum et de seruis intelligamus apud dominos, et de uxoribus apud uiros, et de filiis apud parentes: quod in illis tantum debeant dominis, uiris, parentibus esse subiecti, que contra Dei mandata non ueniant. Quod uero sequitur: »Paratos esse,« dupliciter legendum, ut uel subaudiatur, ad omne opus bonum paratos esse; uel certe cum superioribus copulato hoc, quod ait, »obedire ad omne opus bonum,« et huc usque finito, quasi aliud proprium et speciale preceptum sit, »paratos esse,« iuxta illud, quod in Leuitico scriptum est: »Hircum, qui emittitur, maledicta populi sustinentem, tradi in manus hominis parati .«

 »Neminem blasphemare  .« Id est, nec illos blasphemare, qui blasphemari merentur; sed potius illud implere, quod idem Apostolus alio loco precipit, dicens: »Benedicite persequentibus uos; benedicite, et nolite maledicere .«

»Non litigiosos esse, sed modestos.« Litigiosus autem est, qui malum pro malo reddendo, non exstinguit, sed prouocat litem. Modestus est, qui mitis, et tranquillus in iniuriis persistit; et non solum non reddit malum pro malo, sed etiam pro malo bonum.

»Ad omnes homines.« Non solum bonis, sed etiam malis, ut uincere studeat in bono malos.

 »Eramus enim et nos aliquando insipientes, et increduli.« Ne desperarent correctionem, suum proponit exemplum: siue quia et nos tales, inquit, fuimus, debemus eorum, qui tales sunt, insipientiam ferre patienter. Et notandum quales nos Christus inuenerit, uel quales fecerit, ut non de nostris meritis presumamus, nec de nature bono gloriemur.

»Errantes, et seruientes desideriis, et uoluptatibus uariis, in malitia, et inuidia agentes, odibiles, odientes inuicem.« Ecce quales eramus ante gratiam per liberi arbitrii libertatem. Alii hunc locum ita intelligunt, ut non de Paulo et apostolis, sed sub apostolorum persona de aliis dictum putent: ut quomodo sub persona sua, et Apollo, et Cephe, de dissensione, et schismate, quod arguebat Corinthios,  est locutus ; ita etiam in presenti loco, se, et apostolos nominans, omnes, qui in Christo crediderant, quales fuerint ante regenerationem lauacri uitalis, ostenderit. Simul autem et humilitas eius est admiranda, quod in omnem humilitatem, iustitiamque legis, quasi quisquilias, et purgamenta contempsit, recte se sine Christo uitiis omnibus seruisse memorarit.

»Cum autem benignitas, et humanitas apparuit Saluatoris nostri Dei: non ex operibus iustitie, que fecimus nos  .« Que nos Iudei fecimus, quanto magis gentiles, qui ligno, et lapidi seruierunt. Et notandum quod ait Apostolus, quia non ex operibus iustitie saluos nos fecit; quia nullis nostris meritis, sumus saluati de sola misericordia Redemptoris.  Conticescant precipitatores, magis quam defensores liberi arbitrii.

»Secundum suam misericordiam saluos nos fecit.« Secundum suam misericordiam, que nos in omni opere bono et preuenit inspirando, et subsequitur adiuuando, non secundum industriam, uel laborem nostrum.

»Per lauacrum regenerationis.« Regeneratione illa, de qua Dominus dicit: »Nisi quis renatus fuerit ex aqua et Spiritu sancto, non introibit in regnum celorum .«

»Et renouationis Spiritus sancti,« de qua Apostolus alio loco dicit: »Renouamini Spiritu mentis uestre, et induite nouum hominem, qui secundum Deum creatus est «: Ista renouatio  non in uno momento fit, sicut in baptismo uno momento fit remissio omnium peccatorum.

»Quem effudit in nobis abunde per Iesum Christum Saluatorem nostrum.« Nomen effusionis largitatem gratiarum significat in heredibus Noui Testamenti, plusquam in prioribus iustis.

 Diligentius attendamus, et inueniemus in presenti capitulo manifestissimam. Trinitatem. Benignitas quippe atque clementia Saluatoris nostri Dei, non alterius quam Dei Patris, per lauacrum regenerationis, et renouationis Spiritus sancti, quem  effudit super nos abundanter per Iesum Christum Saluatorem nostrum, iustificauit nos in uitam eternam. Salus credentium mysterium Trinitatis est.

 »Ut iustificati gratia ipsius.« Aduertendum quod gratia illius iustificamur, non meritis nostris.

»Heredes simus secundum spem uite eterne. Heredes quidem Dei, coheredes autem Christi.« . Et notandum quod secundum gratiam Dei iustificamur, uel heredes efficimur uite eterne; non secundum carnalem hereditatem, ut Iudei autumant: neque secundum merita nostra, que antea bona non habuimus, ut Pelagiani superbiunt.

 »Fidelis sermo est; et de his uolo te confirmare, ut curent bonis operibus preesse qui credunt Deo. Hec sunt bona et utilia hominibus.«  Hoc, quod ait, fidelis sermo, ad superiora iungendum est, in quibus premiserat: »Ut iustificati ipsius gratia, heredes efficiamur secundum spem uite eterne.« Dignus enim fide super hereditate Dei sermo, et super spe uite eterne  . Unde oportet de his non dubium, non timentem et ipsam credere, et, ut credant ceteri, confirmare. Non solum autem, sed et hoc cum ceteris his qui uoluerint credere, confirmandum est. Quapropter ait: »Et de his uolo te confirmare.« Qui autem ista uera esse crediderint, necesse est, ut curam habeant bonorum operum, per que hereditas Dei, et spes  uite preparatur eterne.

»Stultas autem questiones, et genealogias, et contentiones, et pugnas legis deuita: sunt enim inutiles et uane.« Quod autem ait: »Genealogias, et contentiones, et rixas, que ueniunt ex lege, deuita,« proprie pulsat Iudeos, qui in eo se iactant et putant legis habere notitiam, si nomina teneant singulorum; que quia barbara sunt, et etymologias eorum non nouimus, plerumque corrupte proferuntur a nobis. Et si forte errauimus in accentu, in extensione, et breuitate syllabe, uel breuia producentes, uel producta breuiantes, solent irridere nos imperitie, maxime in aspirationibus, et quibusdam cum rasura lingue litteris proferendis.

 »Hereticum hominem post unam et secundam correptionem deuita, sciens quia subuersus est qui eiusmodi est et delinquit, cum sit proprio iudicio condemnatus.« Legitur in codicibus  »post unam, et alteram correptionem;« quod scilicet non sufficiat tantum semel eum corripi, uel commoneri, qui aliquo sit deprauatus errore, sed et secunda ei sit adhibenda doctrina, et in ore duorum, uel trium testium stet omne uerbum. Quare autem post primam et secundam correptionem deuitandus sit,  reddit causas, dicens: »Quod subuersus est eiusmodi et peccat, cum sit a semetipso damnatus.« Qui enim semel, bisque correptus, audito errore suo, non uult corrigi, errare estimat corrigentem: et e contrario se ad pugnas, et iurgia uerborum parans, eum uult lucrifacere a quo docetur. Propterea uero a semetipso dicitur esse damnatus, quia fornicator, adulter, homicida, et cetera uitia, per sacerdotes de Ecclesia propelluntur; heretici autem in seipsos sententiam ferunt, suo arbitrio de Ecclesia recedentes; que recessio, proprie conscientie uidetur esse damnatio. Inter heresim et schisma hoc esse arbitrantur, quod heresis peruersum dogma habeat; schisma propter episcopalem dissensionem ab Ecclesia separetur: quod quidem in principio  aliqua ex parte intelligi potest. Ceterum nullum schisma non sibi aliquam fingit heresim, ut recte ab Ecclesia recessisse uideatur.

»Cum misero ad te Arteman, uel Tychicum, festina ad me uenire Nicopolim: ibi enim statui hiemare.« Quia ergo post fundamentum aliarum Ecclesiarum necessarius erat Titus, qui edificium superstrueret, scribit ei, ut cum Arteman, uel Tychicum, unum scilicet e duobus, qui secum fuerant, Cretam misisset, impleturos locum eius, ipse Nicopolim ueniret, ibi se hiematurum esse contestans. Ex quo paternos Pauli in Cretenses probemus affectus. Necessarium habet Titum in Euangelii ministerium; tamen non eum ante ad se uult uenire, nisi in locum eius Artemas uel Tychicus successor aduenerint.  Nicopolis ipsa est, que ob uictoriam Augusti, quod ibi Antonium Cleopatramque superarit, nomen accepit.

»Zenam legisperitum, et Apollo sollicite premitte, ut nichil illis desit.« Iste est Apollo, de quo et ad Corinthios scribitur: »Unusquisque uestrum dicit: Ego sum Pauli, ego Apollo, ego Cephe .« Fuit autem uir Alexandrinus ex Iudeis, ualde eloquens et perfectus in lege, episcopus Corinthiorum; quem propter dissensiones, que in Corinthio erant, ad uicinam insulam Cretam cum Zena legis doctore putandum est transfretasse, et Pauli Epistola, dissensionibus, que Corinthi orte fuerant, temperatis, rursum Corinthum reuertisse. Zenam uero legis doctorem, de alio Scripture loco, quis  fuerit, non possumus dicere, nisi hoc tantum, quod et ipse apostolicus uir, id operis, quod Apollo exercebat, habuerit, Christi Ecclesias exstruendi. Precipit itaque Tito ut, quoniam de Creta ad Greciam nauigaturi erant, non eos faciat sitarciis indigere, sed habere ea que ad uiaticum necessaria sunt.

»Discant autem et nostris bonis operibus preesse ad usus necessarios, ut non sint infructuosi.« Supra dixerat: »Zenam legis doctorem, et Apollo sollicite premitte, ut nichil illis desit.« Quia ergo poterat suboriri occulta responsio, ut non tam Titus quam quicunque Epistole lector hoc diceret; et  unde Tito, ut uiaticum non habentibus largiretur? Soluit hanc questionem, et quasi nichil sibi opponatur, elidit, dicendo: »Discant autem et nostris bonis operibus preesse in necessariis usibus, ut non infructuosi sint.« Nostros suos  uocat, qui in Christo crediderunt, qui quia Christi erant, recte et Pauli et Titi appellari merebantur. Habes, inquit, in discipulos potestatem, doce eos non esse infructuosos, sed euangelistis et apostolicis uiris, qui bonis operibus seruiunt, ministrare; et ministrare, non in quibuscunque causis, sed in necessariis; habentes quippe uictum et uestimentum, his contenti sumus : et qui altario seruiunt, de altario uiuunt ; et qui participes spiritalium nostrorum facti sunt, debent  nobis sua participare carnalia. Et ne forsitan uel Epistolam Pauli uel preceptum Titi facile contemnerent, infructuosos uocat, quicunque euangelistis non ministrauerint.

»Salutant te qui mecum sunt omnes.« uel solita consuetudine usus est, ut Titum ab omnibus, qui secum erant, diceret salutari, uel certe proprie in Titum, quod talis esset, ut amorem eorum, qui cum Paulo erant, omnium mereretur. Magna uero laus Titi per Paulum ab omnibus salutari.

»Saluta eos, qui nos amant in fide.« Si omnis, qui amat, amaret in fide, et non essent alii, qui absque fide diligerent, nunquam Paulus ad amorem,  fidem apposuisset, dicens: »Saluta eos, qui nos amant in fide.« Amant quippe et matres filios, ita ut mortem pro eis oppetere sint parate, sed non amant in fide; et uxores maritos, quibus frequentissime commoriuntur; sed amor ille non fidei est. Sola sanctorum dilectio in fide diligit, in tantum, ut etiamsi ille, qui diligitur, infidelis sit, tamen sanctus in fide eum diligat, secundum illud: »Omnia uestra in fide [caritate] fiant .« Et alibi: »Diligite inimicos uestros .« Diligit sanctus inimicos suos, et ideo in fide diligit, quia credit in eum, qui pollicitus est se pro expletione mandati retributurum esse mercedem.

»Gratia Dei cum omnibus. Amen.« Sciendum  quod in Grecis codicibus ita scriptum est: »Gratia cum omnibus uobis,« ut nec »Domini,« nec »nostri« in libris feratur authenticis. In commune itaque sanctis, atque credentibus, Tito et ceteris, qui cum eo erant, imprecatur gratiam. Et quomodo Isaac patriarcha benedixit filium suum Iacob , et ipse Iacob duodecim Patriarchas : Apostoli quoque, domum ingredientes, dicebant: »Pax huic domui .« Et si digna erat domus, requiescebat pax eorum super eam; si uero se exhibebat indignam, reuertebatur ad eos qui eam fuerant imprecati. Ita et nunc in fine Epistole sue Apostolus gratiam credentibus imprecatur;  que cum uoto habebat effectum, et erat in potestate credentium, si talem se benedictus, qualem benedicens, prebere uoluisset.


 Explicit ad Titum, scripta de Nicopoli. Habet uersus CXuII.



INCIPIT EPISTOLA AD PHILEMONEM.



ARGUMENTUM.


Philemoni familiares litteras facit pro Onesimo seruo eius. Scripsit autem ei ab urbe Roma de carcere; et hoc eius principium est:



[INCIPIT TEXTUS.]

»Paulus uinctus Iesu Christi.« In nulla Epistola hoc cognomine usus est licet in corpore Epistolarum, ad Ephesios uidelicet, et Philippenses et Colossenses, esse se in uinculis pro confessione testetur; maioris autem mihi uidetur supercilii, »uinctum Iesu Christi« se dicere, quam Apostolum. Gloriabantur quippe apostoli, quod »digni habiti sunt pro nomine Iesu contumeliam pati ;« sed necessaria auctoritas uinculorum. Rogaturus pro Onesimo, talis rogare debuit, qui posset impetrare quod posceret. Felix nimirum, qui non in sapientia, non in diuitiis,  non in eloquentia, et potentia seculari, sed in Christi passionibus gloriatur. Non omnis autem qui uinctus est, uinctus est Christi; sed quicunque pro Christi nomine et pro eius confessione uincitur, ille uere uinctus dicitur Iesu Christi, et sanguis effusus ille tantum martyrem facit qui pro Christi nomine funditur.

»Et Timotheus frater.« Hoc ideo, ut sciamus hanc quoque de carcere, et inter uincula fuisse dictatam, ubi semper Timotheus cum illo perseuerauit, quo tempore uidentur ad Philippenses, Colossenses et ad Ephesios Epistole esse dictate.

»Philemoni dilecto, et adiutori nostro, et Appie sorori carissime.« Scribunt igitur Paulus et Timotheus Philemoni carissimo et cooperatori, qui ideo carissimus dictus est, quod in eodem Christi opere  uersetur. Appie quoque sorori, que uel soror uel coniux eius creditur esse. Inter duos quippe uiros et apostolicos, inter cooperatorem Pauli et commilitonem eius, medium Appie nomen inseritur, ut tali ex utroque latere fulta comitatu, non uideatur ordinem sexus habere, sed meriti.

»Et Archippo commilitoni nostro.« Hunc Archippum arbitrandum est cum Paulo et Timotheo contra aduersarios pro Christi nomine dimicantem exstitisse uictorem; et propterea nunc commilitonem dici, quod in eodem certamine belloque superauerit.

»Et Ecclesie, que est in domo tua.« Scribitur Ecclesie, que in domo eius est. uerum hoc ambiguum est, utrum ecclesie que in domo Archippi sit, an ei que in domo Philemonis. Sed, ut certius, putatur, non ad Archippi, sed ad Philemonis referendum esse personam, cui ipsa quoque Epistola deputatur.

»Gratia uobis et pax a Deo Patre et Domino Iesu  Christo.« Adhuc a duobus ad plures scribitur; et in omnibus pene Epistolis equale principium est, ut gratiam ei et pacem a Deo Patre et a Christo Domino imprecetur. Ex quo ostenditur una Filii Patrisque esse natura, cum id potest Filius prestare quod Pater; et id dicitur Pater prestare, quod Filius. »Gratia« autem est, quia nullo merito nec opere saluamur. »Pax« qua reconciliati Deo per Christum sumus. Licet Paulus et Timotheus pariter scribant ad Philemonem, Appiam, et Archippum, tamen in sequentibus approbatur Paulum tantummodo ad Philemonem scribere, et unum cum uno sermocinari.

»Gratias ago Deo meo semper, memoriam tui faciens in orationibus meis.« Hec iam non ut Paulus  et Timotheus, Philemoni et ceteris, sed solus Paulus, ad solum Philemonem loquitur. Hunc autem morem scribendi in aliis Epistolis eius inuenire possumus: quod cum ad plures, et plures in prefatione ponantur, postea per totum corpus Epistole, unus disputans inducatur. Quod uero ait: »Gratias ago Deo meo, et semper, et memoriam tui facio in orationibus meis,« ambigue dictum est, utrum gratias agat Deo semper, an memoriam eius faciat in orationibus suis semper. Sed tamen utrumque intelligi potest: quod ille, qui precepit aliis ut in omnibus gratias agant Deo, nullis angustiis poterit coarctari, ut gratias semper Deo ipse non referat. Si autem pro sanctis, et melioribus quibusque Paulus semper orabat , et pro Philemone Paulum semper orasse credibile est: quo scilicet fides et caritas, quam habebat in Christo, et in omnes sanctos eius, per communicationem fidei, et operationem agnitionis in omni bono, Christi misericordia seruaretur.

»Audiens caritatem tuam, et fidem, quam habes in Domino Iesu, et in omnes sanctos.« Quod caritatem haberet Philemon in Domino, non difficilis interpretatio est; quia post Deum, diligere iubemur et proximos. Et non solum fidem et caritatem in Deum, et in sanctos eius sufficere nobis posse credamus; sed ut id, quod credimus, opere compleatur.

»Ut communicatio fidei tue euidens fiat in agnitione omnis boni in Christo Iesu.« Quantis gradibus, quantisque profectibus, apostolicus in altiora sermo se tendit! Ut quidquid boni in Philemone  laudatur, de apostolorum exemplo sumitur, et inde bonum sit, quia de Christi fonte ducatur.

»Gaudium enim magnum habui, et consolationem in caritate tua; quia uiscera sanctorum requieuerunt per te, frater.« Plenius inculcat, et edocet, quare dixerit: »Gratias ago Deo meo, semper memoriam tui faciens in orationibus meis.« Dignum siquidem erat agere gratias Deo semper pro caritate Philemonis, qui internum cordis affectum, et profundos animi sanctorum recessus suscipiendo refrigerauerat.

»Propter quod multam fiduciam habens in Christo Iesu imperandi tibi quod ad rem pertinent: et propter caritatem magis obsecro, cum sis talis, ut Paulus senex, nunc autem et uinctus Iesu Christi.«  Multis Philemonem laudibus ante premissis, cum res talis sit, pro qua rogaturus est, que et prestanti sit utilis, et roganti, poterat Paulus magis imperare quam petere. Sed hoc ex fiducia illa ueniebat, quod qui tanta ob Christum opera perpetrarat, utique impar sui in ceteris esse non poterat. Sed uult magis petere, quam iubere, grandi petentis auctoritate proposita, per quam et Apostolus obsecrat, et senex, et uinctus Iesu Christi. Totum autem pro quo rogat, illud est. Onesimus seruus Philemonis, fugam furto cumulans, quedam rei domestice compilarat: hic pergens ad Italiam, ne de proximo facilius posset apprehendi, pecuniam domini per luxuriam prodegerat. Hoc ne quis putet temere, et ut libet, a nobis fictum, in sequentibus discat. Nunquam enim  Paulus diceret: »Si quid nocuit tibi, aut debet, hoc mihi imputa: ego Paulus scripsi mea manu; ego reddam:« Nec sponsor rei fieret ablate, nisi esset id, quod ablatum fuerat, dissipatum. Hic igitur, cum ob confessionem Christi Paulus Rome esset in carcere, credidit in Dominum Iesum, et ab eo baptizatus, digna penitentia maculas uite prioris abstersit: in tantum, ut Apostolus conuersionis eius testis fieret, qui quondam Petrum increpuerat, non recto pede in Euangelii ueritate gradientem . Quantum igitur ad peccatum, et ad facinus pertinet, quod homines leserit, ueniam non meretur; quantum uero ad Apostoli testimonium, qui scit eum plene esse conuersum, grandi pondere premitur,  qui rogatur, ut qui de seruo fugitiuo atque raptore, minister Apostoli factus erat.  Iam non quasi a Domino, sed quasi a conseruo, et ceuangelista, ignosceretur ei, qui seruus esset Christi similiter, et minister.

»Obsecro te pro meo filio, quem genui in uinculis, Onesimo.« uolens impetrare quod postulat, iam non pro seruo Philemonis, sed pro filio suo se asserit deprecari, et illo filio, quem genuerat in uinculis Euangelii, hoc est, que pro Christi Euangelio sustinebat.

»Qui tibi aliquando inutilis fuit.« Tibi, inquit, soli; non ceteris: nunc e contrario utilitatis comparatione, qua et ipsi domino, et Paulo utilis est,  ceterisque per Paulum, plus caritatis meretur, quam odii ante meruerat. Unde ait:

»Nunc autem et tibi et mihi utilis.« Domino in eo utilis, quia posset Paulo seruire pro domino suo; Paulo uero in eo utilis, quia illo in carcere, uinculisque detento, posset et in Euangelio ministrare.

»Tu autem illum, id est, ut mea uiscera suscipe.« uiscera significant internum cordis affectum, et plenam ex animo uoluntatem, cum totum quidquid in nobis est, suscipitur a rogato. Aliter autem, omnes liberi, uiscera sunt intelligenda parentum.

»Quem ego uolueram mecum retinere, ut pro te mihi ministraret in uinculis Euangelii.« Idcirco filium suum, et filium uinculorum, et ministrum  Euangelii in uinculis constituti, inculcat, atque replicat, ut Philemon ille prudenter, et dispensatorie tantum in prefatione laudatus, non auderet negare, ne suis laudibus uideretur indignus.

»Sine consilio autem tuo nichil uolui facere: uti ne uelut ex necessitate bonum tuum esset, sed uoluntarium.« Potuit itaque apostolus Paulus absque uoluntate Philemonis Onesimum sibi in ministerium retentare; sed si hoc sine Philemonis uoluntate fecisset, bonum quidem erat eius, sed non uoluntarium. Quod autem non erat uoluntarium, alio genere arguebatur non esse bonum. Nihil quippe bonum dici potest, nisi quod ultroneum est. Ex quo Apostoli consideranda prudentia, qui idcirco fugitiuum seruum remittit ad dominum, ut possit domino suo  prodesse, qui prodesse non poterat, si domino teneretur absente.

»Forsitan ideo discessit.« Pulchre autem addens, »forsitan,« sententiam temperauit. Occulta sunt quippe iudicia Dei, et temerarium est quasi de certo pronuntiare, quod dubium est. »Forsitan,« inquit, »ideo discessit,« caute, timide, trepidando, et non totum fixo gradu, ne, si non posuisset, »forsitan,« omnibus seruis fugiendum esset, ut Apostoli fierent discipuli.

»Ad horam a te.« Quod autem, »ad horam,« iunxit, horam pro tempore debemus accipere. Ad comparationem enim eternitatis, omne tempus breue est.

»Ut eternum illum reciperes: iam non sicut seruum,  sed pro seruo carissimum fratrem.« Nullus eternus dominus serui sui. Potestas quippe eius, et utriusque conditio, morte finitur. Onesimus uero, qui ex fide Christi factus eternus est, eterno Philemoni, quia in Christum et ipse crediderat, spiritu libertatis accepto, iam non seruus sed frater cepit esse, de seruo, frater carissimus, frater eternus, eterno et ipsi Apostolo, dominoque suo, cui Onesimum, ut carnis ante conditio, multo amplius postea spiritus copulabat. Et tunc quidem, quando erat ei subiectus in carne, non erat ei iunctus in Domino; nunc autem et in carne ei iunctus est, et in Domino. Ex quo intelligimus seruum, qui crediderit in Christo, duplici domino suo lege constringi, ut ei et carnis  necessitate iungatur ad tempus, et in eternum spiritu copuletur.

»Si ergo habes me socium, suscipe illum sicut me.« Quod dicit, si me uis habere socium, habeto et Onesimum, quem ego consortem, et filium, et uiscera mea habeo: quem si non suscipere, nec habere uolueris, et ipse intelligis, quod me habere non possis.

»Si autem aliquid nocuit, aut debet, hoc mihi imputa.« Imitator Domini sui, et Christum in se loquentem habens, ea iuxta uires suas debet facere, que Christus. Si enim ille infirmitates nostras portauit, et plagas nostras doluit, iuste Apostolus pro Onesimo se opponit, et spondet que ille debeat. Ut autem supra diximus, totum illud est, quod ablatum  furto et luxuria perditum non poterat absolui: quod Philemon grandi pretio compensabat, dum pro seruo fugitiuo, et pecunia perdita, fratrem carissimum, et fratrem reciperet eternum, et per eum sibi Apostolum faceret debitorem.

»Ego Paulus scripsi mea manu, ego reddam.« Quod Onesimus furto rapuit, ego me spondeo redditurum. Huius sponsionis, Epistola hec, et manus testis est propria: quam non solito more dictaui, sed mea manu ipsa conscripsi.

»Et non dicam tibi, quod et te ipsum mihi debes.« Propter sermonem enim Christi, quem tibi euangelizaui, per quem et Christianus effectus es, te mihi ipsum debes. Quod si tu meus, et tua omnia mea sunt, Onesimus quoque, qui tuus est, meus est.  Poteram igitur eo uti ut meo; sed uoluntati tue relinquo, ut mercedem habeas ignoscendo.

»Ita, frater, ego te fruar in Domino.« Si enim non addidisset »in Domino,« sed, »te fruar,« tantum dixisset, in eo constituisset spem beatitudinis sue, quanquam etiam uicinissime dicitur, frui, cum dilectione uti. Cum enim adest qui diligitur, etiam delectationem secum necesse est gerat: per quam si transieris, eamque ad illud, ubi permanendum est, retuleris, uteris ea, et abusiue, non proprie diceris frui; si uero inheseris, atque permanseris, finem in ea ponens letitie tue, tunc uere, et proprie frui dicendus es: quod non faciendum est, nisi in illa Trinitate, id est, summo et incommutabili bono.

 »Refice uiscera mea in Christo.« Sicut  ipse frui uult Philemone in Domino; ita uiscera sua, Onesimum, quem et superius eodem nomine appellauit, refici uult per Philemonem.

»Confidens in obedientia tua, scripsi tibi: sciens quoniam et super id, quod dico, facies.« Qui presumit de eo, quem rogaturus est, ipsum quodammodo presumptione preiudicat, ne ei negare liceat, quod rogatur. Porro si scit ille, qui postulat plusquam rogauit, rogatum esse facturum: ideo minora petit, ut habeat rogatus uoluntariam et maiorem prestatione mercedem. Si autem Philemon hec ad hominis preceptum facit, quanto magis faciet ob  dilectionem Dei. Unde et merito Apostoli uoce laudatur, quod mandata eius opere perpetrarit.

»Simul autem, et para mihi hospitium.« Hoc idcirco dicit, ut dum eum exspectat Philemon ad se esse uenturum, magis faciat quod rogatus est; et ut uenturus ad nouam ciuitatem, predicaturus crucifixum, et inaudita dogmata delaturus, sciebat ad se plurimos concursuros; et necesse erat plurimum, ut domus in celebri esset urbis loco, ad quam facile conueniretur. Deinde, ut ab omni importunitate uacua, ut ampla, que plurimos caperet audientes; et ne proxima spectaculorum locis, ne turpi uicinia detestabilis; postremo, ut in plano potius esset sita quam in cenaculo. Ob quam causam eum estimo etiam Rome in conducto mansisse biennio. Nec  parua, ut reor, erat mansio, ad quam Iudeorum turbe quotidie confluebant.

»Spero enim per orationes uestras donari me uobis.« Filium patri, Deus rogatus indulget, et frater sepe fratris oratione seruatur. Apostolus uero totius Ecclesie precibus conceditur, ob eorum, qui cum audituri sunt, utilitatem. Et hoc donum, non tam in eum dicitur esse, qui differtur a martyrio ad martyrium preparatus, quam in eos, ad quos Apostolus mittitur. Quod autem crebro Paulus in carcere fuerit, et de uinculis liberatus sit, ipse in alio loco dicit: »In carceribus frequenter :« de quibus nonnunquam Domini auxilio, crebro ipsis persecutoribus nichil dignum in eo mortis inuenientibus, dimittebatur. Necdum Christianum sanguinem  Neronis gladius dedicaret. Sed pro nouitate predicationis, siue a Iudeis inuidentibus, siue ab his qui sua uidebant idola destrui, ad furorem populis concitatis, missi in carcerem, rursum impetu et furore deposito, laxabantur. Et hoc ita esse, ut dicimus, apostolorum Acta testantur, in quibus et Agrippa loquitur ad Festum, potuisse dimitti Paulum, si non appellasset Cesarem . Et quia nullam inuenerit causam, preter questiones quasdam de religione propria, de quodam Iesu, quem Paulus uiuere predicaret. Ex quo animaduertimus et ceteris iudicibus similiter eos potuisse dimitti, id agente Domino, ut in toto orbe noua predicatio disseminaretur.

»Salutat te Epaphras concaptiuus meus in Christo  Iesu, Marcus, Aristarchus, Demas, et Lucas adiutores mei.« Id, quod in principio dicebamus, quoniam ad Colossenses Epistola eodem tempore, et per eumdem esset scripta baiulum litterarum, quo ad Philemonem quoque scripta est, etiam eorum, qui salutantur, nomina docent. Nam et in ipsa ita fieri scribitur: »Salutat uos Aristarchus concaptiuus meus, et Marcus consobrinus Barnabe, et Epaphras, qui est ex uobis seruus Christi .« Et paulo inferius: »Salutat uos Lucas medicus carissimus, et Demas; et dicite Archippo: uide ministerium, quod accepisti in Domino, ut illud impleas. Et  memores estote uinculorum meorum.« Si autem ex eo aliquis non putat pariter scriptas, quod ad Colossenses pauca sint nomina, que hic non ferantur ascripta, sciat non omnes omnibus aut amicos esse aut notos; et aliud priuatam ad unum hominem, aliud publicam ad uniuersam Ecclesiam Epistolam fieri. Qui sit autem Epaphras concaptiuus Pauli, ex eo quod hic additum est, »in Christo Iesu,« possumus suspicari eadem eum Rome pro Christo uincula sustinuisse, que Paulus: et uinctum Christi, ita captiuum quoque eius potuisse dici. Aut certe ita, quod nobilis et ipse sit in apostolis, ut Andronicus et Iulia, de quibus ad Romanos: »Salutate Andronicum et Iuliam cognatos et concaptiuos meos, qui sunt nobiles in apostolis, qui et ante me  fuerunt in Christo .« Hec de Epaphra. Ceterum cooperatores Euangelii, et uinculorum suorum, cum ad Philemonem Epistolam scriberet, Marcum ponit, quem puto Euangelii scriptorem  , et Aristarchum, cuius supra fecimus mentionem, et Demam, de quo in alio loco dicit: »Demas me dereliquit ,« et Lucam medicum, qui Euangelium et Actus apostolorum Ecclesiis scribendo tradidit. Quomodo enim apostoli, e piscatoribus piscium, piscatores hominum facti sunt; ita hic, de medico corporum, in medicum uersus est animarum, de quo et in alio loco dicit: »Misi cum illo fratrem, cuius laus est in Euangelio per omnes Ecclesias ;« cuius liber quotiescunque legitur in Ecclesia, toties eius medicina  non cessat.

»Gratia Domini nostri Iesu Christi cum spiritu  uestro.« Cum enim in spiritu gratia diuina fuerit, totum hominem facit spiritalem, ut adhereat Domino mente et corpore, et impleatur in eo quod scriptum est: »Quid adheret Domino, unus spiritus est .« Interpretatur autem secundum Hebreos, Paulus, admirabilis; Timotheus, beneficus: Philemon, mire donatus, siue os panis, ab ore, non ab osse; Appia, continens, aut, libertas; Archippus, longitudo operis; Onesimus, respondens; Epaphras, frugifer, et, uidens, siue, succrescens; Marcus, sublimis mandato; Aristarchus, mons operis amplioris; Demas, silens; Lucas, ipse consurgens. Que omnia, si iuxta interpretationem suam uoluerimus intelligere, non est difficile admirabilem, atque beneficum precipue ad eum scribere,  cui uniuersa concessa sunt uitia, et os eius pateat ad celestem panem. Deinde ad continentem, et liberam, et ad longitudinem operis; quod nunquam a sancto labore desistat. Scribat autem pro eo, qui respondeat testimonio suo, necnon eum, cui specialiter Epistola dedicatur, salutari ab ubertate crescente. Et eo, qui factus sit per mandata sublimior, illoque, qui per maiora opera in montem usque succreuerit, ab eo quoque, qui posuit custodiam ori suo, et ostium munitum labiis suis: qui idcirco forsitan tacuit, quia ad modicum Apostolum dereliquerat. Et ad extremum ab eo, qui per se ipse consurgens quotidie augeatur, processusque habeat, dum Euangelio eius orbis impletur, qui toties crescit quoties auditus uel lectus fuerit.


 Explicit ad Philemonem scripta ab urbe Roma. Habet uersus XXXIu.



EPISTOLA AD HEBRAEOS.



INCIPIT CAPITULATIO AD HEBRAEOS.

 1. Quia in nouissimis diebus Pater sit locutus in Filio: qui splendor, et figura substantie sedit ad dexteram: melior angelis effectus.

2. Obseruanda que audiuimus, ne forte effluamus: et quia iehsu modico quam angeli minoratus est: et non confundetur fratres uocare, ut per mortem destrueret diabolum, et fieret fidelis pontifex.

3. Ut consideremus Apostolum, et Pontificem Iesum, qui fidelis est, sicut Moyses in domo: et hodie si uocem eius audieritis: et ut timeamus, ne forte exacerbando non intremus in requiem.

4. De requie Sabbati: et quia iterum terminat diem: et uiuus est sermo Dei: et quia iehsu Pontifex magnus compassus est nobis.

5. De Melchisedech; quia perfectorum est solidus cibus: et impossibile est, eos, qui semel illuminati sunt, renouari: et de terra, que bibit uenientem super se imbrem.

6. De Hebreis, quod ministrauerint sanctis: et de  iureiurando, quod sicut anchoram habemus: et de Melchisedech, ubi occurrit Abrahe: secundum cuius sacerdotium iehsu innocens impollutus manet in eternum.

7. Quia nichil ad perfectum adduxit lex: et de tabernaculo uero: et quod ait: Ecce dies ueniunt.

8. De Tabernaculo, et que in ipso fuerunt: et quia non sanguis hircorum, sed sanguis Iesu mundat credentes, et sine sanguine non fit remissio.

9. Quia non in manufactis introibit iehsu, sed in celum, consummatione seculorum: et quia in legalibus hostiis commemoratio fuerit, non emundatio peccatorum: et quod ait: Hostiam, et oblationem noluisti.

10. Quia caro Christi uelamen sit: et de baptismo: et quia uoluntarie peccantibus, et Filium Dei conculcantibus terribilis erit exspectatio iudicii: et de Hebreis, qui uinctis compassi sunt: et patientia necessaria est, donec ueniat qui uenturus est.

 11. De fide sanctorum peregrinantium in terra, et exspectantium ciuitatem.

12. De tribulationibus, et mortibus sanctorum, quorum patientiam imitari nos oportet: et ut aspicientes passionem Iesu, in disciplina tanquam filii perseueremus.

13. Ut manus remissas erigamus: pacem, et sanctimoniam sectantes: et de Esau: et quia non  ad ardentem montem, sed ad Sion accessimus; et non contemnamus de celo loquentem.

14. Ut regnum immobile suscipiamus, quia Deus ignis consumens est: et de caritate, et hospitalitate, et toro immaculato: et de prepositis, et Iesu Christo heri, et hodie: et de escis, que non prosunt.

15. De altari, quod habemus: et quia iehsu extra castra passus est: et de prepositis.



ARGUMENTUM IN EPISTOLAM AD HEBRAEOS.


 Hebrei proprio gentis sue uocabulo appellabantur, qul in Christo crediderunt ex Iudeis; quorum Ecclesie ab Apostolo fundate erant per uniuersam Iudeam, de quibus hic idem Paulus ad Galatas scribens, ita dicit: »Eram autem ignotus facie Ecclesiis Iudee, que erant in Christo .« Hi ergo, ceterorum, qui Christum non receperunt, Iudeorum acerbissima persecutione  in festinatione perterriti, Christianam religionem ab apostolis sibi traditam deserebant. Hos Paulus apostolus adhortatione sua roborans ad pristinam reuocat fidem, scribens eis ab Italia per Timotheum, quibus proemium solitum de nomine suo ideo in hac Epistola non premisit, quia ipse specialiter ad gentes missus erat, ceteri uero apostoli ad Iudeos.



INCIPIT PROLOGUS AD HEBRAEOS.


 In primis dicendum est, quare apostolus Paulus in hac Epistola, quam Iudeis scripsit, quos Hebreos, et non Isrelitas uoluit nominare, non seruauerit morem suum, ut uel uocabulum nominis sui, uel ordinis scriberet dignitatem. Hec causa est: quod ad eos scribit, qui ex circumcisione crediderant, quasi gentium Apostolus, et non Hebreorum. Sciens quoque eorum superbiam, suamque humilitatem ipse demonstrans, meritum officii sui noluit anteferre. Pro eo quod apud Hebreorum Ecclesias quasi destructor legis falsa suspicione habebatur, uoluit tacito nomine de figuris legis, et ueritate Christi reddere rationem, ne odium nominis fronte prelati tituli, utilitatem excluderet lectionis. Quod alii sic intelligunt: quod propterea Paulus solita  consuetudine nec nomen suum, nec apostoli uocabulum preposuisset, quia de Christo erat dicturus: »Habentes ergo Pontificem, Sacerdotem, et Apostolum confessionis nostre Iesum«: nec fuisse congruum, ut, ubi Christus Apostolus dicendus erat, ibi etiam Paulus apostolus poneretur. Hanc Epistolam fertur Apostolus ad Hebreos conscriptam Hebrea lingua misisse. Cuius sensum et ordinem retinens Lucas euangelista, post excessum beati Apostoli Greco sermone composuit. Et tota eius intentio in hac Epistola fuit, ut Hebreos, id est gentem suam, ad Christi conuocaret fidem; et eminentiam gratie, que per Filium data est, a legalibus discerneret umbris, que angelicis ministrationibus fuerunt patribus uise. Idcirco primo posuit  prophetas diuersis modis patribus locutos esse, dicens:

 »Multifarie, multisque modis olim Deus loquens patribus nostris  in prophetis: nouissime diebus istis locutus est nobis in Filio suo.«  Hoc in ipso exordio scribens apud Hebreos beatus Paulus, bene satis exortus est. Dicendo autem: »Multifarie, multisque modis,« ostendit quoniam nec ipsi prophete gratiam Deum uidendi promeruerunt: quod nemo illorum uidit, sicut ille est, sicut alibi dictum est: »Ego uisiones multiplicaui, et in manu prophetarum assimulatus  sum;« Filium autem unigenitum uidisse, constat esse manifestum. Considera prudenter. Primum ex prophetis eminentiam nisus est approbare. Deinde ueluti hoc concesso, astruit et pronuntiat quoniam illis quidem per prophetas locutus est, deinde per angelos; siquidem et angeli locuti sunt Iudeis: ac si diceret: Quid magnum, si prophetas misit patribus nostris? Nobis enim ipsum proprium Filium unigenitum  misit, et per ipsum unigenitum loqui dignatus est. Nos uero in hoc etiam superiores existimus, et multo amplius habemus quia nobis quidem Dominus est locutus; illis autem, serui et conserui, hoc est, uel prophete uel angeli. Dicendo autem: »Olim et nouissimis diebus,« insinuat nobis, multo in medio tempore percurrente, quando iam proximi eramus ad penam; quando omnia carismata quieuerunt; quando spes salutis nulla iam erat; quando ab omnibus minores esse putabamur; tunc ampliores existimus. Animaduertendum quod »in« prepositio, etiam pro »per« accipitur. Non enim dixit: »Christus locutus est,« quamuis ipsum locutum constet esse manifestum; sed quoniam adhuc anime eorum, quibus scribebat, debiles  erant, et necdum poterant pleniter de Christo percipere, dixit quod Deus per Filium suum locutus est nobis. uide quomodo communem facit hanc causam, et se ipsum apostolis ordine pari coniungit, dicens: »Locutus est nobis in Filio suo.« Filii quippe nomen commune est:

 Ubi enim proprius intelligitur Filius, superior est et excellentior: »Quem constituit heredem uniuersorum,« id est, totius mundi. Non iam portio Domini tantum Iacob, et pars eius Isrel, sed omnes omnino nationes; hoc est, Filium suum Dominum nostrum heredem constituit uniuersorum, sicut in Actibus apostolorum Petrus loquitur, dicens: »Et Dominum eum, et Christum Deus fecit .« Heredis autem utitur nomine, ut ibi quidem per hoc astruat, et ostendat quod proprius sit Filius, et quod dominationis illi nulla contingat amissio. Deinde ad altiora sermonem tendit, dicendo: »Per quem fecit et secula,« ut ostenderet eumdem nouissimis diebus uenisse in mundum, per quem factus est mundus, magnitudinem eius  ostendens, qui fuit Noui Testamenti lator et auctor. Ubi nunc sunt qui dicunt: Erat quando non erat? Quod enim euangelista Ioannes dicit: »Omnia per ipsum facta sunt ,« hoc iste significauit, dicendo: »Per quem fecit et secula.« Unde etiam iste et ante omnia secula, et opificem eum esse declarat. Post hec, quibusdam gradibus eleganter utens, peruenit ad id, quod omnibus istis, que supra dixit, multo magis est et insonuit, dicens: »Qui est splendor glorie, et figura substantie eius, portansque omnia uerbo uirtutis sue, purgationem peccatorum faciens.« Multa enim uera de Deo intelligimus, que loqui penitus non ualemus. Multa item loquimur, et ea intelligere non sumus idonei: uerbi gratia, quia ubique est Deus,  scimus, quomodo ubique sit, intellectu non capimus; item: Quoniam est incorporea quedam uirtus, que omnibus est causa bonorum, scimus; quomodo autem, uel que ista sit, penitus ignoramus. Ecce dicimus de ea aliquid, et eam intelligere non ualemus. Dixi quippe quia ubique est, sed non intelligo; dico, quia sine principio, sed qualiter sit, non intelligo; dico quoniam genuit Filium de se ipso, sed nescio qualiter hoc intellectu percipiam, ut genitus non sit posterior genitori. Sunt etiam quedam, que dici non possunt, quamuis mente capiantur; exempli gratia, intelligit mens, sed non ualet dicere: maxime autem ubi de Deo loquimur aliquid, uel audimus, ita ut etiam ipsum Paulum uideas in  quibusdam talibus rebus infirmari, et non pleniter explicare. Quoniam neque ad loquendum lingua sufficit, neque ad percipiendum preualet intellectus. Et quid dico linguam uel intellectum, cum neque ipsa pars mentis eminentior, que eis multo superior est, aliquid integre ualet comprehendere, quando aliquid de diuinitate disseritur? Si enim pax Dei transcendit omnem mentem , et ea, que preparata sunt diligentibus eum, in cor hominis non ascendunt : multo amplius ipse, qui pascit  , Deus, qui omnium est opifex rerum, inestimabiliter nostras cogitationes exsuperat; per splendorem quippe glorie, diuinitatis declarat essentiam. Sic etiam unam sumpsit rem  ad demonstrationem trium personarum, quia scilicet in igne, et splendor et calor est. Unde etiam subiungit:

»Qui est figura substantie eius.« Figura quippe altera est ab eo, cuius enuntiat formam; altera autem, non in omnibus, sed secundum personam. Nam et hic figura equalitatis omnino prebet indicium ad illud, cuius figura suspicionem uel praue dissimilitudinis procul dubio non recipit. Hoc enim figuram dixit, quod alio loco formam nominat, ubi ait: »Qui cum in forma Dei esset .« Forma enim illic, et figura hic unam declarat essentie equalitatem.

»Portansque omnia uerbo uirtutis sue,« id est, gubernans, siquidem cadentia, et ad nichilum tendentia  continet. Non enim minus est continere mundum quam creare. Sed, si oportet aliquid audacius dicere, adhuc amplius est. Nam in faciendo quidem, ex nullis exstantibus, rerum essentie producte sunt; in continendo uero, ea que facta sunt, ne ad nichilum redeant, continentur. Hic ergo dum reguntur, et ad inuicem sibi repugnantia coaptantur, magnum et ualde mirabile, plurimeque uirtutis indicium declaratur. Dicendo autem, »potans,« facilitatem continendi uoluit designare. Non enim dixit, gubernans, ex metaphora eorum qui sine ullo labore digito uel mouent aliquid, uel efficiunt. Quomodo enim Ioannes dixit: »Quod factum est, in ipso uita erat ,« uolens a creaturis distinguere uniuersis; quod cunctorum uitam ipsum esse constat:  sic etiam ipse dicit; portans omnia. Non sicut pagani, qui eum a conditione rerum et prouidentia dicunt esse priuatum. Dicendo enim: »uerbo uirtutis sue,« significauit, quod sine labore cuncta contineat.

Post tantam diuine maiestatis in Filio claritatem, iam nunc ad humilitatem incarnationis eius descendit, dicens: »Purgationem peccatorum faciens.« Postquam dixit superius illa magna, ualdeque miranda, dicit nunc et de cura eius, ac sollicitudine quam de hominibus gerit. Et quamuis illud uniuersale sit, quod omnia continet; uerumtamen hoc multo amplius est uniuersale, quantum in ipso est, quod in eum omnes crediderunt. Unde etiam Ioannes  dicit: »uita erat ;« sed prouidentiam eius manifestans, iterum dicit, quoniam lumen est: »Per ipsum, inquit, »lumen. Purgationem faciens peccatorum« nostrorum; duo quedam in hoc loco significat maiora: quod de nobis curam gerat, uel quod peccata nostra mundauerit; et quod per semetipsum hoc opus impleuerit. Et in multis locis inuenies eum in hoc maxime gloriantem, non solum quoniam conuesrsi sumus ad Deum, sed etiam in eo quod per Filium fuerit istud effectum. Et uere magnum hoc munus est, et maius effectum, dum nobis est per Filium contributum.

Post hec confestim de resurrectione atque ascensione eius instituit nos ad celestia erigere, et intueri  inenarrabilem eius gloriam. Unde et adiungit: »Sedet ad dexteram maiestatis in excelsis.« uide qualibus nominibus utitur, quia non potuit rerum nomina propria reperire, neque maiestatis nomina neque glorie, quod desiderauit; quod supra iam dixi, quod sepius quedam nobis occurrunt, que intelligimus quidem, sed indicari non queunt. Nam necdum uocabulum index proprie constat essentie, nec proprium potest illi ullum uocabulum reperiri. Et quid mirum si in Deo sic est, cum neque in angelo proprium nomen inuenies, quod eius declaret essentiam? Arbitror autem quod neque anime reperta est apta denuntiatio. Non enim mihi uidetur hoc nomen, quod integre substantiam eius ostendat; nam eamdem rem, et animam, et cor,  et mentem inuenies nominari. »Cor, inquit, mundum crea in me, Deus .« Etiam spiritum dictam frequenter inuenies. Hic enim dextera pro honore ponitur, non ut Deus corporeus esse credatur. Nam et Pater a dextris esse scribitur Christi: »Dominus, inquit, a dextris tuis confringet  in die ire sue reges .« Ambo ergo a dextris sunt, quia nichil est in Diuinitate sinistrum, quia unum est  iam cum Deo assumptus homo, qui suscitatus est.

Quid est »in excelsis?« Num in loco altiori concludit Deum? Absit hoc. Sed, sicut iam dixi, per dexteram non Deum deformauit, sed similitudinem demonstrauit honoris. In excelsis ergo dicens, non eum loco concludit, sed ostendit omnibus altiorem et  euidentiorem, hoc est, quia usque ad ipsum peruenit solium paterne claritatis. Sicut ergo Pater in excelsis est, sic et Filius. Consessus enim, hoc est, ambarum personarum sedes, nichil demonstrat aliud nisi honoris equalitatem. Et adhuc excellentiam eiusdem Filii ostendere aggressus est, dum dicit: »Tanto melior angelis effectus, quando differentius pre illis nomen hereditauit.« In hoc, quod dixit, »factus,« factum pro suscepto debemus intelligere, tanquam si diceret: Melius est susceptus ab angelis. Et unde hoc asseuerat? Ex ipso nomine, Animaduertis quia solet Filii nomen proprietatem cognitionis ostendere. Et sane, nisi esset proprius Filius, quod nichil est aliud quam qui de ipso est genitus, quomodo posses ex hoc amplitudinem honoris asserere?  Si enim in gratia esset Filius, non solum differret a Patre, sed etiam minor angelis esset. Quomodo hoc, inquit, dicis? Quia et homines iusti, Dei filii appellati sunt. Proinde nomen filii, nisi proprietatem ostendat, non ualet ostendere que differentia est inter creaturas et Creatorem.

»Cui enim aliquando angelorum dixit: Filius meus es tu, ego hodie genui te?«  Subauditur, »nulli.« Quod uero dixit, »Filius meus es tu,« nichil aliud manifestat, nisi quod ex ipsa essentia Patris est genitus. Ideo presenti tempore posuit, »hodie;« quia Deo nichil est preteritum uel futurum,  sed semper presentia cuncta. Potest enim et secundum carnem hoc accipi dictum, quia sicut caro communicat altioribus, sic et diuinitas humilibus communicare dignata est.

Et iterum: »Ego ero ei in Patrem, et ipse erit mihi in Filium .« Hoc enim absque ulla dubitatione de incarnatione Filii dicitur, ideo uerbum futuri temporis posuit: »Ero illi in Patrem, et ipse erit mihi in Filium.« Et adiungit: »Et cum iterum introducit Primogenitum in orbem terre, dicit: Et adorent eum omnes angeli Dei . »Introitum ergo, assumptionem carnis appellat. Quod ergo hic introitum, hoc in Euangelio exitum nominauit: »Ego a Patre exiui, et ueni in mundum .« Et alio loco: »Exiit qui  seminat, seminare .« Merito ergo exitum uocat sue incarnationis manifestationem. Foris enim eramus a Deo; egressus est quippe ad nos, hoc est, carnem sumens collocutus est nobis, cum precepta nobis instituit, et sic nos a peccatis emundans ad Deum conuertit. Et idcirco exitum uocat sue incarnationis aduentum; Paulus autem introitum. Dicendo enim: »Cum iterum introducit Primogenitum in orbem terrarum,« hoc significat, hoc est, cum ei committit orbem terrarum. Hoc non de substantia uerbi, sed de forma serui dictum accipe, in qua forma primogenitus est in multis fratribus . Si enim in mundo erat, et iuxta Ioannem  mundus per ipsum factus est, quo alio modo introducitur, nisi secundum carnem? Tunc enim  totum orbem possedit, cum ab uniuersis est agnitus.

»Et adorent eum omnes angeli Dei.« Id est, Christum secundum carnem Deus Pater iussit a cunctis angelis adorari. Sed querat aliquis: Nunquid angeli tantum adorare precepti sunt? Non. Sed omnis creatura, sicut idem Paulus in alio loco dicit: »Ut in nomine Iesu omne genu flectatur, celestium, terrestrium, et infernorum, et omnis lingua confiteatur, quia Dominus iehsu Christus in gloria est Dei Patris .«

»Et ad angelos quidem dicit: Qui facit angelos suos spiritus, et ministros suos flammam ignis .« Ac si diceret: Ipsum, quem precepit angelis adorari, illi dedit potestatem, ut quotiescunque uult de spiritibus angelos faciat; ministros autem  suos flammam ignis, quia qui in conspectu illius quotidie assistunt, in amore illius inflammantes seu incendentes facit. Sciendum uero est quod angeli nomen est officii, non nature, qui etiam semper sunt spiritus, sed non semper angeli uocari possunt. Queris huius nature nomen, spiritus est; queris officii, angelus est. Ex eo quod est, spiritus est; ex eo quod ait, angelus est, quia angelus Grece, Latine nuntius dicitur, sicut homo nomen est nature, miles uero nomen officii. Sic enim qui erant iam spiritus conditi a creatore Deo, facit eos angelos, mittendo nuntiare quod iusserit.

 »Ad Filium autem: Sedes tua Deus in seculum seculi .« Intuere quomodo diuidat, et cum quanta claritate creaturas a Filio discernat. Neque differentius nomen appellabat Filii nomen, si eiusdem esset significationis. »Sedes tua, Deus, in seculum seculi.« Ecce habes regni signaculum. »uirga equitatis,« inquit, »uirga regni tui.« Ecce habes et aliud signaculum. uirga uero regulam diuine significat equitatis, que ueraciter recta dicitur, quia nulla prauitate curuatur. uirga iustos regit, impios percutit; sed hec uirga, fortitudo est inuicta, equitas rectissima, inflexibilis disciplina. Hanc enim uirgam regni, honoris insigne, sceptrum dicebant antiquitus, designantes in ea uirtutum regem, Dominum Saluatorem.

 »Dilexisti iustitiam, et odisti iniquitatem.« Ipsa est uirga recta et dominatio dominantium, amare iustitiam et odisse iniquitatem. Nemo enim perfecte diligit iustitiam, nisi qui actus pessimos abominatur, cui ueritatis amor odium est falsitatis.

Sed huic amori bonitatis et odio iniquitatis, que premia sint reddita, subter exponit, dicens: »Propterea unxit te Deus, Deus tuus.« Repetitio autem ista, quod dicit: »Deus, Deus,« preconium magne dilectionis ostendit. Sed quomodo Deus, cuius thronus est in seculum seculi, ungitur a Deo: nisi Christus iehsu, qui ex ipsa unctione Christi nomen accepit? Chrisma quippe, unctio; Christus, unctus dicitur. Unctus enim Christus, et regem significat et sacerdotem, quia dignitates iste sumebantur per sacratissimas  unctiones. Nam et ipsum nomen Christi, sicut iam dictum est, a sancto chrismate uocatur. Sed in illa natura unctus dicitur, in qua per dispensationem carnis nasci, et mori, et resurgere ueraciter dicitur Christus. Ceterum deitas eius nullo munere, nullo honore indiguit adiuuari.

»Oleo exsultationis,« duplici modo unctionem illam sanctam prouenisse significat. Non oleum uisibile, sed Spiritus sancti gratiam inuisibilem, de qua beatus Petrus apostolus in Actibus apostolorum , testatur, dicens: »Iesum Nazarenum, quem unxit Deus Spiritu sancto, et uirtute.« Et in prophetia: »Inueni Dauid seruum meum, oleo sancto meo unxi eum ,« per oleum sanctum significans Spiritum sanctum. Siue etiam  oleum letitie illi fuit, peccati maculam non habere. Unde se sanctorum conscientia semper exhilarat, quando nulla recordationis asperitate mordetur.

»Pre participibus tuis.« Ideo autem dictum est, »pre participibus tuis,« quoniam hanc benedictionem supra omne humanum genus, siue reges, siue sacerdotes in ueteri Testamento, siue etiam apostolos et martyres in Nouo, figurabatur accepisse, et unctus singulariter ceteros ungere, id est, sanctificare debuisset. In ipso enim fons est benedictionis, a quo, prout ipsi uisum fuerit, per uniuersos electos emanat.

Post humanitatis igitur excellentiam, qua preest  filiis Dei, iterum ad eternitatem diuinitatis in eodem Filio Dei conuertit se apostolus testimonium alterius psalmi dicere. Ait enim: »et: Tu in principio, Domine, terram fundasti.« Ne forte enim audiens, »cum introducit Primogenitum in orbem terre,« postea illi donatum munus existimes, ita subiungit: »Et: Tu in principio, Domine, terram fundasti .« Non nunc, sed ab initio per diuinitatis potentiam, Creator ante creaturas, sine aliquo initio cognosceris exstitisse.

»Et opera manuum tuarum sunt celi.« Hic manus, uirtutem iussionis Dei debemus accipere. Nam in alio loco dicit: »Quoniam ipse dixit, et facta sunt; ipse mandauit, et creata sunt .«

»Ipsi peribunt.« Pereunt enim ab eo statu, in quo nunc sunt, dum mutantur in melius creature. »Tu autem permanes.« Ut sicut eternitatem Domini ostendit, antequam crearet omnia, sic post celos mutatos, ipsum dicit in maiestatis sue gloria permanere. »Et omnes ut uestimentum ueterascent.« Ipsum ueterascit, quod, more uestis, uetustate consumitur, sicut caro humana morte: que tamen melius in resurrectione mutabitur. Addidit quoque: »Et uelut amictum mutabis eos, et mutabuntur.« Sicut quilibet amictum inuoluit, atque permutat, sic et ipsum mundum immutaturus est  , et conditionem et transformationem, que sit in melius, tam facile poterit operari,  sicut quilibet amictum inuoluat atque permutet.

»Tu autem idem ipse es, et anni tui non deficient.« Sicut enim Moysi famulo suo dixit: »Ego sum qui sum:« sic istis tribus uersibus commutatio creature, et eternitas Domini hoc in loco a Propheta admirabili breuitate descripta est.

De maiestatis diuine eternitate in Filio, iterum beatus Paulus ad humanitatis eius glorificationem sermonem direxit, dicens: »Ad quem autem angelorum dixit aliquando: Sede a dextris meis?«  uictori Filio, et per sanctam incarnationem, totius mundi triumphatori, post resurrectionis gloriam honorabilis confessus paterne maiestatis offertur,  ut per hunc situm suscepte humanitatis gloria declaretur. »Quoad usque ponam inimicos tuos.« Quod autem a Patre subiiciuntur Filio inimici, non infirmitatem Filii, sed unitatem nature, qua in altero alter operatur, significat. Nam et Filius subiicit inimicos Patri, quia Patrem clarificat super terram. »Scabellum pedum tuorum.« Per pedes autem Domini, stabilitas eterna significatur, ubi ille, tanquam uestigiis positis, omni potentie sue uirtute consistit. His pedibus constat esse subdendos, qui quotidie uitiorum contrarietate derelicta, reuertuntur ad Dominum, et tanquam scabellum pedibus, ita eius predicationibus inclinantur.  Sine dubio de illis inimicis dicit, qui conuersi ad dexteram collocantur. Non hic aduerbium »quousque,« alicuius temporis fidem  designat, sed eternitatis potentiam demonstrat.

»Nonne omnes sunt administratorii spiritus in ministerium missi propter eos, qui hereditatem capiunt salutis?« Ac si diceret: Angelos constituit ministros, Filium autem ad dexteram sedere fecit, quod nulli unquam angelorum concessit. Nam et Filius missus est, sed non sicut minister, neque perfunctus cuiuslibet officiis, sed sicut Filius unigenitus; Filius uero, sicut Dominus saluat; isti uero, sicut serui, saluatis per fidem deseruiunt. Siquidem pro nostra salute ministros constat effectos, quamuis nobis superiores sint; tamen ad nostram salutem  ministerium exhibent: siquidem et functionis officium illud declarat, nam angeli Grece dicuntur, Latine, nuntii. Propter nos ubique mittuntur; propter nos laborant; propter nos decurrunt; nobis suo funguntur officio. Et harum rerum exemplis pleni sunt libri ueteris et Noui Testamenti. Nam et pastoribus angeli euangelizauerunt : et ad Mariam angelus uenit : et talia multa in diuinis legimus Scripturis. Simul etiam et eorum subleuat mentes, ostendens honorem nobis a Deo plurimum condonatum. Intelligite igitur nunc quantus nobis honor existit, ut sicut ad amicos, ita ministros angelos suos nobis destinet Deus.

 His ita introductis de angelorum ministerio, per quos etiam ipsa lux ministrata est, mox  subiunxit de excellentia gratie, que per Dei Filium nobis allata est, dicens: »Propterea abundantius oportet nos obseruare ea que audiuimus.« Quare »abundantius« dixit? Hoc est quam in lege solebamus. Sed nomen legis obticuit; nam in astructione sua manifestum hoc facit. Et quare abundantius nos oportet obseruare ea que audiuimus? Nonne et illa Dei sunt, et ista? »Abundantius« ergo dixit, aut quam solebant in lege, aut certe, amplius non comparens absit  . Sed quia per multa tempora magnum apud eos auctoritatis pondus uetus habebat Testamentum; hec autem, quia uelut noua illis dicebantur, ne contemptibilia iudicarent, ostendit; ex abundantia, quoniam hec amplius obseruare debemus, que per Dei Filium audiuimus,  quam ea que per angelos dicta sunt, more suo suam illis coniungens personam, in eo quod dixit, »audiuimus:« et inde secutus adiunxit: »ne forte pereffluamus,« hoc est, ne forsitan pereamus, ne forsitan excidamus, nolens ab auditis per inania effluere audientium sensum: quod etiam sequentibus uerbis explicauit, dicendo: »Si enim qui per angelos  dictus est sermo.« Quidam dicunt quod in hoc loco Moysen tangat, eo quod Decalogum legis in monte Sinai a Domino acceperit, sicut illic scriptum est: »Moyses loquebatur, Dominus respondebat ei :« et alibi: »Lex per Moysen data est ;« sed hic per angelos datam esse docet Apostolus: nam et in epistola ad Galatas III, 29, simili modo dicit: »Disposita per angelos in manu Mediatoris.« Et iterum in Actibus apostolorum uII, 53: »Accepistis legem in mandatis angelorum, et non custodistis.« Et ubique per angelos datam esse plurimis ostenditur locis. Aut quia de omnibus his, que in, ueteri Testamento dicta uel facta sunt, aut certe quia Deus erat in angelis, »factus est firmus  .« Quid est factus firmus?  uidelicet uerus, tanquam diceret, fidelis in tempore opportuno.

»Et omnis preuaricatio et inobedientia accepit iustam retributionis mercedem.« Hoc est quia nichil remansit inultum, siue quod promisit, siue que comminando dixit; cuncta, que predicta sunt, accepit iustam mercedis retributionem. Quare autem dixit, mercedis retributionem, cum merces in bono poni soleat? Sed iste mos est Apostolo, ut non magnam uerborum habeat rationem, sed indifferenter, uel que in bono dicuntur, uel que in malo, pro alterutro ponere; sicut alibi dixit: »In captiuitate redigentes omnem sensum ad obediendum Christo ;« ita et hic »mercedis retributionem.«

 »Et quomodo nos effugiemus, si tantam neglexerimus salutem?« Per hec uerba satis significat, quia non erat tanta salus in ueteri Testamento, quanta est in gratia, quam Dei Filius nobis attulit. Non enim nobis nunc, sicut illis, terre diuitias, sed celi gloriam promittit Deus. Non uictoriam de terrenis hostibus, sed de spiritualibus concessit. Non uitam infeliciter pereuntem, sed perpetuam eternaliter donauit beatam. Hec quippe omnia breuiter intimauit, dicens: »Si tantam neglexerimus salutem.« Deinde supereminentiam eorum, que per Dei Filium dicta sunt, adiunxit: »Que, cum initium accepisset enarrari per Dominum,« hoc est, ab ipso fonte hec que dicimus, habuerunt principium. Non enim que dicimus ab hominibus uel etiam ab  angelis illata sunt, sed ipse Filius unigenitus nobis ea impertiuit.

»Ab eis qui audierunt, in nos confirmata est,« hoc est, qui a Domino audierunt, ipsi nos propriis confirmauerunt uirtutibus. Quod etiam Lucas dixit in principio Euangelii sui: »Sicut tradiderunt nobis qui ab initio ipsi uiderunt, et ministri fuerunt sermonis  .« »In nos, inquit, confirmata est,« credita est atque perfecta; que salus, que nobis per eumdem Filium data est, permanet in eternum.

»Etiam  contestante Deo signis et prodigiis  , et uariis uirtutibus.« Quomodo testificatur Deus? Non uerbo neque uoce, sed uirtutibus et prodigiis; simul etiam affluentiam significans gratiarum, que non erant apud antiquos, neque tanta signa, neque tam diuersa prodigia, quanta data sunt postquam glorificatus est iehsu. Ostendit ergo quia non simpliciter est illis creditum, sed per signa et prodigia. Et post hoc intulit: »Et Spiritus sancti distributionibus, secundum suam uoluntatem.« Diuine uero uoluntati atque consilio cuncta contribuit;  diuinoque consilio, uelut si diceret: Ipse nouit quid cuique prosit, uel cui quid sit ad commodum, quapropter ipse gratiam unicuique distribuit. Quod etiam ad Corinthios facit, dicens: »Deus posuit unumquemque, sicut uoluit .« Et iterum: »Unicuique datur manifestatio spiritus ad utilitatem .«

»Secundum uoluntatem eius.« Ostendit ergo secundum uoluntatem Dei dona unicuique dari, ne in superbiam subleuentur, ne inflentur uentositate iactantie, ne altitudo muneris negligentiores efficiat. Qui enim compotem se uirtutis existimat, non sibi ex gratia largientis aduenisse munus illud arbitratur, sed ex suorum debito meritorum. Proinde huiusmodi homo inflatur uentositate superbie. Idcirco  ergo Deus conuenienter cuncta dispensat. Quod in Ecclesia quoque prouenire conspicimus, dum alius quidem habet facultatem sermonis ad docendum, alius autem neque os aperire ualet. Non contristetur iste, qui similem non habet gratiam, sciens quia unicuique datur manifestatio spiritus ad utilitatem. Si enim homo paterfamilias nouit cui negotium quacunque committere debeat, multo amplius Deus, qui cunctorum nouit mentes hominum, et scit omnia ante quam fiant.

»Non enim angelis subiecit Deus orbem terre futurum, de quo loquimur.« Nunquid nam de altero orbe disputat? Non. Sed de hoc. Propter hoc etiam addidit, »de quo loquimur,« ne mentem auditoris errare permitteret, dum alius quereretur. Quomodo  ergo eum futurum uocat? Futurus quippe erat orbis, ut fieret, hoc est, ut crederet. Hunc ergo orbem futurum, non angelis subdit, sed Christo. Non enim angelis salutem nostram, que nouissimo tempore facta est in orbe, subiecit, que a prophetis futura esse olim predicta est, sed Filio suo, ad quem uox paterna, sicut superius demonstratum est, sonuit, dicens: »Filius meus es tu, ego hodie genui te: Postula a me, et dabo tibi gentes hereditatem tuam, et possessionem tuam terminos terre.«

Et hoc propheticis confirmat exemplis, dicens: »Testatus est in quodam loco quis, dicens :« Cur non ipsum nomen Prophete anteposuit, sed abscondit? Facit hoc etiam in aliis testimoniis, sicut supra lectum est. Existimo quod non abscondentis. sed ostendentis intuitu, ostendens eos multam habere scientiam Scripturarum, ut nec opus haberet nomen posuisse dicentis, sed ueluti de re manifesta, et in promptu constituta induceret testimonia, dicendo: »Quid est homo, quod memor es eius? Quid est homo,« cum despectu pronuntiandum est, id est, fragilis et caducus Ade sequax, et in ueteri peccato generali prauitate deuinctus. Huius memor est Dominus, quando ei peccata dimittit et misericordie sue dona largitur. »Aut Filius hominis, quoniam uisitas eum?« Hic iam uoce surgendum est, pro eo quod Dominum significat Saluatorem, qui  non ut ceteri mortales, ex duobus hominibus natus est, sed ex Spiritu sancto et beate Marie semper uirginis utero, tanquam sponsus de glorioso thalamo processit. Et considera quod superius dixit: »Memor es:« subiecit autem, »uisitas.« Memor fuit, cum patriarchis de celo misertus est: uisitauit, cum »uerbum caro factum est et habitauit in nobis .« Nam uisitare dicimus, quando medicus ad infirmos ingreditur, quod in aduentu Domini reuera constat impletum.

»Minuisti eum.« Hinc iam Domini Saluatoris humilitas narratur et gloria. Minoratus est enim, non necessitate ministratoria, sed pietatis sue spontanea uoluntate: sicut Apostolus ait: »Semetipsum exinaniuit, formam serui accipiens .«

Sequitur: »Paulo minus ab angelis.« Ex ea siquidem parte Creator angelorum minor factus est angelis, ex qua crucem pro hominum suscepit. Bene autem dixit, »paulo minus,« quia etsi mortale corpus assumpsit, tamen peccatum non habuit.

»Gloria, et honore coronasti eum.« Honore coronatus est, cum post resurrectionem Deus, in eo quod homo factus est, nimis mirabilem mundi credulitatem exaltatus accepit. Gloria coronatus est in resurrectione et ascensione, et honore in concessione paterne maiestatis.

»Et constituisti eum super opera manuum tuarum.« Superius de gloria eius, et honore narratum est, nunc ponitur et potestas, ut agnoscatur Christi  Domini maiestatis perfectissima plenitudo. Dicendo enim, »super opera manuum tuarum,« omnis illi creatura subiecta monstratur, quia sicut a Domini opere nichil est exceptum, ita nec a potestate Christi aliquid probatur esse diuisum.

»Omnia subiecisti sub pedibus eius; in eo enim quod omnia subiecit, nichil dimisit non subiectum ei.« Dicendo enim omnia, nec terrena uidetur excepisse, nec celestia. Et quem prius propter humilitatem carnis paulo minus ab angelis dixerat esse minoratum post ascensionem dicit pedibus eius omnia fuisse subiecta, ut ista distinctio et dubietatem  titubantibus auferret, et gloriam sancte incarnationis ostenderet. »Sub pedibus« ait, ut omnis creatura merito ipsum colere atque adorare uideatur.

»Nunc autem necdum uidemus omnia subiecta ei.« Hoc itaque ait de non credentibus in eum, quia necdum omnia Euangelica obtinuit predicatio. Superius dixit, nichil dimitti sibi non subiectum, et hic astruit, necdum omnia subiecta sibi uideri, quia illic uniuersalem, siue uoluntariam, siue necessariam subiectionem designat; hic tantum uoluntariam, qua fideliter  credunt in eum.

»Eum autem, qui modico quam angeli minoratus est, uidemus Iesum propter passionem mortis eius, gloria, et honore coronatum.« Hic ostendit quia gloria  et honor crux est Christi, pro qua modicum minoratus est ab angelis, sicut ipse Dominus eum semper uocat, dicens: »Ut glorificetur filius hominis .« Si ille ea, que pro seruis passus est, gloriam uocat, multo amplius, tu homo, quando pateris, tibi ad gloriam pertinere sempiternam dubitare non debes. Et addidit: »Ut gratia Dei, pro omnibus gustaret mortem.« Ipsum uero gratiam nominauit, qui pro omnium salute gustauit mortem. Non enim debebatur nobis, ut Filius Dei pro nobis gustaret mortem, sed gratia hoc fecit. Ipse quidem pro omnibus mortuus est. Quid autem si non omnes credunt? Ille tamen quod suum erat impleuit. Proprie dixit: »gustauit mortem:« quia breui tempore in illa fuit, ut ea deuicta confestim  resurgeret.

»Decebat enim eum, propter quem omnia, et per quem omnia, qui multos filios in gloriam adduxerat, auctorem salutis eorum per passionem consummari;« id est, perficere omnium salutem. »Propter quem omnia,« id est, per eius mortem, siue que in celis sunt, siue que in terris, restaurata sunt, per quem etiam et omnia creata sunt. uides quantum est in medio nostrum. Et ipse Filius, et nos filii: ille proprius, nos adoptiui, sed ille saluat, et nos saluamur. uides quomodo nos et coniungit et discernit. »Multos filios,« inquit, adducens in gloria, hic coniunxit: »Auctorem,« inquit, »salutis eorum;« hic discreuit.

 »Qui enim sanctificat et qui sanctificantur, ex uno omnes.« Ecce iterum quomodo coniungit, honorans et consolans, et Christi fratres eos nominans, secundum quod ex uno eos esse dicit. Deinde muniens sermonem suum et ostendens, quoniam de eo, qui secundum carnem est, dixit, intulit: »Qui enim sanctificat,« hoc est Christus; »et qui sanctificantur,« hoc est nos. Intueris quantum interest. Ille quidem sanctificat; sanctificamur autem nos. Et addidit, »ex uno omnes.« Unus est enim Deus, a quo omnia; sed ille aliter; aliter nos: ille quasi proprius Filius: nos uero quasi adoptiui: attamen unum habemus Deum Patrem; ille quasi proprius sanctificat; nos sicut adoptiui sanctificamur.

 »Propter quam causam non cunfunditur fratres eos uocare, dicens.« In eo enim, quod dixit, non erubescit fratres eos uocare, demonstrat non rei nature esse, sed misericordie eius esse tantum, et humilitatis multe, qui nos fratres elegit sibi. Et hoc prophetico affirmat testimonio, ne quasi nouum putaretur, et non multo ante predictum. Ait enim: »Nuntiabo nomen tuum fratribus meis .« Post sacram passionem et resurrectionem, dicit gloriam diuinitatis toto orbe uulgandam. »Nuntiabo« enim dicit, id est narrare faciam, sicut in Euangelio mulieribus dicit: »Ite, dicite fratribus meis .« Fratres autem dicuntur, qui diligunt et diliguntur. Et addidit: »In medio Ecclesie laudabo te.« In medio sanctorum laus Domini resonat per  eum, qui ait: »Confiteor tibi, Pater, Domine celi et terre, quia abscondisti hec a sapientibus et prudentibus, et reuelasti ea paruulis .« Laus enim Domini uera, non solum ore, sed etiam corde et opere perficientis precepta Domini narratur.

»Et iterum: Ego uero fidens in eum .« De suscepto homine hoc dictum est, cuius confidentia tota in Deo Patre esse non dubium est: sicut in Euangelio ipse ait, pro quibus supplicabat, dicens: »uolo, Pater, ut ubi ego sum, et isti sint mecum .« Quos etiam confidentiam ut haberent exhortabatur, dicendo: »Confidite, quia ego uici mundum .«

»Et rursum: Ecce ego, et pueri, quos mihi dedit  Deus .« Hoc testimonium de Isaia protulit Apostolus, ad Christum et ad apostolos referens, quos propter innocentiam pueros nominauit: de quibus ipse Dominus ait: »Sinite paruulos uenire ad me, quia talium est regnum celorum .«

»Quia ergo et pueri communicauerunt carni et sanguini; et ipse similiter participauit eisdem.« Attende similitudinem eius, secundum carnem, in qua ipse cum pueris participatus est. Erubescant omnes heretici; cooperiantur confusione, et uerecundia, qui putatiue dicunt eum aduenisse, et non uere. Non enim tantum dixit, quoniam participatus est istis et tacuit, quamuis etsi diceret, sufficienter dixisset: sed addidit »eisdem;« et aliud eum plus constat posuisse, hoc est proximius, quod non in phantasia,  non in imagine uenerit aliorum, sed ueram eius ostendit fraternitatem et humanitatem in Christo non fictam. Quia sicut pueri carne et sanguine constant, similiter et ille participauit carni et sanguini, ut haberet unde gustaret mortem pro puerorum salute.

Cuius dispensationis affatim causam subiungit, dicendo: »Ut per mortem destrueret eum qui habebat mortis imperium, hoc est, diabolum.« Hinc iam mirabile quiddam demonstrat, quia per quod potestatem habuit diabolus, per hoc et uictus est, et arma, que fuerunt illi fortia aduersum mundum, hoc est, mors, per ea illum Christus percussit. Hic magnitudinem uirtutis eius qui uicit insinuat. Intueris quantum bonum operata est mors. »Ut liberaret  eos, qui timore mortis per totam uitam obnoxii erant seruituti.« Quare tremitis, quare timetis eam que iam condemnata est? Iam terribilis non est, sed optabilis, quasi laborum finis et requiei initium. Cur ait: »Timore mortis per totam uitam obnoxii erant seruituri?« Serui siquidem fuerunt mortis, quia mortem timebant, et necdum erant soluti a timore mortis, cuius legibus tenebantur. Nunc itaque sancti derident eam, qui agone transacto, et morte deuicta, ad regnum transituri sunt. Unde et ipse Paulus ait: »Cupio dissolui, et esse cum Christo .«

»Nunquam enim angelos apprehendit, sed semen Abrahe apprehendit. Unde debuit per omnia fratribus assimilari.« Idcirco namque Redemptor noster,  non angelus, sed homo factus est, quia hoc procul dubio fieri debuit, quod redemit, ut et perditum angelum non apprehendendo desereret, et hominem in semetipso apprehendendo repararet. Multam enim Dei misericordiam uolens Apostolus demonstrare et caritatem, quam circa genus humanum habuit, postquam dixit: »Quoniam ergo pueri communicauerunt carni et sanguini, et ipse similiter participauit eisdem:« exsequitur amplius hunc sensum, unde participaret carnem et sanguinem, et ait: Non enim quemquam angelorum apprehendit, ut una persona Dei Filius nature eorum coniungeretur, sed hunc honorem et hanc dignitatem humane nature Deus, Dei Filius, attribuit, ut Deus et homo una esset persona. Quare non dixit, suscepit?  Scilicet isto uerbo usus est, hoc est, apprehendit, quia nos quasi recedentes ab eo, et longe fugientes, eramus longe; insecutus apprehendit, et in unam personam nostre fragilitatis naturam sibi contemperauit. Mira coniunctio, dum eterno et immortali mortalis adunatus est! Quantum festinauerit circa naturam humanam, ostendit: et quoniam multa cura est Deo de illa, sic etiam hic multo amplius est, quod ponit ex comparatione. Non enim angelorum quemquam apprehendit, et reuera magnum et mirabile et stupore plenum est, carnem nostram sursum sedere, et adorari ab angelis, et archangelis, et cherubim, et seraphim. Hoc ergo sepius in mente uersandum et laudandum est ualde. Quia non dixit, homines, simpliciter, apprehendit,  sed »semen Abrahe,« et honorat hic patriarcham, atque eos qui de eius sunt genere, ad quos hec Epistola scripta est. Commemorat de beneficiis Dei, et de propinquitate carnali ad Christum, et de promissione, que dicta est ad Abraham: »Tibi et semini tuo dabo terram hanc .« Quia ex uno omnes, id est, ex Abraham Christus secundum carnem, et illi, ad quos hec loquitur.

»Unde debuit per omnia fratribus assimilari.« Quid est, »per omnia« Natus est, educatus, creuit, passus est etiam, et mortuus, ut per omnia similis esset fratribus, qui huiusmodi conditioni subiecti sunt, superius enim dicit splendorem eum glorie, et paterne substantie figuram, per quem secula  fecit, qui sedet in dextera Patris. Iste tantus, et tam mirabilis, et tam gloriosus, tantum nostre salutis curam habuit ut frater noster in omnibus fieret, et propter hoc angelos quodammodo reliquit, aliasque celorum uirtutes, ut nos apprehenderet, et ouem perditam, passione sua inuentam, humeris impositam reportaret ad celestem patriam . Hic uero tantus, et talis sacerdos noster fieri uoluit apud Patrem, seipsum offerens pro nobis. Proinde secutus et infert: Ut »misericors fieret, et fidelis pontifex a Deo, ut repropitiaret delicta populi.« Propter hoc, inquit, carnem assumpsit nostram, propter misericordiam solam, ut pro nostris interpellaret peccatis. Non est enim magis totius huius miranda dispensationis causa quam hec sola. uidit  quippe humanum genus in ire fumo iacens, peccatorum uinculis ligatum, morti obnoxium, tyrannidem patiens, et misertus est eius, sicut fidelis pontifex. Non itaque alia fuit causa illi per omnia fratribus assimilari, nisi ut fidelis pontifex esset. »Fidelis,« dicit, hoc est, uerus et potens. Ministerium quippe sacerdotis est fidelem esse ut possit eos, quorum est sacerdos, liberare a peccatis.

Proinde de eius potentia subsecutus, adiunxit: »In eo enim, in quo passus est ipse, tentatus, potens est et eis qui tentantur auxiliari.« In eo, id est, homine, in quo passus est, potens est uinctos liberare, tentatosque adiuuare ne uincantur: quia tentationes nostras non solum sicut Deus nouit, sed etiam sicut homo in seipso per experimentum cognouit.  Et licet Deus in sua natura impassibilis, tamen in nostra, quam assumpsit, idem Dei Filius passibilis fuit, atque nostre nature consimilis. In ea uero carne, quam suscepit, multa seua passus est. Nouit quid sit tribulatio, nouit quid sit tentatio; sed per patientiam uicit. Ipse uero tentatus est, sed non superatus. Quid ergo est quod dicit: Potens eos, qui tentantur, adiuuare? Tanquam si diceret: Cum multa alacritate protendit manum ad compatiendum.

 »Unde, fratres sancti, uocationis celestis participes, considerate Apostolum, et Pontificem confessionis nostre Iesum.« Adhuc etiam de incarnationis Christi loquitur mysterio. Nam et in Euangelio ipse testatur se missum non esse, nisi ad  oues perditas domus Isrel . Apostolus igitur Hebraice, Latine dicitur missus. Cognoscite quid est iehsu et qualis, et non habebitis opus consolatione alia, neque solatio. Pontificem eum dixit confessionis nostre, id est fidei nostre, cui iste populus nouus est commissus, sicut Moysi prior populus in regimen datus est. Sed huic maiora, uel longe meliora commissa sunt. uult enim beatus Paulus apostolus erigere animos Isrelitarum ad excellentiam promissionum Dei, ut intente parent se accipere, quod Deus benigne illis promisit afferre, nominans eos fratres carissimos, ad celestia uocatos, participes cum Christo hereditatis Dei, »qui fidelis est ei,« id est, Deo Patri, »qui  fecit eum.« De humanitate dicit eius, qui factus est ex semine Dauid secundum carnem, non de diuinitate, que facta non est, sed genita a Patre unius substantie cum eo.

»Sicut et Moyses in omni domo illius .« Prepositurus eum Moysi secundum comparationem in lege sacerdotii, hunc sermonem induxit, asserens eum fidelem esse in domo sua. Fidelem, id est, deuotum, defendentem ea que sunt eius, non permittentem corrumpi; que domus nos sumus, sicut in sequentibus dicit: sicut Moyses fidelis fuit in domo sua, id est, populo priore. Confestimque assecutus ostendit quomodo domus illius esse debeamus. Ait enim: »Que domus sumus nos, si fiduciam et gloriam spei usque ad finem firmam retineamus:«  quia, »qui perseuerauerit usque in finem, hic saluus erit .« Domum enim dicit pro his, qui in domo habitant; sicut Ecclesiam dicit, non pro lapidibus, uel edificiis, sed pro his, qui conuocantur in ecclesia. Intulit: »Dei domus sumus nos,« id est, factura Dei, creati in Christo Iesu. Huc usque comparationem fecit de incarnatione Christi cum Moyse. Dehinc se ad altiora eius narranda conuertit, dicens: »Amplioris enim glorie iste pre Moyse dignus habitus est, quanto ampliorem honorem habet domus, qui fabricauit illam.« Non dixit, quanto maiorem habet honorem ab operibus artifex, sed, quanto domus, qui construxit eam. uides quoniam non de templo dicit, sed de omni populo; primo de illo, quem Moyses de Aegypto  eduxit, et deinde de eo, quem Christus de diabolica liberauit seruitute, sibique in domum acquisiuit.

»Omnis namque domus fabricatur ab aliquo; qui autem omnia creauit, Deus est.« Hic factorem a factura discernit, utriusque domus auctorem Deum esse intelligi uolens: sed aliter illius, cui Moyses prefuit; aliter illius, cui Christus dux esse et Dominus cognoscitur. Ideo subsecutus ait: »Et Moyses quidem fidelis erat in tota domo eius, tanquam famulus, in testimonium eorum que dicenda erant; Christus uero tanquam filius in domo sua; que domus sumus nos, si fiduciam et gloriam spei usque ad finem firmam retineamus.« Iste autem, id est iehsu, in paternas res, sicut filius ingreditur: ille  autem, id est Moyses, sicut famulus Dei in domo sua. Hic iterum eos hortatur stare fortiter, et non subrui. Domus quippe Dei erimus, si fiduciam spei, et gloriam usque in finem firmam retineamus. Bene dixit, fiduciam spei nostre: quoniam omnia bona sanctis in hac uita in spe sunt, donec ad speciem perueniant perfecte beatitudinis: »Spe enim salui facti sumus .« Bona enim, que nobis promissa sunt, in hac penali uita habere non possumus nisi in spe, et illum patienter exspectantes, usque ad finem firmam spem retineamus  .

 »Quapropter, sicut dicit Spiritus sanctus: hodie si uocem eius audieritis, ne obduretis corda uestra .« Locutus est beatus Apostolus de spe in superioribus, quia oportet nos sperare que futura sunt. Spes autem que uidetur non est spes. Historia uero, quam Propheta hic rememorat, notissima est. Cum enim egressi essent Isrelite de terra Aegypti , et multam uiam perambulassent, et multa indicia uirtutis Dei accepissent in Aegypto, in mari Rubro, in eremo, consilium fecerunt mittere speculatores , qui deberent inspicere naturam terre que promissa est eis. Illi uero pergentes reuersi sunt, terram quidem ualde mirantes, maiorum fructuum procreatricem esse dicentes, sed uirorum inexpugnabilium esse  illam prouinciam, et fortium. Isrelite uero ingrati, et insensati, quos oportebat ut recordarentur tantorum Dei beneficiorum, et quomodo eos conclusos in medio tanti exercitus Aegyptiorum eripuit de periculis, et fluuiorum fontes sine defectione donauit, et manna tribuit, et alia miracula, que operatus est, et credimus fecisse Deum: illi nec Deum crediderunt, nec horum aliquid rememorati sunt: sed timore sunt perterriti, dicentes: Reuertamur in Aegyptum. Deus igitur iratus eis, quia sic cito obliti fuerunt beneficiorum Dei, miraculorumque eius, iurauit ut non intraret generatio illa in requiem promissam olim patribus: et sic omnes perierunt in eremo, preter duos tantummodo homines . Quare ergo Dauid hec postea dixit, post  generationem illorum loquens: »Hodie si uocem eius audieritis, ne obduretis corda uestra,« ne similia patiamini, qualia progenitores uestri, ne priuemini requie promissa? Quia est quedam  requies, nam si iam acceperant requiem, que erat in Palestina, quare eis iterum dicit: ne obduretis corda uestra, sicut patres uestri? Que ergo est alia requies, nisi regnum celorum, cuius imago et umbra est Sabbatum? Tres itaque requies Apostolus memorat in hac Epistola: unam Sabbati, qua Dominus requieuit ab operibus suis; secundam in Palestina, in quam ingressi Isrelite requieturi erant ex miseria multa et laboribus; tertiam, que uera est requies, hoc est, regnum celorum, quod superius iam diximus. Ad quam quos peruenire contigerit,  reuera requiescent a laboribus et afflictionibus suis, de qua Propheta loquitur ad ueros Isrelitas, dicens: Hodie si uocem eius audieritis, ne obduretis corda uestra. Aliquando enim audierunt patres uestri uocem illius per Moysen, et obdurati sunt. Ergo tunc per preconem locutus est, cum Deo obdurastis corda uestra. Per se nunc loquitur: Mollescant corda uestra. Qui precones ante mittebat, ipse uenire dignatus est. Ore suo hic loquitur, qui loquebatur per ora prophetarum. Ad eius uocem, qui precones misit, et nunc per se clamat, nolite claudere corda uestra.  Recordamini qualiter obdurati sunt patres uestri, et quomodo non introierunt in requiem promissam; sed amaricati murmurantes contra Deum, perierunt in deserto. Patres uestri erant, qui perierunt; nolite imitari eos: et patres uestri non erunt, quamuis de eis nati sitis; scientes quia »Deus potens est de lapidibus suscitare filios Abrahe .«

»Quadraginta annis offensus fui generationi huic.« Multis modis eos castigans; ipsi tamen semper corde errauerunt. Quadraginta diebus Dominus in deserto ieiunauit, ut triumpharet de eo, per quem illi quadraginta annis murmurauerunt contra Deum in eremo. Post quam consummatam in passione et resurrectione totam uictorie gloriam, quadraginta diebus fuit cum discipulis, antequam celum ascenderet. Primis  quadraginta diebus tentationem huius peregrinationis ostendit; posterioribus quadraginta diebus, consolationem, quam sancti habituri sunt in patria. Corpus enim eius, id est Ecclesia, necesse est tentationes patiatur in hoc seculo; sed non deest ille consolator, qui dixit: »Ecce, ego uobiscum sum omnibus diebus, usque ad consummationem seculi « Quibus iuraui propter infidelitatem suam, non introisse in requiem meam. Loqui Deum, magnum est; quanto magis iurare? Iurationem confirmationem fieri uoluit. Per quem iurauit Deus, nisi per seipsum? Non enim habet maiorem, per quem iuret. Per seipsum confirmat minas suas. Sicut uerum est quod promittit, sic certum est quod minatur. Iurauit, ut non intrarent in requiem ipsius;  et tamen oportet intrare aliquos in requiem ipsius. Illis ergo reprobatis, nos intrabimus, quia etsi aliqui ex ramis propter dissimilitudinem et infidelitatem fracti sunt, nos propter fidem et humilitatem inserimur. Sequitur enim exhortatio apostolica ad populum de requie intreunda.

Dicit enim: »uidete, fratres, ne forte sit in aliquo uestrum cor malum incredulitatis, discedendi a Deo uiuo.« Quippe ex duritia infidelitas nascitur, et sicut obdurata corpora et dura, non obsequitur uerbo Dei  . Si enim patres uestri, inquit, quia non sperauerunt, sicut oportebat sperare, hec passi sunt, que leguntur in historia, cuius ante memorauimus, et perierunt in deserto propter duritiam cordis: multo amplius uobis talia timenda sunt, sicut  illis acciderunt. Ad illos enim sermo iste factus est, qui in presentia fuerunt, uel futuri sunt. Ideo dicit, »hodie.« Hodie namque semper est, donec constat mundus.

Intrat enim plus dicere, de »hodie« subiungens: »Sed adhortamini uosmetipsos per singulos dies, donec hodie cognominatur, ut non obduretur quis ex uobis fallacia peccati.« Hoc est, edificate inuicem, corrigite uos ipsos, ne contingant uobis similia,  ne obduretur quisquam ex uobis, decipiente peccato infidelitatis. Attendis quia infidelitas peccatum facit. Sicut enim infidelitas malignam uitam procreat, sic etiam anima, cum in profundum malorum uenerit, contemnit : contemnens autem, neque credere patitur, ut se a timore mortis perpetue liberet.

Deinde infert Apostolus: »Participes enim Christi effecti sumus.« Participamur ex eo, inquit, id est, unum facti sumus cum illo. Siquidem ipse caput est, et nos membra; coheredes, et concorporales illi, secundum spiritalem hominem, qui creatus est in ipso.

»Si tamen initium substantie eius usque ad finem firmum retineamus.« Quid est initium substantie?  Fidem significat, per quam subsistimus, et Deo nati sumus in filios, et essentiales filii, ut ita dicam, facti sumus. Quod diligentissime obseruandum est, ne cuiuslibet doctrine macula corrumpamur.

Deinde subinfert Apostolus adhuc de »hodie« dicere: »cum dicitur,« inquit: »Hodie si uocem eius audieritis, nolite obdurare corda uestra, quemadmodum in illa exacerbatione« usque »ex his que audierunt.« Hic uero Apostolus propheticum testimonium intrat explanare, quod superius posuit. Dixit enim: »Hodie,« inquit, »si uocem eius audieritis, ne obduretis corda uestra sicut in amaritudine.« Quorum obduratorum mentionem facit? Nonne eorum, quorum cadauera prostrata sunt in  deserto? Quod enim dicit, tale est: Audierunt et illi, inquit, sicut et nos audiuimus; sed nichil profuit illis sermo auditus. Non ergo putetis, quia ex auditu tantum predicationis introitus sit ad requiem Dei; quia et illi audierunt per Moysen; sed nichil utilitatis ex auditu habuerunt, quoniam non crediderunt, nec sermo auditus fide contemperatus est. Discreuit eos, qui crediderunt predicationis uerbo, ab illis qui non crediderunt. Ait enim: »Sed non uniuersi.« Caleb uero, et Iosue, qui non consenserunt infidelibus, effugerunt penam que illis illata est, nec hoc solum illis donatum est mortem euadere, qua ceteri perierunt, sed etiam datum est illis terram repromissionis intrare, eamque laudabiliter pro sua portione hereditare. »Hodie,« inquit,  »si uocem eius audieritis, nolite obdurare corda uestra.« Hodie enim semper est. Nec obduretur quisquam ex uobis deceptione peccati, aut deceptione diaboli. Deceptio quippe est reuera, ut nichil speret de futuro, putando quoniam de actis et de factis nostris. que hic agimus, nullam reddemus rationem, siue quia resurrectio nulla erit. seu quia si  et fideles erant, uerumtamen adhuc multam deuotionem habebant circa Moysen. In hoc etiam  demonstrat ne obduretur cor illorum, sicut illorum cor fuit obduratum, de quibus ista dicuntur. Dicere quippe: quid iam? Qui semel peccaui non habeo spem recuperandi me ipsum, deceptio est  . Deinde spem illis excitauit, sicut superius dixit, participes facti sumus pone, dicens: Quia ita nos amauit, qui tantum nobis dignatus est, ita ut suum nos faceret corpus, non nos despiciet pereuntes. Intelligamus, inquam, qualibus rebus facti sumus. Nos et Christus unum sumus. Non ei incredibiles existamus. Timeamus illorum perditionem, et iustum iudicium Dei metuamus, qui reddet unicuique secundum opera sua, requiem sempiternam fidem habentibus, eam tamen, que per dilectionem operatur; non credentibus itaque, penam perpetuam,  ne forte, relicta pollicitatione, quam dedimus Deo in baptismo, iterum reuertentes ad opera infidelitatis, que abdicauimus coram multis testibus; unusquisque pro seipso laboret, ne forte minus dignus inueniatur intreundi in requiem Dei. Etenim nobis nuntiatum est quomodo intrare debeamus in requiem Dei, sicut et illis, nobis tamen per Filium; illis uero per famulum. uides quomodo facturam et Factorem discernit; quomodo seruum, et Filium. Et ille quidem in paternas res, sicut Dominus ingreditur; iste autem sicut seruus.

 Confestimque uerba exhortationis subiungit Apostolus, dicens: »Ingrediemur in requiem, qui credimus;« quemadmodum dixit: »Sicut iuraui in ira mea: Si introibunt in requiem meam.« Nos  uero hortatur intrare in requiem, ne forte nobis dicatur, sicut illis: »Si introibunt,« id est non introibunt in requiem meam. Festinat enim ostendere aliam esse requiem, ad quam uocati sumus, id est, celorum. Nec nos dicit illam, que in Palestina est, intraturos, sed illos non intraturos propter obdurationem cordis sui.

Addidit itaque de prima requie loqui, dicens. »Et quidem operibus ab institutione mundi factis. Dixit enim quodam loco de die septima sic: et requieuit Deus die septima ab operibus suis . Et in isto rursum: Si introibunt in requiem meam. Quoniam ergo superest quosdam introire in illam, et hi, quibus prioribus annuntiatum est, non introierunt propter incredulitatem.« Confestimque secundam  subiunxit, que promissa est populo Dei. Sicut ille requieuit, ita et nobis requiem pollicitus est. Non quod ille aliqua fatigatione laboris requieuerit, sed, »quia dixit et facta sunt, mandauit, et creata sunt :« sic nos per sex etates mundi laborantes, ad requiem usque perducet »et in isto,« inquit, rursum, »si introibunt in requiem meam.« »Si,« uero coniunctio pro affirmatione, pro negatione, pro dubitatione accipi potest. Superius uero  pro negatione posita est, ubi ait propter incredulitatem illorum iurasse Deum non introire eos. Addidit: »Si introibunt,« id est, non introibunt. Hic uero potest intelligi, si introibunt, pro affirmatione, quasi diceret: Si introibunt bene habebunt. Ideo addidit: »Quoniam superest quosdam introire in illam.« In illam uidelicet, que in Palestina fuit, pauci introierunt, id est, duo tantum, Caleb, et Iosue, ex omnibus illis qui de Aegypto perrexerunt. Proinde ait: »Et hi, quibus prioribus annuntiatum est, non introierunt propter incredulitatem,« eos significans qui de Aegypto profecti sunt, quorum cadauera prostrata sunt in deserto.

Deinde intrat de tertia que Christum credentibus promissa est, quamuis obscure, disputare. »Item,«  inquit, »terminet diem quemdam, hodie, in Dauid dicendo, post tantum temporis sicut supra dictum est: Hodie si uocem eius audieritis, nolite obdurare corda uestra. Nam si eis iehsu requiem prestitisset, nunquam Dauid de alia loqueretur.« Hic ostendit tertiam quamdam esse requiem, de qua Dauid dixit, »hodie,« non illam significans, ad quam iehsu populum introduxit, sed aliam quamdam esse multo excellentiorem illa, ad quam non typicus, sed uerus iehsu introducit eos qui sunt eius. Audiamus utrum hoc certum sit. Post tantos annos, inquit, dicit iterum, »hodie si uocem eius audieritis, nolite obdurare corda uestra.« Si enim iehsu Naue ueram prestitisset requiem populo, cuius doctor  fuit, nequaquam de alia die loqueretur postea. Certum est ergo, quia  futurum est quosdam accipere requiem, que per illam significata est, que est in Palestina, ad quam uerus iehsu ducturus est populum suum.

»Itaque relinquitur sabbatismus populo Dei. Qui enim ingressus est in requiem eius, etiam ipse requieuit ob operibus suis, sicut a suis Deus.« Requies uero Dei operum perfectio intelligenda est, dum sexto die, finita primordiali rerum creatione, et in septimo cessauit a nouarum creatione naturarum. Per illam uero requiem Dei, que eterna est  , nos ad eternam studiose prouocat requiem: quam sabbatismum nominauit, quia uidelicet Iudeis locutus est. Non dixit hoc loco requiem, sed sabbatismum, proprium nomen, ad quod gaudebant, et  concurrebant  : sabbatismum regnum Dei uocans sicut enim Sabbatum ab omnibus malis abstineri iubet, et illa tamen fieri precipit, que ad obsequium Dei pertinent, que sacerdotes efficiebant, et que animam iuuabant, et nichil aliud; nec tale uult Sabbatum in regno Dei intelligi, ut iterum quis exinde reuertatur ad opera laboriosa, sicut in Sabbato carnali fecerunt. Istud uero Sabbatum Dei quicunque intrat, requiescet perpetuo ab operibus suis, sicut a suis Deus.  uolens itaque eos de resurrectione instruere, et de requie sempiterna, »hodie,« sepissime interposuit, ut nunquam desperarent se intraturos, quasi diceret: Si quisquam peccauerit usquequo est hodie, spem habeat reuertendi. Nullus igitur desperet, usquequo uiuat.

Sequitur: »Festinemus ergo ingredi in illam requiem, ut ne in idipsum quis incidat incredulitatis exemplum.« Magna quidem res est fides et salutaris. Sine hac non est saluari possibile alicui, sicut dictum est: quia »sine fide impossibile est placere Deo .« Proinde etiam Paulus admonet eos qui in dignationem mysteriorum suscipi meruerunt  , dicens: »Festinemus ingredi in illam.« Festinemus, inquit, quoniam non sufficit fides; sed debet addi et uita fidei condigna, et multum studium  debet adhiberi, ne fides sit otiosa. Si enim terram intrare illi non meruerunt, qui fornicati sunt et murmurauerunt contra Deum, quomodo nos celum merebimur intrare, indifferenter uiuentes, sicut gentes? Opus est quippe omni uolenti celum possidere, fidem operibus bonis ornare. Nec hoc solum damni habet male uiuens, quod non intrat in regnum Dei, uerum etiam, quod maioris est terroris. pene perpetue mancipatur. Ideo addidit: »Ut ne in idipsum quis incidat incredulitatis exemplum.« Eorum interitu, qui perierunt in deserto, terruit audientes, ne in illorum inciderent iudicium, quasi dixisset: Sufficienter ex parentibus nostris docemur, ne si in similia incidamus, eadem patiamur, que illi passi sunt; hoc est in idipsum exemplum infidelitatis.

 Deinde ut maiorem peccantibus incuteret formidinem, subiungit: »uiuus est enim Dei sermo, et efficax, et penetrabilior omni gladio ancipiti.« Hic demonstrat quoniam et illa idem ipse operatus est et uiuit, et non exstinctus, et ostendit eumdem ipsum nos habere iudicem, qui illos propter incredulitatem eorum damnauit. Dixit enim: »uiuus est sermo Dei.« Sermo Dei, Filius est Dei, qui de se ipso ait: »Si quis sermonem meum seruauerit, mortem non uidebit in eternum .« Sicut illi, si seruarent sermonem Dei, uiuerent, terramque repromissionis intrarent, sic et nos, si seruauerimus sermonem eius, uiuemus, requiemque celestem intrabimus. »uiuus est enim Dei sermo et efficax, et penetrabilior omni gladio ancipiti.« Gladius enim potest  membra diuidere a corpore, et penetrare secreta et abscondita carnis; sed eo multo penetrabilior est sermo Dei, »pertingens usque ad diuisionem anime ac spiritus, compagumque, et medullarum.« Anima uiuimus, spiritu intelligimus, uita nobis carnalis cum bestiis communis est; ratio spiritalis cum angelis. Tam efficax est iudicium Dei, ut discernat carnalia peccata et spiritalia, quis quo agat animo, uel quo desiderio seruiat in corde: tam penetrabilis est eius intuitus, ut omnia nostra, que agimus uel cogitamus, certius cognoscat quam nos ipsi. Illum semper habemus testimonium actuum nostrorum uel cogitationum,  quem iudicem habituri sumus. Timeamus eius presentiam, cuius scientiam nullatenus effugere ualemus. Unde et addidit: »Et est discretor cogitationum et intentionum cordis.« Distinguit enim Dei sermo compages et medullas, quia discernit cogitationes et intentiones cordis. Per compages quippe ossibus ossa iunguntur. Et sepe quedam dum recta cogitatione agimus, subito in laudis amorem declinamus, atque hoc pro laude facimus, quod prius facere pro ueritate ceperamus. Et quia cogitationes cogitationibus adiunguntur, quasi quedam in spiritu compages fiunt. Sed habent ossa, que in compage iuncta sunt, etiam medullas. Quod predicator sanctus apertius intulit, cum subiungit: »Et est discretor cogitationum et intentionum cordis.« Compages  enim nostre cogitationes sunt; medulle autem, intentiones. Et sepe aliud cogitamus, atque aliud est quod per cogitationem intendimus. Nam si quis pro munerum premio, pupilli uel uidue causam defendat, et fortasse Ecclesiam ingrediens, in suis precibus Deo dicat: Tu uides, quia causam pupilli et uidue defendo; iste procul dubio quod cogitat, scit, sed quo intendat eius cogitatio, ignorat. Aliud quippe cogitat, atque aliud intendit. Non enim defensionem pupilli uel uidue, sed mercedem nummorum querit. Nam tolle temporale premium, et pupillum ac uiduam non defendet. Sermo itaque Dei discretor est cogitationum et intentionum cordis; quia non aspicit quod apud semetipsum cogitat, sed per medullam compagis, id est, per intentionem cogitationis  totum penetrat hominem. Nec mirum si totus ubique, totam suam agnoscit creaturam, siue spiritualem, siue corporalem; quia nichil quod factum est, sine eo factum est .

Ideo addidit: »Nec est illa creatura inuisibilis in conspectu eius.« Hinc eos maxime terruit, ne forte adhuc, inquit, in fide stantes, non cum integra satisfactione perficerent fidei opera; quia ipse, que in corde sunt, discernit: ibi examinat, ubi considerat, reddens unicuique secundum opera sua.

»Omnia autem nuda et aperta sunt oculis eius.« Sepe in exteriori opere ante oculos hominum inordinati apparere metuimus; et in interiori cogitatione, illius respectum non metuimus, quem uidentem omnia non uidemus. Multo enim magis intrinsecus  Deo, quam extrinsecus hominibus conspicabiles sumus. Unde sancti omnes foris se, intusque circumspiciunt, et uel reprehendendo se exterius, uel in quo se interius uideri inuisibiliter timent. Et quod dicimus de hominibus, ac si angelos dicas, ac si archangelos dicas, ac si Cherubin, ac si Seraphim, sicque aliam quamlibet creaturam, omnia reuelata sunt oculis illius, omnia sunt aperta et manifesta, nec est quod eum possit latere. »Omnia nuda, et aperta oculis eius sunt, ad quem nobis sermo est:« hoc est, ipsi reddituri sumus rationem actuum nostrorum.

 »Habentes ergo pontificem magnum, qui penetrauit celos, Iesum Filium Dei.« Paulo enim ante de diuinitate eius disserens, ait: »Omnia nuda, et aperta sunt oculis eius:« nunc autem, quia de carne loquitur, de pontifice disputat illius, quia semetipsum offerebat nostre causa salutis, et quomodo primo omnium intrasset in requiem. »Habemus, inquit, pontificem magnum, qui penetrauit celos.« Ergo Moyses ductor populi, cui promissa est requies transitoria, non intrauit in requiem, quam sepius populo promisit. Iste uero noster sacerdos melioris promissionis sponsor, uiam faciens credentibus in se, primus intrauit in requiem populo sibi credito promissam. Ostendit eum magnum sacerdotem, quia sempiternum habet sacerdotium,  semper uiuens ad interpellandum pro nobis. Et hunc ipsum Filium Dei ostendit, dum dixit: »Iesum Filium Dei:« quod nusquam de Moyse dicere uoluit, sed eum famulum preferebat, in superioribus testificans eis sub nomine Iesu, quod nomen angelus a Deo directus uirgini annuntiauit Filium Dei esse uerum, et ideo magnum sacerdotem.

»Teneamus confessionem.« Qualem confessionem dicit? Quoniam Filius Dei est, quoniam Christus Deus est, quoniam passus est, sepultus est, resurrexit tertia die, ascendit in celum, sedet ad dexteram Patris, inde uenturus iudicare uiuos et mortuos; per quem omnia bona habemus, redemptionem, resurrectionem, hereditatem cum eo sempiternam: hec confiteamur. Quia uero hec uera,  manifestum ex eo quod pontifex in interioribus uelaminis constitutus est, intrat enim sanguine aspersus, proprio, non alieno, sicut pontifices priores, qui sanguine uacce rubre aspergebantur.

»Non enim habemus pontificem, qui non possit compati infirmitatibus nostris.« Non, inquit, ignorat que nostra sunt. uenit enim per uiam humane conditionis, per omnia sine peccato, nichil secum afferens, unde morti debitor esset, sicut ipse in Euangelio testatur, dicens: »uenit enim princeps huius mundi, et in me non habet quidquam .« Multi pontifices ignorant eos qui in tribulationibus constituti sunt, neque que sit tribulatio in quolibet sciunt: impossibile quippe est scire afflictiones afflictorum, ei, qui experimentum afflictionis  non habuit, et sensibiliter omnia non sustinuit. Pontifex autem noster competenter primum omnia sustinuit, que fuerunt humane miserie illata post peccatum primi hominis, et tunc ad interiora uelaminis ad thronum paterne maiestatis ascendit.

»Tentatum autem per omnia pro similitudine absque peccato.« Tentatus autem siquidem diuersis modis, sed non superatus. In tribulationibus probatus, ubique uictor gloriosus. Tentatus est si quidem pro similitudine carnis absque peccato. Similitudine itaque carnis peccati; sed tamen caro illius absque omni peccato fuit. Quapropter de scripturis agnosco dissimilem; de scripturis mecum  agnosce et tu similem. Non inde dissimilem, unde similem, sed alia causa illud, et alia illud. Dum tamen utrumque demonstremus. Dissimilis homini Christus, quia Deus, scriptum est enim de illo, quia est super omnia Deus benedictus in secula . Et similis homini Christus, quia homo, quoniam de illo identidem scriptum est: »Mediator Dei et hominum homo Christus iehsu .« Dissimilis peccatori Christus, quia semper sanctus; et similis peccatori Christus, quia Deus Filium suum misit in similitudinem carnis peccati, ut de peccato damnaret peccatum in carne. Homini ex coitu nato dissimilis Christus, in quantum ex uirgine natus; sed homini nato similis Christus, in quantum et ipse ex femina natus est, cui dictum  est: »Quod nascetur ex te sanctum, uocabitur Filius Dei .« Homini propter peccatum suum mortuo dissimilis Christus, in quantum sine peccato, et propria potestate mortuus est, sed rursus homini mortuo similis Christus, in quantum et ipse uera morte corporis mortuus est. Hec est tentatio, qua tentatus est. Persecutionem plurimorum passus est, sputa suscepit, accusatus est, detractionem sustinuit, calumniam passus est, repulsus est a propria gente, in fine crucifixus est. Iuxta similitudinem, inquit, sine peccato. Dum dicit, in similitudinem carnis, non hoc dicit, quia similitudo putatiue carnis fuit in eo, sed quia carnem suscepit ueram. Quare ergo dixit, in similitudine carnis? Natura uero, quam suscepit, similis est  carni nostre; peccatum uero nequaquam habuit, quod nostra caro de parentibus contraxit. Quia tale fuit originale peccatum in carne primi hominis, ut inde et pena, et remedium fieri potuisset. Pena et peccatum in omni humano genere, preter in Christo, in quo salus et remedium fuit. Non enim preiudicata est caro peccatrix, ut inde remedium fieri non potuisset. Presciebat potentia Dei, qualiter ex eadem massa, iustitia, equitas, et misericordia, atque pietas prouenire potuisset.

»Adeamus ergo cum fiducia ad thronum gratie, ut misericordiam consequamur, et gratiam inueniamus in auxilio opportuno.« Adeamus ergo cum fiducia, hoc est adeamus per fidem ad thronum gratie eius. Habeamus fiduciam, quamuis peccatores  simus, per eius gratiam reconciliari posse; si tamen fructus dignos fecerimus penitentie, et fidem firmam usque in finem teneamus. Nunc uero sedet pontifex noster iehsu Filius in throno gratie; paratus est indulgere peccatis notris in opportuno auxilio. Opportunum tempus est auxilii, et misericordie illius, sicut iste doctor egregius alio dixit loco: »Ecce nunc tempus acceptabile, ecce nunc dies salutis .« Et propheta multo ante hoc idem auxilii opportuni tempus significans: »Tempore, inquit, opportuno exaudiui te, et in die salutis adiuui te .« Et nunc post baptismum peccantes inuenire misericordiam, si penitentiam egerint, gratie est illius qui sedit in throno gratie,  Quod uero pontifex factus est pro nobis, magnum est humilitatis indicium, quam ex nostra suscepit natura, non sue substantie, quam habet eternaliter cum Patre: cui nos fidem cum fiducia bonitatis sue afferamus hoc opportuno tempore, cum sedet in gratie throno, et omnia tribuit, que nobis ad salutem prouenirent. Modo tempus est donorum; nemo de se ipso desperet. Timeamus thronum equitatis eius, cum uenerit iudicare omnia secundum iustitiam; et tunc erit desperationis tempus, nunc nolentibus conuerti ad sedem gratie, cum thalamus erit clausus, tantumque cum sponso remanebunt, qui lucentes boni operis afferent lampades.

. »Omnis namque pontifex ex hominibus assumptus, pro hominibus constituitur in his, que  sunt ad Deum.« uult ostendere iam beatus Paulus, quoniam multo melius est Testamentum hoc, quam uetus; quia nichil in hoc est imaginarium, ut puta, non templum corporale, non uictime carnales, non obseruationes legales, sed altiora et perfectiora omnia; quia totum quidquid est in spiritalibus, est huius Testamenti ratio. Sed quia spiritalia non sic introducunt infirmos, sicut corporalia, de corporalibus enim incipiebat disputare, dicens: »Omnis namque pontifex ex hominibus assumptus, pro hominibus constituitur.« Definit enim primum quid sit pontifex, et demonstrat que pertineant ad pontificem, et quod sit eius ministerium, et que sint signa pontificatus, id est, »ut offerat dona et sacrificia propitiationis, et ut condolere possit his qui ignorant  et errant; quoniam et ipse circumdatus est infirmitate.« Oportebat enim de excellentibus terrenis fidem facere, ut ad excellentiora spiritalia peruenire possent, ut ex consueto sacerdotum more, qui in lege fuit, ad altius, id est, Christi sacerdotium eos perduceret, qui adhuc infirmi fuerunt, et propemodum carnales. Pontificis itaque officium est, inter Deum stare et populum, Deum deprecari pro populi delictis: hoc etenim Christus fecit, seipsum offerens pro peccatis nostris, semper uiuus ad interpellandum pro nobis, semel ex hominibus assumptus, sed semper pro hominibus interpellans. Ponit hic Apostolus quedam communia Christo cum sacerdotibus, quedam uero altiora. Quod itaque ait: »Omnis namque pontifex ex hominibus assumptus,«  hoc commune est, »pro hominibus constituitur,« et hoc, »ut offerat dona et sacrificia pro peccatis,« et hoc, sed non totum. Reliqua uero non sunt communia, »qui potest condolere his qui ignoranter peccant.« Hic iam excellentia est, de qua superius in priori sententia latius disputauit, et ideo adiunxit: »Et propterea debet, quemadmodum pro populo, ita etiam pro semetipso offerre pro peccatis.« Hoc uero ad sacerdotes legales magis pertinet, quam ad Christum, nisi forte quis dicat unum esse corpus Christi et Ecclesie, et dum offert pro Ecclesia, pro suis etiam membris offerat. Sed hec uiolenta interpretatio uideri poterit. Deinde disputare aggreditur  quomodo quis ad sacerdotium accedere debeat, »ne quisquam, ait, sumat sibi honorem, sed qui uocatur a Deo tanquam Aaron.« Hic etiam percutit sacerdotes honoris cupidos et sacerdotii auidos, non pro salute populi, sed pro ambitione seculi. Igitur Aaron uocatus est a Deo signo florentis uirge, demonstratus est sacerdotem a Deo esse electum, etiam et incendio eorum, qui eius pontificio inuidere uoluerunt.

»Sic et Christus non semetipsum clarificauit, ut pontifex fieret, sed qui locutus est ad eum: Filius meus es tu, ego hodie genui te.« Hoc est, quod in Euangelio ipse ait: »Non enim a me ipso ueni, sed ille me misit .« Et iterum: »Si ego glorifico meipsum, gloria mea nichil est: est enim Pater, qui glorificat me .« Notandum est  quod glorificare, et honorificare, et clarificare, tria quidem uerba, sed res una est, quod Grece dicitur, doxain  ; sed interpretum uarietate aliter, atque aliter positum in Latino. Quod in Euangelio dictum est, »glorifico,« hic Apostolus clarificationem nominat. Clarificatus est ergo Filius a Patre, quando super baptizatum uox Patris audita est de celis: »Hic est Filius meus dilectus, in quo mihi bene complacui .« Que clarificatio quidem, siue glorificatio multo ante per Prophetam, Spiritu sancto inspirante, predicta est: »Dominus dixit ad me: Filius meus es tu, ego hodie genui te .« Dominum significat Patrem. Attendamus autem quod posuit: »Dixit ad me, Filius meus es tu;« quod etiam ei dicturus  erat post baptismum: »Hic est Filius meus dilectus, in quo mihi complacui.« Hoc itaque, ut Christum unam personam sentires, et unigenitum Filium Dei, adiecit: »Ego hodie genui te.« Hoc iam nichil habet commune cum ceteris, qui filii dicuntur, qui sacerdotes appellantur, de quibus dictum est: »Ego dixi: Dii estis et filii excelsi omnes ;« sed totum est unigeniti Filii proprium.

»Quemadmodum et in alio loco dicit: Tu es Sacerdos in eternum secundum ordinem Melchisedech .« Ad quem dictum est hoc: Qui est secundum ordinem Melchisedech? Nulli alii, nisi tantum pontifici nostro, id est, Christo. Omnes enim,  qui tunc erant, sacerdotes, quando hoc uaticinatum fuit, sub lege erant. Apostolus scribens ad Hebreos hanc interposuit disputationem. Nullum potuerunt alium quemquam ostendere, nisi pontificem nostrum, id est, Christum. Melchisedech, secundum legalia mandata non fuit sacerdos, sed secundum cuiusdam singularis sacerdotii dignitatem, panem offerens Deo, et uinum, non brutorum animalium sanguinem: ad cuius ordinem sacerdotii Christus factus est sacerdos, non temporalis, sed eternus, ad quem hoc dictum est: »Tu es sacerdos in eternum secundum ordinem Melchisedech.« Omnes enim sub lege erant sacerdotes; iste solus secundum ordinem Melchisedech, ex eo quod natus est de utero uirginali  ante luciferum, non secundum id quod natus est ex Patre Deus apud Patrem, ceternus gignenti, et consubstantialis, sed sacerdos propter carnem assumptam, propter uictimam quam pro nobis offerebat a nobis acceptam, id est, carnem et sanguinem suum: de qua uictima ipse in Euangelio ait: »Nisi manducaueritis carnem Filii hominis, et biberitis eius sanguinem, non habetis uitam in uobis .« Sed in ista carne, ac sanguine, nil cruentum, nil corruptibile mens humana concipiat, sicut dicit Apostolus: »Qui enim corpus Domini indigne manducat, iudicium sibi manducat ,« sed uiuificatricem substantiam, atque salutarem in pane et uino, per que, si digne sumitur, nobis est peccatorum remissio et regni Dei possessio  collata. Huius ordinem sacrificii per mysticam similitudinem, Melchisedech iustissimus rex instituit, quando Domino panis et uini fructus obtulit. Constat enim pecudum uictimas periisse, que fuerunt ordinis Aaron, non Melchisedech; sed hoc manere potius institutum, quod toto orbe in sacramentorum erogatione celebratur. Sacerdos autem precipue dicitur Christus, qui semel se pro nobis obtulit immolandum, sicut semel de Melchisedech in sancta legitur Scriptura, et eius sacerdotio. In eternum uero cum dicitur, ipse significatur Dominus Christus, qui permanet in gloria sempiterna.

»Qui in diebus carnis sue preces, supplicationesque ad eum, qui posset saluum illum a morte facere, cum clamore ualido, et lacrymis offerens,  exauditus est pro sua reuerentia.« Quid uero in sacerdotio noster pontifex egisset, certius hic exprimit Apostolus, dicens: »Qui in diebus carnis sue.« Dies quippe carnis Domini nostri Iesu Christi dies sunt, in quibus carnem assumpsit, in quibus tentatus est, passus est, in quibus preces supplicationesque ad eum qui posset saluum facere a morte offerebat. Totum uero quidquid egit Christus in carne, preces sunt et supplicationes pro peccatis humani generis. Sancta uero sanguinis eius effusio clamor ualidus est, in quo exauditus est a Deo Patre, pro reuerentia eiusdem passionis sue, quam sine peccato, nostre salutis causa, perpessus est; qui nullum habens peccatum, peccatum pro nobis factus est, id est, oblatio pro peccatis nostris. Hoc enim totum magna  reuerentia et perfectissima caritate peregit, qui prior dilexit nos et tradidit semetipsum pro nobis hostiam Deo acceptabilem, qui ideo exauditus a Deo, quia hostiam acceptabilem obtulit Deo, id est, seipsum. Simile est itaque, quod hic dicitur, »qui preces supplicationesque ad eum qui posset saluum illum a morte facere, cum clamore ualido et lacrymis offerens,« eo quod in Euangelio legitur eum dixisse: »Pater, si fieri potest, transfer a me calicem istum. uerumtamen non mea uoluntas, sed tua fiat .« Quia non uenit facere uoluntatem suam, sed uoluntatem eius qui misit illum . uoluntatem paterne dispensationis preposuit uoluntati carnis sue, ut ueram  ostenderet in seipso humanitatis nostre naturam. Beatus Paulus hic dicit preces eum et supplicationes fundere, non timore mortis, sed nostre causa salutis. Unde et in alio loco etiam dicit sanguinem Christi melius clamasse pro nobis, quam sanguinem Abel, qui ad accusandum fraternum scelus de terra clamat ad Patrem.

»Et quidem, cum esset Filius Dei, didicit ex his, que passus est, obedientiam, et consummatus, factus est omnibus obtemperantibus sibi causa salutis eterne, appellatus a Deo Pontifex iuxta ordinem Melchisedech.« De similitudine pontificatus Melchisedech superius satis dictum arbitror. Nunc uideamus quid uult intelligi Apostolus in eo quod ait: »Qui, cum esset Filius Dei, didicit ex his, que passus  est, obedientiam.« Hanc obedientiam, quam hic didicisse Dei Filium dicit, hoc est, uoluntarie suscepisse, alio quoque loco ostendit, ubi ait: »Factus est obediens,« Patri, »usque ad mortem, mortem autem crucis: propter quod et Deus illum exaltauit .« In eo quod ait, »et consummatus, factus est omnibus obtemperantibus sibi causa salutis eterne;« consummatus, id est, perfectus: ostendit quantum lucrum sit eius passionis, que omnibus credentibus sufficit ad salutem sempiternam. Igitur si obedientia Filii causa est salutis humane, quanta nobis necessitas est obedire Deo, ut digni inueniamur eius salutis, quam nobis per Filium proprium donauit?

»De quo grandis nobis sermo est, et interpretabilis  ad dicendum: Quoniam imbecilles facti estis ad audiendum.« Causam enim reddit cur esset, quod de Filio incarnato instituit, difficile ad interpretandum, id est, quia illi imbecilles erant et fragili sensu ad intelligendum profunda Dei mysteria. Qui etiam pro tempore magistri debuerunt esse facti sunt quibus lacte opus est, non solido cibo. Difficultas interpretandi in illorum fuit tarditate, non in apostolica sapientia, cui reuelata sunt mysteria a seculis abscondita, sicut in Epistola ad Ephesios plenissime demonstrat.

Deinde subiunxit: »Etenim cum deberetis magistri esse propter tempus, rursum indigetis ut uos doceamini que sunt elementa exordii sermonum Dei, et facti estis quibus lacte opus sit, non solido  cibo.« Ad eos itaque loquitur qui exercitatum sensum, per legem et prophetas de aduentu Christi et gratia, que per eum credentibus allata est, habere debuerunt; qui etiam magisterio aliis, per mysteria Dei que data sunt illis, poterant esse, si credidissent. Nunc autem tales facti sunt, sicut infantes, quibus prima elementa litterarum traduntur ad legendum. Dum illorum fuit fortes esse in fide, et alacres in scientia, solitum sapientie cibum ad percipiendum, qui est perfectorum, nunc autem facti sunt quibus est lacte opus. Lac enim humilem sermonem uocat, quo eos indiguisse testatur, qui etiam ad altiora mysteriorum Dei secreta ascendere non poterant. Exempli gratia, qui non potest intelligere quod in Euangelio ait: »uerbum  caro factum est ,« quomodo potest ad altitudinem eius sermonis peruenire, ubi ait: »In principio erat uerbum, et uerbum erat apud Deum, et Deus erat uerbum?«  »Omnis enim, qui lactis est particeps, expers est sermonis iustitie; paruulus enim est. Perfectorum autem est solidus cibus, eorum qui pro consuetudine exercitatos habent sensus ad discretionem boni ac mali.« Palatum enim sapores discernit ciborum; anima uero uariarum probat sermones doctrinarum, de quibus in sequentibus huius Epistole dicit: »Doctrinis uariis nolite abduci .« Sicut enim paruulus inter cibum et cibum discernere nescit, et sepe noxiis sumens periclitatur, si non prohibetur a seniore, ita indoctus quisque, discretionem doctrinarum  nesciens, facile decipitur et in uia erroris periclitatur. Quod in lacte et in solido cibo, hoc in indocto et sapiente differt. Sicut lac paruulis congruit et solidus cibus etate perfectis, ita indoctis humilis sermo et sapientibus arcanum Dei mysterium nosse conuenit, qui exercitatos habere uidentur sensus. Quomodo igitur poterunt sensus nostri exercitati esse? Utique ex usu et frequenti lectione sanctarum Scripturarum. Unde beatum uirum Psalmista dicit esse, qui in lege Domini meditabitur die ac nocte .

 »Quapropter intermittentes inchoationis Christi sermonem, ad perfectionem  feramur.« Quapropter, id est, quia exercitatos sensus in lege Domini decet uos habere, intermittamus inchoationis  Christi sermonem. Qui est sermo inchoationis Christi, nisi fidei initium? Sicut enim eum, qui ad doctrinam litterarum adducitur, elementa primum oportet audire, sic et Christianus primo omnium fide catholica erudiri debet, quod est fundamentum salutis nostre. Si autem opus habet de fide doceri, necdum fundamentum habet. Firmum enim oportet et fixum esse hoc fundamentum in corde Christiani, ut inde dignus fiat ad perfectionem aliarum transferri uirtutum. Si autem quisquam uerbum ueritatis audiuit et baptizatus est, et post annos aliquot de fide iterum audire opus habet, quia credere oportet eum de fide, et resurrectione et futuro seculo, necdum fundamentum habet, rursum initium Christianistatis querit. Quia enim fides  fundamentum est, cetera uero, superedificationes, quod beatus Apostolus sequentibus uerbis ostendit, dicendo: »Non rursum iacentes fundamentum penitentie ab operibus mortuis, et fidei ad Deum.« Perfectum enim illum uocamus, qui cum fide uitam habet rectam. Si autem horum unum quodlibet deerit perfectus non erit. Si uero ambo desunt, merito paruulus dici potest; et quasi infans litteris, sic etiam iste in fide iterum erudiendus est. Latenter autem legem infirmari uult et ad gratiam Christi suos uocare auditores. Qui autem ad uirtutem iturus est, primum malitiam debet culparum abiicere,  et opera mortis per penitentiam purgare et sic accedere ad Deum.

»Baptismatum doctrinarum, impositionis quoque manuum, ac resurrectionis mortuorum et iudicii eterni.« Non enim sufficit penitentie mundos facere peccatores, nisi confestim baptizentur, sicut in Actibus apostolorum beatum Petrum populo respondisse legitur: »Penitentiam agite, fratres, et baptizetur unusquisque uestrum in nomine Domini ,« quia quod impossibile est operari hominem per se, hoc per Dei gratiam in baptismate accipere potest. Quid est namque baptismatum doctrina? Non tanquam multorum baptismatum debet intelligi, sed unius, quia sicut una fides est, ita unum baptisma est : sed pro uarietate  accipientium, baptismatum dixit: Impositionis quoque manuum, per quam Spiritus sanctus accipi creditur: quod post baptismum ad confirmationem unitatis in Ecclesia Christi a pontificibus fieri solet. His igitur perfecte in Ecclesia perceptis, fides resurrectionis et iudicii futuri habenda est. uiuere quippe sicut angeli, et nullo egere eorum, que in ista uita sunt, huius uite promissio nobis facta est per Spiritum sanctum. Fructus autem huius est promissionis, eiusdem presentia uite; que duo, id est, fides et iudicium, semel baptizato restant, non iterum baptizari. »Et hoc faciemus, si quidem permiserit Deus.« In hac quippe fide baptismatis, resurrectionis et iudicii futuri, uos, Deo permittente, pleniter instruemus.

 Ne uero ullatenus quis secundum, uel tertium estimaret post peccata posse fieri baptisma, mox subiungit, dicens: »Impossibile est enim eos, qui semel sunt illuminati, gustauerunt etiam donum celeste, et participes sunt facti Spiritus sancti, gustauerunt nichilominus bonum Dei uerbum uirtutesque seculi uenturi, et prolapsi sunt, renouari rursus ad penitentiam, rursum crucifigentes sibimetipsis Filium Dei, et ostentui habentes.« Impossibile est, inquit, non difficile. Impossibile est, inquit, in desperatione eos misit, secundo baptizari posse, quia impossibile est quod fieri non potest; difficile uero, quod quamuis cum labore, fieri tamen potest. Semel, inquit, illuminati estis per gratiam sancti Spiritus, et gustastis donum celeste, hoc est, remissionem peccatorum  accepistis, et participes facti estis Spiritus sancti in distributione donorum Dei, que in Epistola prima, XII, 8-10, ad Corinthios idem beatus Paulus enumerat, et bonum gustastis uerbum Dei. Hic doctrinam dicit euangelicam; et uirtutes uenturi seculi cognouistis. Que est uirtus futuri seculi, nisi resurrectio et uita beata que sanctis promittitur? Hec omnia in doctrina fidei, in gratia Dei, per baptismum illuminati accepistis et cognouistis. Scitote certissime, si in peccata iterum cadetis, impossibile esse uos renouari iterum ad penitentiam. Ad penitentiam dixit, hoc est, per penitentiam.  Quid ergo? Exclusa est penitentia post baptismum? Absit. Sed renouatio per sacri baptismatis lauacrum secunda uice fieri non poterit. Renouari dixit, hoc est, nouum fieri. Nouum quippe facere hominem sacri baptismatis est, de quo Propheta ait: »Renouabitur sicut aquile iuuentus tua .« Cuius uirtus, id est, baptismatis sacri, in cruce et sepultura Christi constat. Proinde subiunxit: »Rursum crucifigentes sibimetipsis Filium Dei, et ostentui habentes.« Hoc est, uetus homo noster simul crucifixus est cum Christo: sicut alio ait loco: »Conformes enim facti sumus mortis eius .« Et iterum: »Consepulti enim estis ei per baptisma in mortem .« Sicut enim impossibile est secundo crucifigi  Christum , qui secundo se baptizari posse putat, secundo Christum crucifigi requirit, qui semel crucifixus est, et mortuus, et uictor mortis resurrexit, atque cum triumpho glorie celos ascendit. Sicut enim semel Christus mortuus est carne in cruce, sic nos semel morimur in baptismate, non carne, sed peccato. Atque sicut ille mori non poterit, ita nec nos baptizari possumus, nisi fortassis lacrymis penitentie, non lauacri regeneratione. Ergo, inquis, non est penitentia? Est. Sed baptisma aliud non est. Penitentia uero est, et multam habet fortitudinem, etiam in eum qui peccatis ualde dimersus est. Si uoluerit, potest liberari ab onere peccatorum et periclitantem in tuto constituere, etiamsi ad ipsum fundum  iniquitatis peruenerit. Et hoc ex multis manifestum est testimoniis. Nunquid enim qui cadit, non resurgit?  Aut qui auertitur, non reuertetur? . Quale ergo est istud medicamentum penitentie, aut qualiter conficitur? Primum exculpando propria peccata. Iniquitatem, inquit, meam non celaui, et pronuntiabo aduersus me iniquitatem Domino, et tu abstulisti impietatem cordis mei. Secundo, multa humilitate plangere peccata sua, fructusque dignos exinde facere penitentie: quatenus nullatenus in eadem iterum corruat peccata. Deinde multis eleemosynis redimere se incipiat, qui seculi habet potestatem: sicut scriptum est: »Diuitie uiri, redemptio anime illius sunt .« Postremo opus est nulli irasci, neque  malum pro malo reddere, omnibus dimittere peccantibus in se, dicente ipsa ueritate: »Dimittite, et dimittetur uobis .«

»Terra enim sepe uenientem super se imbrem bibens, et generans herbam opportunam illis, a quibus colitur, accipit benedictionem a Deo. Proferens autem spinas, et tribulos, reproba est et maledicto proxima, cuius consummatio in combustionem.« Cum tremore autem audiamus sermones Dei. Non sunt he mine Pauli, non sunt hominis uerba; Spiritus sancti sunt, Christi sunt loquentis in Paulo. Comparationem hic fecit de proficiente anima in doctrina Dei, et negligente salutem suam.  Fructifere terre celestibus imbribus irrigate adequauit proficientem animam in floribus sanctorum germinum, dicens: »Terra enim sepe uenientem super se imbrem bibens.« Hic declarat quod hi, ad quos ei sermo fuit, susceperunt et combiberunt uerbum celestis doctrine, et sepius per legem, per prophetas perceperunt, et nec sic prompti facti sunt germina fidei proferre. Adhuc addidit de bona terra, in quam cecidit semen uerbi Dei. »Germinans, ait, herbam opportunam.« Nihil sic opportunum, sicut fides in Filio Dei, et uita optima. Hec uero talis terra accipit benedictionem a Deo, ut ferat tricesimum, sexagesimum, etiam et centesimum fructum . Et hoc notandum est quod omnis abundantia in frugibus terre et in  fructibus arborum, non aliter, nisi per Dei benedictionem, cultoribus ad uoluntatem proficere poterit. Neque enim agricolarum fuit terram excitare ad fructus, sed imperium Dei, sicut alibi idem Paulus ait: »Ego plantaui; Apollo rigauit; sed incrementum Deus dedit .« Hoc de anima florente in uirtutibus, et Dei benedictione digne protulit exemplum. Moxque subiunxit aliud paradigma  de eo, qui suam negligit salutem, dicens: »Proferens autem spinas ac tribulos, reproba est et maledicto proxima, cuius consummatio in combustionem.« Quis namque est ab istis spinis mundus? Ac si essemus mundi, neque sic presumptuosos nos oporteret esse, sed timere et tremere, ne forte pullulent in nobis spine peccatorum.  Quomodo anima, uel caro spinis plena superbire poterit? Nunquid non maiori sollicitudine exstirpare eos opus haberet? Que sunt spine? Audiamus Christum de spinis dicentem, quia cura seculi huius et deceptio diuitiarum prefocant uerbum, et infructuosum efficiunt . Proferens, dixit, spinas, non generans, maledictioni proxima est. O quantam habet consolationem hic sermo! Maledictioni, inquit, proxima, non maledicta. Qui autem necdum in maledictionem incidit, sed proximitatem, et longe fieri poterit; et nec solum consolatus est, sed etiam in eo quod sequitur. Non enim dixit: Reproba, et maledictioni proxima comburetur: sed quid? »Cuius consummatio in  combustionem.« Hec combustio non erit, nisi quisque usque in finem permaneat in peccatis suis. Quia in quacunque die conuersus fuerit peccator, »uita uiuet, et non morietur .« Si uero abscindamus spinas, per penitentiam poterimus mille bonis perfrui, et fieri probabiles et benedictionis Dei participes. Postquam autem increpauit eos sufficienter, et terruit et percussit, curat eos iterum, ne desperatos faciat; neque in omnibus adulatur, neque in omnibus percutit. Nec hoc dicimus ueluti putantes uos spinis plenos, sed timentes ne tales efficiamini. Melius est enim uerbis uos terrere, ne rebus ipsis doleatis.

»Confidimus autem, dilectissimi, de uobis meliora,  et uiciniora saluti, tametsi ita loquimur.« Quia beatus Paulus non habuit unde eos, ad quos scripsit, de presentibus laudaret, incipit eos de spe futura predicare, dicens: Confidimus, fratres, de uobis meliora, et uiciniora saluti, quamuis ita dicamus; quasi dixisset: Optima queque de uobis confidimus, et que saluti uestre proficiant; non utique, quod superius dixi de reproba terra et combustioni proxima, de uobis hoc diximus, quia meliora de uobis credimus.

Adduxit quoque eis in memoriam preterita, ut ex preteritis eos alliceret ad bona queque. Ideo subiunxit: »Non enim iniustus Deus, ut obliuiscatur operis uestri et dilectionis, quam ostendistis, in nomine ipsius, qui ministrastis sanctis, et ministratis.«  Ecce quomodo recreauit animas eorum et confortauit, antiqua eis in mentem reuocans; et fecit eos, ut non estimarent obliuisci Deum, et preterita eius beneficia in eos. Necesse est enim eum peccare, cui spes deerit futurorum. Deinde hortatur eos in omnibus sperare futura. Eum enim, qui desperat de presentibus beneficiis Dei, quod a Deo non habeat, de futuris confortare quis poterit? Simile quid Galatis u, 7, improperat, dicens: »Currebatis bene. Quisnam uos fascinauit?« Atque iterum: »Tanta passi estis sine causa?«  Ut tamen mitigaret eamdem sententiam, mox subiungit: »Si tamen sine causa.« Sic etiam hoc loco temperauit sententiam suam, dicens: Non enim iniustus Deus, ut obliuiscatur operis  uestri, dum tantam caritatem ostendistis in sanctis. uolumus enim uos imitatores eorum esse, qui per fidem et patientiam hereditati  sunt promissiones.

Quare uero desiderium haberet de salute eorum, sequenti ostendit allegatione, dicens: »Cupimus enim unumquemque uestrum eamdem ostentare sollicitudinem ad expletionem spei usque in finem, ut non segnes efficiamini.« Desideramus uero, inquit, non tantum circa uerba, sed etiam in uirtutibus conuersari, non quasi priora uestra culpantes, sed ut de futuris solliciti sitis admonentes, hoc est quales fuistis solliciti sitis admonentes, hoc est quales fuistis primum, tales uos cupimus et modo esse et in futurum. Et non dixit, uolo, quod est auctoritatis doctrine; sed quod erat paterne dilectionis.  Hoc est, cupimus unumquemque uestrum eamdem, quam olim habuistis, sollicitudinem ad expletionem spei, id est, habere debetis in eternam resurrectionem. »uerum imitatores eorum, qui fide et patientia hereditabunt promissiones.« Hortatur enim auditores suos, ut fide non ficta et patientia perfecta exspectent promissiones Dei et hereditates quas sanctis suis promisit.

Et hoc firmius exemplis corroborare nititur, dicens: »Abrahe namque promittens Deus, quoniam neminem habuit, per quem iuraret, maiorem, iurauit per semetipsum, dicens: Benedicam te, et multiplicans multiplicabo te. Et sic longanimiter ferens,  adeptus est promissionem.« Mira sapientia beati Pauli. Per uices laudibus extollit eos, ad quos scribit; per uices terroribus antecedentis historie terret eos, ne infideles essent, et minus creduli promissioni Dei; per uices uero eorum exemplis hortatur ad patientiam et fidem, et ut indubitanter credant, non solum Deo dicenti, uerum etiam iuranti per semetipsum. Et dum ei multa suppeterent exempla sanctorum, qui per patientiam hereditarunt promissiones Dei, precipue fidelis Abraham, propter dignitatem persone sue, et propter quod maxime in eo istud contigerit, qui longanimiter ferens adeptus est in filiis promissiones non modo preteriti temporis, que in populo Dei implete sunt, sed magis etiam in futurum, promissiones in filios,  quos bonitas Dei de lapidibus gentium suscitauit, et fecit eos in fide esse filios Abrahe. Promissionem enim, dico, operata est longanimitas audientis, et exspectantis hereditatem promissam, quam pusillanimes et increduli uerbo Dei non fuerunt adepti, sicut plurima illorum in deserto periit multitudo. Quam impium est Deo iuranti non credere! Iurauit enim Deus per semetipsum, quia neminem habuit maiorem, per quem iuraret. Potest hic persona, in hoc iuramento. Dei Patris intelligi, qui de Filio suo eidem patriarche promisit, dicens: »Et in semine tuo benedicentur omnes gentes terre .« Non dicit »in seminibus,« ut beatus Paulus in alia demonstrat Epistola : sed, »in semine tuo,« hoc est, in Christo. Iurat enim et  idem Christus in Euangelio, dicens: »Amen, amen dico uobis;« et ipse per semetipsum, quia nec ipse habuit maiorem per quem iuraret. »Benedicens benedicam te,« hoc in stellis celi, per quas sancti designantur de eius semine futuri, intelligi potest dictum. »Multiplicans multiplicabo te,« et hoc in arena maris, per quam peccatores populi illius designari possunt; utraque enim Dominum dixisse legitur, ubi ait: »Et erit semen tuum sicut stelle celi, et sicut arena que est in littore maris .«

»Homines enim per maiorem suum iurant, et omnis coutrouersie eorum finis ad confirmationem est iuramentum.« Si igitur hominibus in futurum credendum est, de quibus dicitur per Prophetam:  »Omnis homo mendax «: quanto magis Dei iuramento credi debet, qui est ueritas, qui nec falli, nec mentiri potest? Homines per maiorem sui iurant; et omnis controuersie eorum finis ad confirmationem est iuramentum, prout si diceret: Ex hoc soluitur totius controuersie disceptatio, non uniuscuiuslibet, sed totius. Oportebat quidem sine iuramento credere Deo, sed iurare Deum dicit.

»In quo abundantius uolens Deus ostendere pollicitationes heredibus, immobilitatemque consilii sui.« Propterea etiam huius promissionis mentionem facit, que ad nos communis facta est: »Interposuit  iusiurandum,« quoniam enim apud homines hoc uidetur fidele esse, cum iuramentum interfuerit controuersiis eorum. Non tamen equale est hominem per se iurare, et Deum. Homo enim sui potestatem non habet; Deus autem potestatem habet omnium, que sunt. Sed quia incredulum est humanum genus, condescendit ad nos. Sicut enim iurat propter nos, quamuis indignum ei sit non credi, sic superius dictum est: »Et didicit ex his que passus est:« quoniam homines hoc putant maxime esse dignum fide, ut per experimentum quis transeat ad fidem.

»Ut per duas res immobiles, quibus impossibile est mentiri Deum, fortissimum solatium habeamus, qui confugimus ad tenendam propositam spem quam  sicut anchoram habemus anime tutam ac firmam.« Duas res dicit, significans Dei Patris promissiones de Filio suo et aduentum Filii in hunc mundum pro salute nostra. Proposita uero spes ueritas est rerum gestarum, que patriarchis promisse sunt, et reddite, ut ex transactis futura credamus. Quam spem sicut anchoram, inquit, habemus anime tutam ac firmam. Sicut enim anchora iactata nauim non permittit circumferri, licet uenti commoueant eam, sed iactata firmam facit nauim; sic et fides spe roborata introducit nos in rerum speciem quam modo fide et spe tenemus.

Ideo addidit, dicens: »Et incedentem usque ad interiora uelaminis.« Tempestas enim, et multus imber commouet ratem; anchora autem non permittit  eam demergi. Sic etiam nostra spes, quam habemus fixam in interiora uelaminis, nulla infidelitate mergi poterit, si cum Propheta ueraciter dicamus: »Iacta in Deum curam tuam, et ipse te enutriet ,« et non habentes, omnino demersi eramus, non tantum in spiritalibus, sed etiam in carnalibus, quia, »qui arat,« inquit Apostolus, »in spe arat; et omnis labor noster spe mercedis cuiuslibet consolatur .« Spes uero penetrat interiora uelaminis, dum celestia absque ulla dubitatione credit, et sperat et amat, operibus ostendit quid amet, et quid credat et quid speret.

Et ut firmiorem nobis spem adderet, subiunxit: »Ubi precursor pro nobis introiit iehsu, secundum  ordinem Melchisedech Pontifex factus in eternum.« Precursor autem quorumdam est precursor, sicuti Ioannes Christi. Non enim dixit simpliciter, »introiit,« sed, »ubi precursor pro nobis introiit,« ubi absque dubio nos oporteat prosequi precursorem nostrum. Precursorem siquidem, et consequentem in eadem etiam uia esse conuenit. Hoc autem de eo, qui secundum carnem est, dicitur, qui semetipsum obtulit sacrificium Deo in odorem suauitatis. Pontifex  factus est secundum ordinem Melchisedech. Oportet itaque et illos, quorum Pontifex est, meliores esse; et quantum est inter Aaron et Christum, tantum est quodammodo inter Iudeos et Christianos. Superiora etiam et sacrificia. Talia uidelicet offeramus, que in illo sanctuario celesti offerri possunt non iam pecudes et boues, non sanguinem et adipem. Omnia hec soluta sunt, et pro eis introductum est rationabile obsequium . Quod autem est rationabile obsequium? etiam quod per animam, quod per spiritum offertur Deo. »Spiritus est,« inquit, »Deus, et eos, qui adorant eum, in spiritu et ueritate oportet adorare .« Quid est, Deum in spiritu adorare, nisi in caritate, et fide perfecta, et spe  indubia et sanctis anime uirtutibus, quas Apostolus alio loco abundanter enumerat?

 »Hic enim Melchisedech,« Melchi, rex; sedech uero iustitie interpretatur. Et quid aliud est, rex iustitie, nisi Dominus noster iehsu Christus, de quo iam supra dictum est: »Dilexisti iustitiam, et odisti iniquitatem .« Rex Salem. Et hoc uocabulum sortitus est ex ciuitate quam inhabitauit. Nam salem, hoc est pacis, quod iterum pertinet ad Christum. Ipse namque nos iustos efficit; ipse pacificauit que in celis, et que in terris sunt; qui est pax nostra et fecit utraque unum . »Sacerdos Dei summi.« Sacerdos Dei summi esse dicitur Melchisedech ad distinctionem aliorum deorum, ut sacerdos  Dei Creatoris, non idolorum esse crederetur. »Qui obuiauit Abrahe regresso a cede regum.« Tradunt Hebrei hunc esse Sem filium Ne, et eo tempore, quo ortus est Abraham, habuisse etatis annos trecentos nonaginta duos  , et eo tempore, quo mortuus Abraham, habuisse etatis annos quingentos sexaginta quinque, et ita superuixisse Abraham annos quadraginta quinque, quibus expletis, facti sunt omnes dies uite eius sexcenti. Nec esse mirum, si Melchisedech uictori Abraham obuiam processerit, et in refectionem, tam ipsius, quam pugnatorum eius, panem uinumque obtulerit, et benedixerit ei, quod abnepoti suo iure paternitatis deberet, et decimas prede atque uictorie ab ipso acceperit. Sed de hoc ad litteram longius laborare  necesse non est, quia in commentariis libri Geneseos, quos de spiritu et littera ante aliquot scripsi annos, sufficienter expositum est  . »Et benedixit ei.« Qui enim benedicit maior est quam qui benedicitur. Unde et sacerdotes ex semine Abrahe nati, fratres suos benedicebant, id est, filios Isrel quibus isti decimas dabant, secundum legis mandatum, uere ut maioribus et eminentioribus sibi.

»Cui decimas omnium diuisit Abraham.« Nullo  modo enim dedisset Abraham alienigene Melchisedech sacerdoti incircumciso decimas, nisi eius plurimus honor esset.

Deinde alteram differentiam introducit, dicens: »Sine patre, sine matre, sine genealogia.« In eo enim quod subito nomen eius inducitur, et ex qua stirpe sit procreatus nequaquam ponitur, nec indicatur de initio uite eius uel fine, nec ante, nec postmodum quidquam refertur, ideo adiungit: »Neque initium dierum, neque finem uite habens.« Quomodo nec initium dierum, neque finem habuit? Quomodo, nisi quia non narrat, sicut superius iam diximus, Scriptura eius genealogiam? Sicut et Christus ipsa natura sine initio et fine est. Sicut enim istius nescimus neque initium dierum, neque finem  uite, propter quod non est scriptum, ita nescimus Filii Dei initium, uel finem. Ipse est enim solus de Patre sine matre genitus per diuinitatem; ipse de Matre sine patre per humanitatem; ipse quoque Sacerdos eternus, ad quem dicitur: »Tu es sacerdos in eternum secundum ordinem Melchisedech. Assimilatus est autem Filio Dei.« Similitudo hoc in loco non pro equalitate, sed pro figura posita est. Sicut enim in imaginibus, aliquid simile, aliquid dissimile ponitur; similitudo est in positione colorum, et sic differentia manifesta monstratur, et quedam quidem similis, quedam autem dissimilis, ita umbra et ueritas, figura et quod significatur. »Manet Sacerdos in perpetuum.« Hoc de Christo Domino, non de Melchisedech intelligi uult Apostolus:  quia iste mortuus, et non fuit sacerdos in eternum; figura tamen eius uiuit in Christo in perpetuum.

Unde et sequitur: »Intuemini autem quantus sit hic, cui et decimas dedit de precipuis Abraham patriarcha.« Quod uero patriarcha magnus Abraham decimas substantie sue Melchisedech sacerdoti post benedictionem dedit, sciens qualiter melius sacerdotium futurum in populo gentium, quam Leuiticum, quod in Isrel de ipso erat nasciturum futurumque, ut sacerdotium Ecclesie habens preputium benediceret in Abraham circumciso sacerdotium Synagoge. Et hoc apostolus Paulus Iudeis, ad quos hanc Epistolam destinauit, inculcat et dicit: Aspicite, et intelligite quam magnus hic sacerdos Melchisedech est, qui figuram Christi gestabat; cui tam magnus  patriarcha Abraham decimas dedit de precipuis, id est, de melioribus rebus que habebat.

»Et quidem de filiis Leui sacerdotium accipientes, mandatum habent decimas sumere a populo secundum legem, id est, a fratribus suis, quanquam et ipsi exierint de lumbis Abrahe.« Tanta quippe est, inquit, sacerdotii excellentia, ut etiam qui similes essent progenitoribus, et eumdem haberent progenitorem, tamen multo amplius meliores esse iudicati sunt, a quibus accipiunt. Et quamuis a fratribus suis sacerdotes de tribu Leui decimas sumant, tamen hic sacerdotes de tribu Leui non erat, qui decimas ab Abraham sumpsit. Proinde nullo modo dedisset alienigene decimas, nisi eius plurimus honor  esset: »Cuius autem generatio non annumeratur in eis,« id est, in filiis Leui; Melchisedech, ut superius ait, »sine matre, et sine genealogia«: significatiuo autem modo, Christi generatio per diuinitatem non annumeratur, iuxta illud: »Generationem eius quis enarrabit?« Decimas sumpsit Abrahe, et hunc, qui habebat repromissiones, benedixit. Sine ulla autem contradictione, quod minus est, a meliore benedicitur . His autem duobus modis Melchisedech sacerdotium toto ueteris Testamenti sacerdotio precellit: primum, quia decimas ab Abraham omnium sacerdotum patre accipere meruit, et quia hunc, qui repromissiones acceperat, benedixit. Hoc modo in ueteri Testamento Christum apertius prefigurare non potuit, quam Melchisedech. Quod  uero patriarcha magnus decimas omnis substantie sue Melchisedech sacerdoti post benedictionem dedit, sciens spiritaliter, ut diximus, melius sacerdotium futurum in populo gentium, quam leuiticum, quod in Isrel de ipso erat nasciturum, futurumque, ut sacerdotium Ecclesie habens preputium benediceret in Abraham circumciso sacerdotium synagoge.

»A meliore benedicitur,« id est, a maiore. Benedictio abundantie est. Ideo autem nemo benedicere potest, nisi qui maior est, et nemo benedici potest, nisi qui minor est. uides quantum interest inter Abraham et Melchisedech, qui figuram gerebat Saluatoris nostri. Approbatur hic melior Melchisedech esse, quam Abraham, et sacerdotium  eius, quam leuitarum. Approbatur Christus melior Melchisedech, et omnibus prophetis, siue patriarchis, uel omnibus sanctis. Isti sancti sicut homines, ille sicut Deus, et homo; isti sicut filii adoptiui, ille ut proprius Filius. Et hanc differentiam per totum textum Epistole huius disseminat, et iaculatur, uolens demonstrare quantum intersit inter Christum, et patriarchas, uel prophetas. Et propter hoc assumpsit Melchisedech, quia, sicut iam diximus, plus apertius, et manifestius gerebat figuram Saluatoris nostri, et ut ipse approbat, »sine ulla contradictione, quod minus est,« Abraham, »a meliore benedicetur,« id est, Melchisedech. Abraham quippe decimas dedit, quod pertinet ad sacerdotem Melchisedech. Melchisedech iterum  benedicit, quod est melioris excellentie.

Istud scribens Apostolus, et examinans, fortiter condemnauit, et exclusit Iudaicas rationes. Propterea dicebat: »Quia imbecilles facti estis ;« quia hoc euertere uolebat, ne gloriarentur in eis. Talis est enim sapientia Pauli apostoli. Perstrepit primum, et tunc ingreditur ad ea, que uult ostendere, et dicit: »Et hic quidem, decimas morientes homines accipiunt.« Morientes homines, id est, filios Aaron sacerdotes de tribu Leui dicit, quia mortales erant, »ibi autem contestatur, quia uiuit.« Ibi, id est, in loco, quo dicitur, sacerdotio Melchisedech contestatur, quia uiuit, dum dixit: »Tu es sacerdos in eternum,« etc. »Et  per Abraham, et Leui, qui decimas accepit, decimatus est.« Decimas accepit, id est, Leui de fratribus suis »decimatus est,« hoc est, »in lumbis Abrahe,« quia Abraham Melchisedech decimas dedit. »Adhuc enim in lumbis patris erat, cum obuiauit ei Melchisedech.« Quomodo in lumbis adhuc erat, cum ei obuiauit Melchisedech? Hoc est, in eo erat Leui, quanquam natus non esset.

 »Si ergo consummatio per sacerdotium leuiticum erat .« Hic iam incipit differentiam ostendere inter legem et legem, et sacerdotium et sacerdotium, hoc est, legem Moysi, et legem Euangelii, et sacerdotium Aaron, et sacerdotium Christi. Astruit, siquidem omnia, que ille populus acceperat, significatiuo  modo data sunt. Siquidem et tabernaculum, et sacrificia, et cetera alia omnia Apostolus figuraliter in huius textu Epistole intelligit. Quod uero dicit: »Populus sub ipso legem accepit,« id est, sub suis nepotibus Moyse, et Aaron, qui in quarta generatione futuri erant. »Quid adhuc necessarium fuit, secundum ordinem Melchisedech alium surgere sacerdotem, et non secundum ordinem Aaron dici?«

»Translato enim sacerdotio, necesse est, ut et legis translatio fiat.« Translatum sacerdotium dicit, id est, Leui et Aaron ad Christum; hoc est, exclusit sacerdotium Aaron: nequaquam enim secundum ordinem Melchisedech diceret surgere nobis sacerdotem, si illud sacerdotium melius esset. Si  igitur sacerdotium introduci illud oportet, necesse est, ut et legis translatio fiat. Neque enim potest sacerdos sine testamento esse, et sine lege, et sine preceptis. Translatum est sacerdotium; ergo et lex translata est.

»In quo enim hec dicuntur, de alia tribu est, de qua nullus altario presto fuit. Manifestum est enim, quod ex Iuda ortus sit Dominus noster: in qua tribu nichil de sacerdotibus Moyses locutus est.« In quo enim hec dicuntur, id est, in Christo translata et lex, sicut iam dixit, translatam dicit esse et tribum. Oportebat quippe ut etiam tribus mutaretur. Et quomodo translatum est sacerdotium? Ex tribu ad tribum, de sacerdotali ad regalem, ut eadem ipsa sit et regalis, et sacerdotalis.  Et intuere mysterium. Primo fuit regalis; postea facta est sacerdotalis. Sic etiam Christus et rex erat semper; sacerdos autem factus est, quando carnem suscepit, sine aliqua etiam sacerdotali genealogia, homo exstitit ex hominibus; utpote non ex tribu Leui, sed ex tribu Iuda ortus, ex qua tribu nichil de sacerdotali precepto accepit: utique propter mysterium sacramenti, quod Christianis celebrare preceptum est, ut non secundum Aaron pecudum uictimas, sed oblationem panis, et uini,  id est, corporis et sanguinis eius sacramentum in sacrificium offeramus.

»Et amplius adhuc manifestum est, si secundum similitudinem Melchisedech exsurget alius sacerdos.« Et amplius adhuc, hoc est, non solum de alia tribu, sed excellentioris honoris, et secundum ordinem Melchisedech manifeste exsurget, facta sacerdotii comparatione, Melchisedech esse meliorem, quam Leui, qui in imaginem pontificatus, quem in eternum suscepturus erat Christus, ante precessit. »Qui non secundum legem mandati carnalis factus est, sed secundum uirtutem uite insolubilis.« Factus est, inquit, sacerdos Christus, non secundum legem precepti carnalis. Lex quippe ex multa parte carnalis erat. Quid est, »precepti  carnalis?« Circumcidite, inquit, carnem; laua carnem; munda carnem. Promissiones erant, multum uiuere, lac et mel, pax. Ex hac lege sacerdotium suscepit Aaron. Christus, inquit, secundum uirtutem uite insolubilis. Secundum uirtutem dicit, non secundum legem. In lege enim infirmitas fuit ueteris Testamenti, quia umbra erat, et ideo in ea uirtus stare non potuit. Hec autem uita insolubilis est, quia non figura, sed ueritas est. Et ideo in Euangelio non infirmitas, sed uirtus esse constat, et insolubilitas secundum uirtutem.

»Contestatur enim: Quoniam tu es sacerdos in eternum, secundum ordinem Melchisedech.« In hoc ordine Melchisedech Christus sacerdos in eternum nuncupatur, quia ille carnales uictimas non offerebat,  nisi panem et uinum: sic et Christus oblationem panis et uini offerens Deo Patri, id est, corpus et sanguinem suum: quam oblationem quotidie offerimus super altare, et sumimus.

»Reprobatio quidem fit precedentis mandati, propter infirmitatem eius et inutilitatem. Nihil enim ad perfectum adduxit lex.« Reprobatio illa est, de qua Isaias dicit: »Ne offeratis ultra sacrificium frustra: incensum abominabile est mihi. Neomeniam, et Sabbatum, et festiuitates alias non feram; iniqui sunt cetus uestri: Calendas uestras et solemnitates uestras odiuit anima mea .« Hic contendunt aliqui, quod dixit: »Propter infirmitatem eius:« nam et alibi ostendit infirmitatem eius, cum dicit: »In quo infirmabatur per carnem  :« non ergo ipsa infirmata est, sed nichil perfecit lex; quia nec obedientem perfectum facere poterat: sed nec peccatum tollere, nec mortem uincere preualebat. Sed quare implere non possit, in quo infirmabatur per carnem: iubendo enim infirmum, et non adiuuando, infirmatur; quia per carnem, id est, per concupiscentias carnis ex peccato uenientes, quas solo libero arbitrio homo uincere non potest, nisi cum precedente gratia, legis factor esse non poterit  .

 Et hoc est, quod idem Apostolus subiungens, ait: »Lex enim,« dicit, »nichil ad perfectum adduxit.« Subauditur, perfectio in Christo consummata est. Potest quidem et aliter intelligi, quomodo dicit legem infirmam esse, neminem ad perfectum adduxisse, dum dilectio Dei et proximi ibi mandatur, iuxta quod in Euangelio legimus Dominum respondisse ad legisperitos: »Mandatum primum est: Diliges Dominum Deum tuum. Secundum autem simile huic: Diliges proximum tuum sicut teipsum. In his duobus mandatis tota lex pendet, et prophete .« Si enim continentur hic omnia, quomodo perfectio ibi non erat? Quia dilectio inimicorum in ea constituta non inueniebatur. Unde Dominus dicit: »Non ueni soluere legem, sed adimplere  .« Et in subsequentibus: »Diligite inimicos uestros, et benefacite his qui uos oderunt .« Et ideo perfectio non in ea, sed in Nouo Testamento reperitur.

»Introductio uero melioris spei, per quam proximamus ad Deum.« Habebant quippe et illi spem, sed non talem. Sperabant enim promissiones carnales; id est, beneplacentes possidere terram, nichil mali pati; hic autem speramus, quia placentes Christo, non terram possidebimus, sed celum. Magis autem est, ut uitam percipiamus illam, quam iuxta illius Pauli uocem: »Nec oculus uidit, nec auris audiuit, nec in cor hominis ascendit, que preparauit Deus diligentibus se ,« magis Deo consistere, ad ipsum paternum solium peruenire,  ministrare cum angelis.

»Et quantum est, non sine iureiurando.« Et quantum est, istud sacerdotium Christi, siue introductio, uel spes nostra, non sine iureiurando? Illud uero sacerdotium, uel illa omnia, que ante precesserunt, promissa sunt; istud uero sacerdotium cum iuramento magnum sacerdotium manet in eternum. Cum uero Scriptura testatur, uerbo Dei manente, celum et terram transire ; quanto magis, dum iuramentum addidit?

»Alii quidem sine iureiurando sacerdotes facti sunt:« et ideo sacerdotium eorum non in perpetuum manet. Sicut enim multi sacerdotes sunt, qui mortales sunt, sic unus est immortalis. Per Christi enim sacerdotium spes melior inuenta est.

 »Hic autem cum iureiurando per eum, qui dixit ad illum: Iurauit Dominus et non penitebit eum; tu es sacerdos in eternum.« Hoc dicens, ostendit sacerdotium Christi in eternum manere. Et ideo dicit, cum iureiurando, ut facilius humanitas nostra credere possit que dicuntur. Queritur quomodo dicit: »Iurauit Dominus, et non penitebit eum,« dum alibi dicit: »Penitet me hominem fecisse in terra ;« et: »Penitet me Saul elegisse in regem?«  Non quod Deum aliquid peniteat, sed illos fecit penitere, qui mandata eius non implent; sicut illi penituerunt, qui Ne in diluuio non audierunt. uel »non penitebit,« id est, non mutabit.

»In tantum melioris testamenti sponsor factus est  iehsu;« quia sacerdotium eius perpetuum manet, et ipse interpellat pro nobis.

»Et alii quidem plures facti sunt sacerdotes; idcirco quod morte prohiberentur permanere.« Hic ostendit non sacerdotium secundum ordinem Leui manere. Quomodo enim saluat, qui non semper uiuit? Ad tempus siquidem illud, in quo uitam agebat, orabat pro eis, sicut multos legimus fecisse, sicut de Samuel. Postea uero siquidem moriebantur.

»Hic autem eo quod maneat in eternum, sempiternum habet sacerdotium. Unde et saluare in perpetuum potest accedentes per semetipsum ad Deum; semper uiuens ad interpellandum pro eis.« Hic autem non ita, sed saluat in perpetuum: Christi enim sacerdotium perpetuum est, et salutem humani generis  dans; ideo saluare in perpetuum potest, dum ipse eternus est. Sed tamen »accedentes,« non recedentes, »per ipsum ad Deum;« id est, nemo uenit ad Patrem, nisi per me. »Ad interpellandum,« non ad iudicandum, »pro eis;« id est, pro illis qui accedunt, interpellat, siquidem non uoce, sed presentia.

»Talis enim decebat, ut nobis esset pontifex, sanctus, innocens, impollutus, segregatus a peccatoribus, et excelsior celis factus.« Talis enim decebat. Non per hoc nostram sanctitatem commendat, sed nimiam iniquitatem, quam nemo potuit curare, nisi ille. Laus enim est medici, grauis infirmitas sanati. »Sanctus,« interiore homine, »innocens« manibus, »impollutus« corpore; quia  sine ulla contrarietate peccati, et absque semine uiri: »segregatus a peccatoribus,« id est, a consensione peccati; quia peccatum non habuit, nec inuentus est dolus in ore ipsius: »excelsior celis factus;« quia super omnes celos ascendit, super omnem creaturam presidet, regendo, et sustinendo, gubernando, et dominando.

»Qui non habet quotidie necessitatem, quemadmodum sacerdotes, prius pro suis delictis hostias offerre, deinde pro populo.« Sacerdotes quippe ueteris Testamenti, propter facinora sua necesse habebant offerre hostias. Primum enim pro semetipsis, deinde, pro populo offerebant ; hic uero semetipsum hostiam fecit pro nostris delictis: »Hoc fecit semel, se offerendo,« non quotidie, quemadmodum  sacerdotes supradicti faciebant, sed semel in cruce positus, pro delicto populi se hostiam obtulit Patri.

»Lex enim homines constituit infirmitatem habentes: sermo autem iurisiurandi, qui post legem est, Filium in eternum perfectum.« Ac si diceret: Quandiu enim de hominibus sacerdotes eligebantur, sine infirmitate esse non potuerunt, id est, sine peccato: nam peccatores, et transgressores erant, quia »nichil ad perfectum adduxit lex. Sermo« quippe, de quo dixit, de Christo intelligendus est; unde dicit Propheta: »Iurauit Dominus, et non penitebit eum; tu es sacerdos in eternum .« »Post legem« quippe, id est, post dationem legis;  »Filium autem in eternum perfectum:« non nunc solum sine peccato, sed semper: nunquam peccauit ille in sacerdotium electus: sine peccato fuit, quia peccatum non habuit, nec inuentus est dolus in ore eius .

 »Capitulum autem super ea que dicuntur. Talem habemus Pontificem.« Capitulum diminutiuum est: accipite dictum; id est, de capite recapitulandum est, que supra diximus. Talem, inquit, habemus pontificem, qualem scilicet illum supra ostendi, hoc est, secundum ordinem Melchisedech: »qui consedit in dextera sedis magnitudinis in celis, sanctorum minister, et tabernaculi ueri, quod fixit Deus, et non homo.« In dextera igitur sedere, quod dicit, prosperitas eterne uite  intelligitur: »sanctorum minister,« unde ipse Dominus dicit: »Filius hominis non uenit ministrari, sed ministrare .« Tabernaculum hoc in loco, celum dicit, quod fixit Deus, ut scriptum est: »In principio creauit Deus celum et terram .« Et ideo uerum tabernaculum, quia Dominus illud fixit, et non figuraliter, sicut illud, quod Moysi manibus operatum est; et ideo dicitur ueri quia figura non fuit.

»Omnis enim pontifex ad offerenda munera et hostias constituitur.« De sacerdotio leuitico dicit, quia hostias carnales pro suis et populi delictis offerebant.

»Unde necesse est et hunc habere aliquid, quod offerat.« Unde necesse est Christum habere aliquid,  quod offerat, hoc est, corpus suum, et sanguinem per membra sua offerendo quotidie, in quibus, ut sit sacerdos nobis necesse est.

»Si ergo esset super terram, nec esset sacerdos: cum essent qui offerrent secundum legem munera.« Si Dominus carnaliter et uisibiliter hic in terra modo habitaret, necesse esset carnaliter secundum legem sacerdotes esse. Non autem poterant auferri significantia sacrificia, priusquam illud sacrificium Sanctum sanctorum, quod corpus eius est, fuisset oblatum. Nondum enim obtulerat in passione holocaustum suum. Non autem oportebat umbram auferri, priusquam illud, quod significabatur, confirmatum esset contestatione apostolorum predicantium et fide credentium populorum.

 »Qui exemplari et umbre deseruiunt celestium. Sicut responsum est Moysi, cum consummaret tabernaculum: uide, inquit, omnia facito secundum quod tibi ostensum est in monte .« Omnia siquidem, siue sacerdotium, siue tabernaculum, siue sacrificia, umbre fuerunt, et exemplaria: celestium figuram ostendebant, celestium quippe deseruiunt  ; id est, Noui Testamenti opera, que Ecclesie celestia nuncupantur opera, quia ex ea celestia promerentur. Ad exemplum quippe tabernaculi Ecclesia constructa est, quia sicut tabernaculum in eremo institutum est; ita Ecclesia in huius uite eremo est constituta, de  qua Psalmista ait: »Quoniam abscondit me in tabernaculo suo in die malorum .« uariis igitur speciebus instruitur tabernaculum, partim pretiosis, partim uilioribus: per quod demonstratur alios sanctos, alios esse peccatores in Ecclesia, fideles autem omnes, et intra corpus Ecclesie constitutos.

»Nunc autem melius sortitus est ministerium, quanto et melioris testamenti mediator est, quod in melioribus repromissionibus sanctum est.« Melius ministerium sortitus est Christus, quam quod Moyses ministrabat. uides, inquit, quanto melior hec illa celebratione; siquidem illud exemplar, et forma, ista uero ueritas. Tanto, inquit, melioris testamenti mediator, quanto melius sortitus est ministerium,  testamenti noui, ubi peccata nostra remittuntur, et uita eterna promittitur. Melius, quia in lege ueteri requiescebant, sed ad tempus, et peccata non remittebantur; sed ut auditores plus letificaret, dicit: »Quod in melioribus repromissionibus sanctum  est.« Unde hoc certum est ex illis; quoniam illud quidem exclusum est, istud autem pro illo introductum est. Propterea enim eminet, quia melius est. »Sanctum est,« inquit; hoc est, sanctius illo testamento. et melior illa repromissio. que uitam eternam promittit, quam que bona terrena promittit.

»Nam si illud prius culpa uacasset, non utique secundi locus inquireretur.« Si lex ueteris testamenti culpas nostras sanasset, non secunda lex requireretur,  sicut hic dicit propheta:

»uituperans enim eos, dicit: Ecce dies ueniunt, dicit Dominus, et consummabo super domum Isrel, et super domum Iuda testamentum nouum .« Propter ueteris enim hominis noxam, que per litteram iubentem, et minantem minime sanabatur, dicitur illud testamentum uetus; hoc autem, nouum propter nouitatem spiritus, que hominem nouum sanat a uitio uetustatis.

Denique attende quod sequitur: »Non secundum testamentum, quod pepigi cum patribus eorum. « Quia illud uetus erat, hoc nouum est. Quomodo igitur illud uetus, hoc nouum, cum lex eadem impleatur per testamentum nouum, que dixit in ueteri: »Non concupisces ,« nisi quia quod ibi prohibuit, hic impleuit?

»In die, qua apprehendi manum illorum, ut educerem illos de terra Aegypti.« Definiuit quippe tempus, quod testamentum dicat. Non enim dixit, testamentum, quod feci patribus eorum, ne forte illud, quod ad Abraham aut Ne factum est, ipsum esse estimarent. Ideo intulit: »In die qua apprehendi manum illorum, ut educerem illos de terra Aegypti.« Ergo illud uetus erat, quia hoc nouum est. Unde igitur illud uetus, hoc nouum, cum lex eadem impleatur per testamentum nouum, que dixit in ueteri: »Non concupisces? Quia ipsi,« inquit,  »non perseuerauerunt in testamento meo, et ego neglexi eos, dicit Dominus.« Ergo propter ueteris hominis noxam, que per litteram iubentem et minantem minime sanabatur, dicitur illud testamentum uetus; hoc autem nouum, propter nouitatem spiritus, que hominem nouum sanat a uitio uetustatis. Sic enim celum nouum dicitur, cum idem ipsum debet permanere; sed propter quod in aliquo debet excludi, in aliquo permanere, ideo dicitur nouum. Ac si diceret: Perfectionem faciam, ubi non figura, sed ipsa ueritas ostenditur. Manum, quod dicitur, apprehendere, potestatem suam, et illorum adiutorium demonstrat. »Quoniam ipsi non permanserunt in testamento meo, et ego neglexi eos, dicit Dominus.« Neglexi eos, quod dicit, ac  si dicat: Reliqui eos secundum desideria cordis eorum.

»Quia hoc testamentum, quod disponam domui Isrel post dies illos, dicit Dominus: dando leges meas in mente eorum, et in corde eorum superscribam eas.« Leges enim suas scribet in cordibus eorum, non in tabulis lapideis, sed in tabulis cordis carnalibus. Nam quia ueteris testamenti promissa terrena sunt, licet, exceptis sacramentis, que umbra erant futurorum, sicut est circumcisio, et Sabbatum, et alie dierum obseruationes, et quarumdam escarum, ceremonie, et multiplex sacrificiorum, sacrorumque ritus, que uetustati, carnali legi, iugoque seruili congruebant, talia quippe contineat precepta iustitie, qualia nunc quoque obseruare  precipimus, que maxime duabus illis tabulis, sine figura adumbrate significationis, expressa sunt, sicuti est »Non adulterabis, non homicidium facies, non concupisces,« et si quidem est aliud mandatum, quod in hoc sermone recapitulatur: Diliges proximum tuum tanquam teipsum, tamen quia in eo, dixi, promissa terrena et temporalia recitantur, que bona sunt huius corruptibilis carnis, quamuis eis sempiterna atque celestia, ad nouum scilicet testamentum pertinentia, figurarentur: nunc ipsius cordis bonum promittitur, spiritus bonus mentis, hoc est, intelligibile bonum, cum dicitur: »Dans leges meas in mente eorum, et in cordibus eorum scribam eas.« Unde significauit eos non forinsecus habere, sed ipsam legis iustitiam dilecturos.

 Deinde addidit et mercedem. »Et ero eis in Deum, et ipsi erunt mihi in populum.« Quid hoc bono melius, quid hac felicitate felicius? uiuere Deo, uiuere de Deo, apud quem est fons uite, et in cuius lumine uidebimus lumen! De hac uita dicit ipse Dominus: »Hec est autem uita eterna, ut cognoscant te unum uerum Deum .« Hoc enim et ipse promittit dilectoribus suis, dicens: »Qui diligit me, mandata mea custodit; et qui diligit me, diligetur a Patre meo, et ego diligam eum, et ostendam me ipsum illi :« utique in forma Dei, in qua equalis est Patri, non in forma serui, in qua se et impiis ostendebat. Tunc enim fiet quod scriptum est:  Tollatur impius, et non uideat gloriam Domini , quoniam ibunt sinistri in ignem eternum; iusti autem in uitam eternam . Que uita eterna, sicut commemoraui, definita est ea esse, ut cognoscant unum uerum Deum. Hinc dicit et Ioannes: »Dilectissimi, filii Dei sumus, et nondum apparuit quid erimus. Scimus quia, cum apparuerit, similes ei erimus, quoniam uidebimus eum sicuti est .« Hec similitudo nunc incipit reformari, quandiu homo interius renouatur de die in diem, secundum imaginem eius qui creauit eum. Sed ad illius eminentie perfectionem, que tunc futura est, quid hoc, aut quantum est? Siquidem Apostolus ad illa ineffabilia, qualecunque adhibens de notis rebus exemplum, paruulam  etatem uirili comparauit etati: cum essem, inquit, paruulus, quasi paruulus loquebar, quasi paruulus sapiebam, quasi paruulus cogitabam; cum autem factus sum uir, que paruuli erant, deposui . Cur autem hoc dixerit, consequenter ostendens, »uidemus, inquit, nunc per speculum in enigmate: tunc autem facie ad faciem. Nunc scio ex parte: tunc autem cognoscam, sicut cognitus sum :« proinde etiam per hunc prophetam, cuius testimonium pertractamus, hoc additur, ut in eo merces, in eo finis, in eo perfectio felicitatis, in eo beate eterneque uite summa consistat. Cum enim dixisset: »Et ero illis in Deum, et ipsi erunt mihi populus,« continuo addidit: »Et non docebit unusquisque proximum suum,  et unusquisque fratrem suum, dicens: Cognosce Dominum.« Nunc certe iam tempus est testamenti noui, cui est facta promissio per hec uerba, que ex illa prophetia commemorauimus. Cur hoc adhuc dicit, unusquisque proximo suo et fratri suo: »Cognosce Dominum?« An forte non dicitur, cum Euangelium predicatur, et eius ipsa fit predicatio, ut hoc ubique dicatur? Nam unde se Apostolus gentium dicit esse doctorem, nisi quia hoc fit, quod ipse ait: »Quomodo inuocabunt, in quem non crediderunt? Aut quomodo credent, quem non audierunt? Quomodo audient sine predicante ?« Cum ergo nunc ista predicatio usquequaque crebrescat, quomodo tempus est testamenti noui, de quo propheta dixit: »Et non docebit unusquisque  proximum suum, et unusquisque fratrem suum, dicens: Cognosce Dominum, quia omnes cognoscent me a minore usque ad maiorem eorum:« nisi quia eiusdem testamenti noui eternam mercedem, id est, ipsius Dei beatissimam contemplationem promittendo coniunxit? Quid ergo est, omnes a minore usque ad maiorem eorum, nisi omnes pertinentes spiritaliter ad domum Isrel, et ad domum Iuda, hoc est, ad filios Isaac, ad semen Abrahe? Ipsa est enim promissio, de qua ei dictum est: »In Isaac uocabitur tibi semen .« Non enim qui filii carnis, hi filii Dei, sed filii promissionis deputantur in semen. »Quoniam onnes scient a minore usque ad maiorem eorum.« Omnis Isrel,  et domus Iuda; neque enim omnes, qui ex Isrel, hi sunt Isrel, sed omnes, quibus dicitur in psalmo: »Pro susceptione matutina ,« hoc est, pro luce noua testamenti, scilicet noui, »uniuersum semen Iacob magnificate eum, timeat eum omne semen Isrel .« Uniuersum semen prorsus. Non omne semen, semen promissorum atque uocatorum, »sed eorum qui secundum propositum uocati sunt.« Quos enim predestinauit, illos et uocauit; quos autem uocauit, illos et iustificabit; quos autem iustificauit, illos et glorificabit .« Ideo ex fide, ut secundum gratiam firma sit promissio omni semini, non ei tantum quod ex lege est, id est, quod ex ueteri testamento uenit ad nouum, sed ei, quod ex fide  est, non sibi promissa lege: ex fide autem Abraham, id est, imitatores filii Abraham, qui est pater omnium nostrum, sicut scriptum est: »quia patrem multarum gentium posui te .« Omnes ergo hi predestinati, uocati, iustificati, glorificati, cognoscent Dominum gratia testamenti noui, a minore usque ad maiorem eorum.

»Quia propitius ero iniquitatibus eorum, et peccatorum illorum iam non memorabor.« Iniquitates eorum, quod dicit, propitiari modo in nouo testamento, et peccata illorum iam non memorari, idest, de idololatria, quod ante coluerunt et deos alienos adorauerunt.

»Dicendo autem nouum, antiquauit prius. Quod autem antiquatur et senescit, prope interitum est.«  In eo quod dixit nouum, uetustum ostendit primum. uide quomodo honorauit legem, et noluit eam dicere uetustam nominatim. uerumtamen hoc dixit: Si enim illud in nouum esset, nequaquam etiam istud testamentum postea nouum uocaret.

 »Habuit quidem et prius iustificationes culture et sanctum seculare.« Ostendit et sacerdotium et testamentum, quia finem habiturum erat illud, et ipsum tabernaculum et sancta sanctorum. Omnia siquidem figurata esse demonstrat. Priora fuerunt iudicia  temporis, ubi per hostias omnia faciebant. Quid ergo habuit? Habuit quidem primum. Quid est testamentum? Scilicet iustificationes culture. Quid sunt iustificationes? Significationes, que tunc erant, que nunc, inquit, non habentur. Ostendit  illud cessasse. Sanctum seculare dicit, quoniam omnibus licebat intrare; et manifestus erat ille locus in illo tabernaculo, ubi sacerdotes stabant, ubi Iudei, ubi proselyti, et gentiles, et Nazarei, quoniam ergo et gentibus accessibile erat, seculare illud appellat.

»Tabernaculum enim factum est primum, in quo erant candelabra, et mensa et propositio panum, que dicitur sancta. Post uelamentum autem secundum, tabernaculum, quod dicitur sancta sanctorum, aureum habens thuribulum, et arcam testamenti circumtectam ex omni parte auro; in qua urna aurea habens manna, et uirga Aaron, que fronduerat,  et tabule testamenti, super que etiam Cherubim glorie obumbrantia propitiatorium.« Hec signa erant mundi. Omnia enim uenerabilia erant, et clara magnitudinis indicia, et munimenta  , et tabule, inquit, testamenti; fregerat quippe eas; et manna: murmurauerunt enim, et ut deduceretur ad posteros memoria, imperauit illud in urna aurea seruari. Et uirga Aaron, inquit, que floruerat. Multifaria quippe Christi Ecclesie Moyses typice sacramenta monstrabat; que tamen non aperte populo, quem erudiebat, proferre ualebat; sed potius per figuram et opus candelabri ac uasorum eius signabat, donec ueniret ipse Dominus ac Redemptor noster in carne, qui interiorem eiusdem figure sensum Ecclesie, data sancti Spiritus gratia, reseraret;  ut et moriendo in cruce uelum templi scinderet, atque ea, que tecta fuerant, arcana sanctorum patefaceret, et post resurrectionem discipulis apparens, aperiret illis sensum, ut et hec, et alia Scripturarum secreta spiritaliter reuelatis oculis mentis, conspicere possent. Tabernaculum quippe figurabat Ecclesiam Dei, de qua Psalmista ait: »Quoniam abscondit me in tabernaculo suo, in die malorum .« Candelabrum, tabernaculum, sicut et mensa, uniuersalem presentis temporis Ecclesiam designat. Ideo namque sunt ante uelum coram arca testamenti posita, quia necdum ad uisionem in celis sui Redemptoris meruit intromitti. Sic mensa est, qua his, qui esuriunt et sitiunt iustitiam, uictum quotidie celestem, ne in tentationibus  deficiant, impendit. Que mensa, id est Scriptura sacra, de lignis Setim facta perhibetur ; id est, de fortibus sanctorum Patrum uerbis, actibusque compacta, ad cuius unitatem ex toto orbe uocibus apostolicis Dei populus congregatur. Candelabrum est predicatio sancta, quia lucem errantibus ostendit. Mensa pariter et candelabrum est, quia sanctis edocta litteris, et animam esurientem satiare bonis et sedentibus in tenebris atque umbra mortis lucernam uerbi subministrare didicit; cui lucerne dum sese humiliter subiecit, ad agenda uidelicet que Dei sermone precipiuntur, a suis se uoluptatibus cohibens, ad speranda ac diligenda que promisit a uisibilibus  se gaudiis sustollens, quasi candelabrum eius efficitur, quia suis per omnia uoluntatibus imperium celeste preponit, seseque humilians, claritatem uerbi Dei omnibus, et predicando et faciendo premonstrat. Propositio panum corpus Domini, quod in ministerio quotidie accipiendum est. Tabernaculum primum, sicut diximus, statum sancte uniuersalis Ecclesie designat, que partim iam cum Domino regnat in celis, partim adhuc uita decedentibus ac succedentibus sibi membris suis peregrinatur a Domino. Secundum tabernaculum, celestem Ierusalem possumus intelligere. Dicit autem sancta sanctorum  esse celum , et uelamentum celum, et carnem intrantem in interiora uelaminis , hoc est uelamentum carnis eius . Aureum thuribulum, idem ipse Christus est. Arca testamenti non incongrue ipsam Domini et Saluatoris nostri incarnationem designat, in quo sunt omnes thesauri sapientie et scientie absconditi. Circumtecta ex omni parte auro mundissimo, quia assumpta a Filio Dei humana natura, et intus uirtute sancti Spiritus plena erat, et foris hominibus aperte sancti Spiritus opera premonstrabat. Urnam quoque auream, hoc est, carnem intelligimus Christi puram atque sinceram, que reconditum in se manna perpetue diuinitatis conseruat, et angelici illius panis perennem celestem gerit dulcedinem. Necnon etiam  uirgam Aaron, id est, eiusdem summi uerique pontificis, non nisi Domini nostri Iesu Christi salutare uexillum, et immortalis memorie semper uiriditatem frondentem. Tabule quoque lapidee non incongrue duplicis testamenti perpetuam firmitatem designant. Propitiatorium quippe non aliud quam Dominum Saluatorem, scilicet specialius in eo uiscera pietatis designat; de quo dicit Apostolus: »Quem proposuit Deus propitiationem per fidem in sanguine ipsius .« Nam et ideo desuper posuit, quia superexaltatur misericordia iudicio: unde et Psalmista: »Suauis, inquit, Dominus uniuersis, et miserationes eius super omnia opera eius .« Cuius a dextris, et a sinistris duo cherubim consistunt, quod est plenitudo scientie, id est, dilectio  Dei et proximi; per quod Dominus ostenditur. Nemo enim potest peruenire ad Dominum, nisi per caritatem. Plenitudo enim legis dilectio est. Alii eadem duo cherubim, duo intelligunt testamenta, que propitiatorium Dei, id est, Christi sacramenta obumbrant, testante propheta: »In medio duorum animalium cognosceris .«

»De quibus non est modo dicendum per singula;« fortassis, quia multo sermone opus habebant, ideo dixit: »De quibus non est modo dicendum per singula.« Quoniam non hec sola erant, que uidebantur, sed enigmata. Ad quod nos, in quantum ille dedit qui os mutorum aperuit et linguas infantium facit disertas , accedere procurauimus.

 »His uero compositis, in priori quidem tabernaculo semper introibant sacerdotes, sacrificiorum officia consummantes.« His ita preordinatis, sicut superius Apostolus narrauit; in priori quidem tabernaculo semper intrabant sacerdotes, donec ueniret Mediator Dei, qui semel introiit. Erant quidem ista, sed non fruebatur eis populus: non enim uidebat illud quod prefigurabant. Proinde non illis magis erant constituta quam illis, quibus prophetabantur.

»In secundo autem semel in anno solus pontifex, non sine sanguine, quem offert pro sua et populi ignorantia.« Intueris iam formas ante premissas.  Ne enim dicerent quomodo unum est sacrificium? Ostendit illud iam inde ab initio, siquidem quod sanctius erat, unum erat. Tunc enim pontifex, inquit, semel offerebat, et semel credimus Mediatorem nostrum in passione oblatum. Et bene dixit, »non sine sanguine:« id est, non sine passione Saluatoris nostri redempti sumus.

»Hoc significante Spiritu sancto,« subauditur, a Moyse, quod Christus semel pateretur pro genere humano: »Nondum propalatam esse sanctorum uiam .« Idcirco adhuc illa manebant, quia necdum ista apparebant, que per illas imagines umbraticas significabantur.

»Adhuc priore tabernaculo habente statum. Que parabola est temporis instantis.« Illud enim tabernaculum  figura fuit temporis instantis, id est, presentis Ecclesie, que nunc in nouo testamento est.

»Iuxta quam munera, et hostie offeruntur, que non possunt iuxta conscientiam perfectum facere seruientem, solummodo in cibis, et in potibus, et uariis baptismis, et iustitiis carnis usque ad tempus correctionis impositis.« Attende quod nichil ad perfectum adduxit lex. Per ueteres quippe hostias non potuerunt emundari; non enim sordes anime demittebantur, sed tantum circa corpus erant, secundum legem mandati carnalis. Non enim adulterium, non homicidium dimittere poterat. Hoc enim agebat: hoc comede; illud non comedas. »Solummodo differentia in cibis et in potibus.« Hoc potare, inquit;  hoc non licet. »Et uariis baptismis et iustitiis carnis.« Hec enim erat iustitia carnis. In hoc deiicit illa sacramenta, ostendens quia nullam habebant uirtutem. Et, quousque ad tempus corrigerentur, usque dum transirent uetera; umbre et figure que fuerunt; et uenissent noua.

»Christus autem assistens pontifex futurorum bonorum, per amplius et perfectius tabernaculum non manufactum; id est, non huius creationis; neque per sanguinem hircorum, aut uitulorum, sed per proprium sanguinem introiuit semel in sancta, eterna redemptione inuenta.« Christus, inquit, assistens, siue ut in quibusdam codicibus habetur, adueniens  , hoc est, ad hoc ipsum ueniens, non aliis succedens. Non primo aduenit, et tunc  factus est, sed simul uenit. Et non dixit, adueniens pontifex hostiarum, sed bonorum; ueluti non ualens sermone uniuersum exprimere. Tabernaculum non manufactum, ipsam carnem pontificis nostri dicit, et uere non huius creationis, quia tota Trinitas operata est in ea. Neque ex his creaturis est, sed spiritalis ex Spiritu sancto. Ac per hoc est, amplius et perfectius, quia cuncta sancti Spiritus operatio habitat in ea, quia in ipso habitat omnis plenitudo diuinitatis. Corporaliter »per proprium, inquit, sanguinem introiuit semel in sancta, eterna redemptione inuenta.« Quando dicit, »inuenta,« ostendit eorum esse, qui non inueniebantur. Alii sacerdotes frequenter  intrando non inuenerunt; iste per unum ingressum eternam redemptionem inuenit.

»Sancta« hoc in loco, celum appellat, in quo introiuit. Intuere quomodo tabernaculum, et uelamen et celum illud Dominicum corpus uocat. Quare ergo hoc facit? Secundum aliam, et aliam significationem. Ut puta ueluti, quod dico uelamen, celum est. Sicut enim muro quodam discernit sancta per uelamen, sic et caro abscondens diuinitatem. Tabernaculum quippe, et uelamen et celum, quidquid intus retinent, foris non apparet, ita caro abscondens, sicut diximus, diuinitatem.

»Si enim sanguis hircorum, et taurorum, et cinis uitule aspersus inquinatos sanctificat ad emundationem carnis, quanto magis sanguis Christi, qui per  Spiritum sanctum semetipsum obtulit immaculatum Deo, emundabit conscientiam nostram ab operibus mortuis, ad seruiendum Deo uiuenti?« Si enim carnem, inquit, potest mundare sanguis taurorum, multo amplius anime sordem diluit sanguis Christi. Hic ostendit utriusque mundationis differentiam, quomodo autem ista excelsa sit, illa autem humilis. Merito siquidem, quia illa mundatio, sanguis taurorum; ista autem Christi. Et non ei sufficit nomine tantum hoc signare: ponit etiam modo differentiam: »qui per Spiritum,« inquit, »sanctum, seipsum obtulit immaculatum Deo;« hoc est, sacrificium, immaculatum erat, mundum a peccatis; hoc enim per Spiritum sanctum, non per ignem, neque per uituli sanguinem. »Et mundabit,« inquit, »conscientiam  nostram ab operibus mortuis.« Bene dixit, ab operibus mortuis. Hic, si quis tetigerit opus mortuum, contaminatur; ibi, si quis tangebat mortuum, polluebatur. »Ad seruiendum,« inquit, »Deo uiuenti.« uiuentem quippe dicit, propter distinctionem deorum mortuorum. Hic manifestat, quia opera mortua habentes non possunt seruire Deo uiuo et uero. Nullus igitur opera mortua habens, ingredi potest ad Patrem. Si enim eum, qui corpus mortuum tangebat, non oportebat intrare in templum, quanto magis eum, qui opera mortua habet? Pollutio quippe est pessima. Mortua quippe opera sunt que uitam non habent, que foris non operantur. Sicut enim mortuum corpus ad nullum sensum est utile, uerum etiam contristat appropinquantes; sic et peccatum confestim  rationale nostrum percutit, et non permittit neque intelligentiam ipsam quiescere, sed perturbat, et commouet, et continuo in animam insilit. Non uides eos, qui morbo afficiuntur, quomodo tumore quodam occupantur, quomodo uertunt se atque reuertunt, quomodo fetoribus sunt repleti, quomodo turpes sunt eorum facies, quomod per totum immundi sunt? Tales quippe sunt etiam peccantes, etsi non uidentur.

»Et ideo noui testamenti Mediator est, ut morte intercedente, in redemptionem earumdem preuaricationum, que erant sub priori testamento, repromissionem accipiant, qui uocati sunt eterne hereditatis.« Diuerse enim uictime, que occidebantur in  lege, unam Christi mortem, que pro nobis gratuita pietate peracta est, significabant, ut illius morte intercedente abluerentur culpe conscientiarum nostrarum, que per sanguinem irrationabilium emundari non poterant. Idcirco Dominus et Saluator noster noui testamenti mediator factus est, ut per indebitam suam mortem umbre pariter legis, et culpe hominum finirentur. »In redemptionem earumdem preuaricationum, que erant sub priori testamento,« id est, per gratiam Christi accipiant remissionem peccatorum, quam habere sub priori testamento iubente, et non adiuuante percipere non potuerunt, et repromissionem accipiant eterne  hereditatis, id est, percipiant in Ecclesia per Christum quod lex ostendit, sed sectatoribus  suis dare non potuit.

»Ubi enim testamentum est, mors necesse est intercedat testatoris. Testamentum enim in mortuis confirmatum est, alioqui nondum ualet, dum uiuit qui testatur.« Fortassis enim possent multi, qui infirmius afficiebantur, ex eo, quod mortuus est Christus, maxime non credere promissionibus eius. Hoc Apostolus exponit, exempla ex communi assumens consuetudine. Quale autem hoc est? Propterea igitur oportet, inquit, confidere, quia non uiuentibus testatoribus, sed mortuis, tunc firmata sunt testamenta et fortitudinem accipiunt. Testamentum tunc firmum erit postquam homo de hoc seculo migrauerit; uiuens uero, quoties uoluerit, mutabit. Ita mors Christi nouum testamentum confirmauit. Propterea  pro nobis in Christo nouum testamentum firmatum esse asserit, cuius similitudo uetus testamentum erat, in quo mors testatoris per uictimas prefigurabatur. Si ergo queratur quomodo simus secundum uerba eiusdem Apostoli coheredes Christi, et filii atque heredes Dei , cum etiam hereditas morte decessoris firma teneatur, nec ullo alio modo hereditas possit intelligi, respondetur ipso quidem mortuo factos nos esse heredes, quoniam filii eius et iam dicti sumus: »non ieiunant,« inquit, »filii sponsi, quandiu cum illis est sponsus .« Heredes ergo eius dicimur, quia reliquit nobis pacis ecclesiastice possessionem, per fidem dispensationis temporalis, quam in hac uita possidemus, quomodo testatus est dicens: »Pacem do uobis,  pacem meam relinquo uobis .« In offensione quippe eramus; mori nos oportebat; mortuus est pro nobis, et fecit nos dignos testamento; sed quia indigni facti sumus, non iam testamento opus erat, sed pena. Quid igitur gloriaris in lege?  In tantum peccatum quippe nos constituit, ut saluari non possemus alioquin, nisi Dominus pro nobis moreretur. Coheredes autem eius efficimur, cum in fine seculi absorbebitur mors in uictoria . »Tunc enim similes ei erimus, quoniam uidebimus eum sicuti est .« Quam hereditatem non eius patris morte adipiscimur, qui mori non potest; quoniam quidem ipse  sit hereditas nostra, secundum illud, quod scriptum est: »Dominus pars hereditatis mee .« Sed quoniam, cum uocati sumus, adhuc paruuli et ad spiritalia contemplanda minus idonei, usque ad humillimas nostras cogitationes se misericordia diuina porrexit, ut quomodocunque cernere niteremur, quod non euidenter atque perspicue cernebamus. Id ipsum moritur, quod enigmate cernebamus, cum facie ad faciem cernere ceperimus. Conuenienter enim dicitur moriturum esse, quod aufertur: »Cum autem uenerit quod perfectum est, auferetur quod ex parte est .« Ita nobis quodammodo moritur pater in enigmate, ut idem ipse sit hereditas, cum facie ad faciem possidebitur . Non quia ipse moritur: sed imperfecta in eum nostra  uisio perfecta uisione perimetur. Et tamen nisi illa prior nos nutriat, ad aliam plenissimam et euidentissimam non efficeremur idonei. Quod si etiam de Domino Iesu Christo, non secundum uerbum, in principio Deum apud Deum, sed secundum puerum, qui proficiebat etate et sapientia, pius intellectus admittitur. Propria illa susceptione seruata, que communis ei cum ceteris hominibus non est, manifestum est eum iustam, quam certe possideat hereditatem; non enim nos coheredes eius esse possumus, nisi et ipse heres sit. Si autem pietas non admittitur  primo ex parte uideretur homo Dominicus, deinde ex toto, quanquam in sapientia proficere dictus sit, corpore suo intelligatur heres, id est Ecclesia, cuius coheredes sumus, quamuis ex  nobis constet. Sed rursum queri potest, cuius morte simus etiam nos hereditas Dei, secundum illud, »Dabo tibi gentes hereditatem tuam ,« nisi forte huius mundi, qua prius tanquam dominante tenebamur. Post autem cum dicimus: »Mihi mundus crucifixus est, et ego mundo ,« possidet nos Christus, mortuo illo, qui nos possidebat, cum ei renuntiamus morimurque illi, et ipse nobis.

»Unde nec primum quidem sine sanguine dedicatum est.« Quid est, dedicatum est? Firmum factum est, roboratum est; et illic siquidem sanguis, sicut etiam hic sanguis. Si autem illic non erat Christi sanguis, non mireris. Typus enim erat: unde dixit: »Neque primum sine sanguine dedicatum est.« Propterea oportebat testamenti solemnitatem  compleri etiam per mortem.

»Lecto enim omni mandato legis a Moyse uniuerso populo, accipiens sanguinem uitulorum et hircorum cum aqua, et lana coccinea et hyssopo, ipsum quoque librum et omnem populum aspersit, dicens: Hic sanguis testamenti, quod mandauit ad uos Deus . Etiam tabernaculum et omnia uasa similiter aspersit.« Cur ergo, dic mihi, liber testamenti aspergitur et populus, nisi pretiosus sanguis iam ab initio de illo schemate prenuntiabatur? Sanguis uituli sanguis est Christi, quem sacrificium obtulit pro nobis. Hircorum uero sanguis idipsum,  sanguinem Christi prefigurabat; quia pro peccatis nostris oblatus est. Aqua baptismum prefigurabat. Lana coccinea, caritatem Christi, qua pro nobis passus est; hyssopus uero, humilitatem Christi, seu penitentiam signat; liber ipsam sacram Scripturam. »Hic sanguis, inquit, testamenti, quod mandauit ad uos Deus.« Iste sanguis prefigurabat illum sanguinem, qui de latere Christi in cruce manauit. Hoc nos sanguine Christus aspersit, per uerbum, quo dictum est: »Hic est sanguis noui testamenti in remissionem peccatorum .« Hic sermo per hyssopum sanguine infectus aspergit. Et illic quidem corpus extrinsecus mundabatur, corporalis quippe erat mundatio; hic autem, quia spiritalis  est mundatio, in animam ingreditur, et mundat non simpliciter aspersus, sed uelut fons emanans in manibus nostris. Illo siquidem sanguine, qui linitus erat, iterum diluebatur aspersus; non enim cruentus semper deambulabat; in anima uero non ita est, sed ipsi essentie commiscetur sanguis, fortem illam faciens et mundam, et ad inenarrabilem pulchritudinem perducens. Ostendit autem deinde mortem non firmitatis causa esse solum, sed etiam mundationis, quoniam mors polluta res esse uidebatur, et maxime que per crucem fiebat, dicit, quia hoc magis mundauit, et mundat, que pretiosa mundatio est et maioribus habetur. Propterea sacrificia antecesserunt, propter istum sanguinem. Propterea agni, et cuncta propter hoc fiebant. Tabernaculum enim  illi intelligendi sunt, de quibus propheta dicit: »quoniam inhabitabo in illis, et inambulabo .« uasa uero diuersa, turbe fidelium, que omnes per Christum mundantur. Nam inde est quod sequitur:

»Et omnes  pene in sanguine mundantur secundum legem, et sine sanguinis effusione non fit remissio.« Quare hoc dixit, pene? Quare illud sic expressit? Quoniam in illis non erat perfecta mundatio, neque remissio perfecta, sed mundatio, et remissio perfecta in sanguine Christi est, qui pro nobis effusus est in remissionem peccatorum, et sine illo sanguine, id est Christi, redempti non sumus.

»Necesse est ergo exemplaria uerorum, que in celis sunt, per hoc mundari: ipsa autem celestia  melioribus sacrificiis, quam istis.« Siue, ut translatione nostra legitur: »Necesse est ergo exemplaria quidem celestium his mundari; ipsa autem celestia melioribus hostiis quam istis  .« Quomodo exempla sunt celestium? Nunquid ipsum celum, aut angelos uocat celestia? Nihil tale, sed ipsam mundationem Christi, celestis namque est, quamuis in terra celebretur. Necesse enim fuit per hanc hostiam spiritalem mundum mundari. Ergo si bruta animalia propter rationale animal, id est, hominem, digne uictime non fuerunt; requirenda erat celestis hostia, id est, homo, qui pro hominibus  offerri debuisset, ut pro rationali peccante rationalis hostia mactaretur. Sed quia homo sine peccato inueniri non poterat, et oblata pro nobis hostia tunc nos a peccato mundare potuisset, si ipsa peccati contagione careret, inquinata quippe inquinatos mundare non posset; ergo ut rationabilis esset hostia, homo fuerat offerendus, ut uero a peccatis mundaret hominem, homo sine peccato. Si ex peccati commistione descenderet, perditos non saluaret. Proinde uenit propter nos in uterum uirginis Filius Dei. Ibi pro nobis factus est homo. Sumpta est ab illo natura, non culpa. Fecit pro nobis sacrificium corpus suum. Exhibuit pro peccatoribus uictimam sine peccato, que ex humanitate mori, et ex sua iustitia mundare potuisset. Hunc ergo cum post baptisma uidit antiquus  hostis, mox tentationibus impetiit, et per diuersos aditus ad interiora eius molitus est irrumpere. uictus est, atque ipsa inexpugnabili mentis eius integritate prostratus. Sed quia ad interiora non ualuit, ad eius se exteriora conuertit, ut, quia mentis uirtute uictus est, eum, quem decipere tentatione non ualuit, carnis saltem uideretur morte superare. Atque, ut ante a nobis dictum est, permissus est in illo, quod ex nobis mortalibus Mediator acceperat. Sed ubi potuit aliquid facere, ibi ex omni parte deuictus est; et unde accepit exterius potestatem Dominice carnis occidende, inde interior potestas eius, qua nos tenebat, occisa est. Ipse namque interius uictus est, dum quasi uiolenter egit exterius: et qui nos iure debitores mortis tenuit, iuste in nobis ius  nortis amisit, quia per satellites suos eius carnem perimendam appetiit, in qua nichil ex culpe debito inuenit. Dominus ergo noster pro nobis mortem soluit indebitam, ut nobis mors debita non noceret. Bene itaque dictum est: »Prudentia percussit superbum .«

»Non enim in manufactis iehsu introiuit  exemplaria uerorum, sed in ipsum celum, ut appareat nunc uultui Dei pro nobis.« Sicut enim superius Apostolus per mortem Christi omnem mundationem opposuit, siue redemptionem; sic etiam et hic celum instar templi opponit. »Non enim, inquit, in manufactis sanctis iehsu introiit, exemplaria uerorum.« Igitur illa sunt uera; hoc autem, exemplaria. Etenim templum ita constitutum est, sicut  celum. Deus enim iusserat cum honestamento multo fieri, ut magis oculis corporalibus attraherentur. Introire enim dicimus Iesum, secundum id quod homo est.  et non introiit in manufactis hominum, sed ipsum celum iussione Domini creatum. Et non hanc solam differentiam ostendit, sed etiam pontificem proximum factum: »ut appareat, inquit, uultui Dei.« Non enim per signa quedam, sicut alii sacerdotes, intrando in sancta, sed ipsum Deum uidet illic. Proinde non ex celo tantum, sed etiam  in ingressu rem uenerabilem ostendit, »ut appareat uultui Dei pro nobis.« Quid est, pro nobis? Cum sacrificio ascendit, inquit, propitiare Patrem : sicut in Epistola sua Ioannes dicit: »Aduocatum habemus apud Patrem Iesum Christum, et ipse est propitiatio pro peccatis nostris .« Quid iam miraris, si interpellat, cum eum constituit ueluti sacerdotem, sicut in consequentibus dicit?

»Neque ut sepe offerat semetipsum, quemadmodum pontifex intrat in sancta per singulos annos in sanguine alieno. Alioquin oportebat eum frequenter pati ab origine mundi.« Ipse ergo et sacrificium et sacerdos et hostia. Si enim non hoc esset, multa etiam oportebat sacrificia offerri. Sepius oportebat crucifigi. »Alioquin oportebat eum, inquit, frequenter  pati ab origine mundi.«

»Nunc autem semel in consummatione seculorum, ad destitutionem peccati, per hostiam suam apparuit. Et quemadmodum statutum est hominibus semel mori, post hoc autem iudicium.« Frequentius oportuerat eum pati, quia necessarium fuerat, ut si uoluisset, ab Abel, dum per singulas generationes peccauerunt, et passus fuisset, semper habuisset quod redimeret. Sed noluit, nisi tantum semel mori, quia una morte redemptio facta est. »Semel, inquit, in consummatione seculorum.« Quare in consummatione seculorum? Post multa peccata. Si enim a principio fieret, deinde nullus crederet; non oportebat autem secundo eum mori, infructuosa essent omnia, quia uero postea passus est, postquam  multa erant peccata, merito tunc apparuit. Quod etiam alibi dicit: »Ut ostenderet in seculis superuenientibus diuitias gratie sue .« Et hoc semel in consummatione seculorum, per proprium sanguinem, non per alienum. Alienus sanguis peccata explorare  tantum potuit, saluare non potuit: Christi autem sanguis proprius est, non alienus, quia nec hircorum, nec agnorum, sicut in lege preceptum erat; qui non solum peccata arguere, sed saluare potest. Constitutum est, inquit, semel mori hominibus. Quid ergo? Iam non morimur? Morte illa morimur, sed non manemus in illa; quod etiam neque mori est. Mortis enim tyrannis, et mors reuera illa est, quando nunquam permittitur mortuis ad uitam reuerti. Quando uero post mortem  uiuendum erit et uita meliore, non est mors illa, sed dormitio. Quoniam ergo omnes retentura erat mors, propterea mortuus est ut nos liberaret. »Post autem iudicium:« id est, quia recipiet unusquisque prout gessit in corpore siue bonum siue malum.

»Sic et Christus semel oblatus est ad multorum exhaurienda peccata.« A quo oblatus est? Manifestum est quod a semetipso. Hic neque sacerdotem eum dicit solum, sed et uictimam et sacrificium per se oblatum. »Semel, inquit, oblatus est ad multorum auferenda  peccata,« id est, tollenda.  Quare multorum, et non omnium? Quia non omnes crediderunt. Non autem omnium peccata abstulit, propter quod credere noluerunt.

»Secundo sine peccato apparebit exspectantibus se in salutem.« Quia, sicut necesse est unumquemque nostrum post mortem recipere iuxta opera sua, ita iustum est, ut Christus, deuicta morte et adepto regno, secundo appareat exspectantibus se, in salutem, et iuste uindicet suos, qui iniuste passus est ab alienis. Melior est hec apparitio exspectantibus se, in salutem, quam communis uisio, de qua dicitur: »uidebit eum omnis oculus, et qui eum pupugerunt .« Quod uero ait, secundo sine peccato apparebit, quomodo secundo sine peccato? Nunquidnam in primo uenit cum peccato, de quo scriptum  est: Qui peccatum non fecit, nec inuentus est dolus in ore eius?  Et ipse de se dicit: uenit enim princeps huius mundi, et in me nichil inueniet . Hoc est ergo, secundo apparere sine peccato, iam non uideri in similitudine carnis peccati, sed nec aliorum peccata portantem in corpore suo super lignum, sicut in primo aduentu fecit, nec interuenire iam amplius pro peccatis, sed uindictam exercere in peccantes.

 »Umbram enim habens lex bonorum futurorum non ipsam imaginem rerum, per singulos annos eisdem ipsis hostiis, quas offerunt indesinenter, nunquam potest accedentes perfectos facere, alioquin cessassent offerri; ideo quod nullam haberent ultra conscientiam peccati, cultores semel mundati,  sed in ipsis commemoratio peccatorum per singulos annos fit. Impossibile enim est sanguine taurorum et hircorum auferri peccata.« Exemplar tantum, ostendit, non uirtutem, sicut in imaginibus, exemplar hominis habet imago, non etiam uirtutem. Umbra enim fuit, non ipsa ueritas. Multifaria sacramenta Christi et Ecclesie per umbram, id est, per figuram ostendebat, donec ueniret ipsa ueritas, que interiorem eiusdem figure sensum Ecclesie sue data Spiritus sancti gratia patefaceret, et moriendo in cruce omnia illa sacramenta reuelaret. Expiabantur peccata ad tempus, non remittebantur. Nunquam enim potuit accedentes perfectos facere, alioquin cessassent ultra offerri. Qua ratione eisdem sacrificiis semper curabantur auferri? Si enim ab omnibus  essent liberati peccatis, nequaquam per singulos dies offerrentur sacrificia pro omni populo et in uespere et in die. Proinde accusatio peccatorum fuit quod fiebat, non solutio, accusatio infirmitatis, non uirtutis ostensio. Quoniam quippe primo hostia nichil ualebat, etiam secundo offerebatur, que etiam nichil proficiebat. In eo enim quod offerebantur, redargutio peccatorum erat; in eo quod semper, redargutio infirmitatis. Propter hoc imperauit, inquit, semper  offerri, propter infirmitatem, et ut memoria peccatorum fieret. Quid ergo nos? Nonne per singulos dies offerimus? Offerimus quidem, sed ad recordationem facientes mortis eius, et una est hec hostia, non multe. Quomodo una est, et non multe? Et quia semel oblata est; illa oblata est in sancto sanctorum, hoc autem sacrificium exemplar est illius; ad ipsum  semper offerimus; nec nunc quidem aliud minus, aliud hodie, aliud cras, semper ad ipsum  : proinde unum est hoc sacrificium. Alioquin hac ratione, quoniam a multis offertur, multi Christi sunt. Nequaquam, sed unus ubique est, et hic plenus existens, et illic plenus, unum corpus. Sicut enim qui ubique offertur, unum corpus est, et non multa corpora, ita etiam et unum sacrificium.  Pontifex autem noster ille est, qui hostiam mundantem nos obtulit. Ipsam offerimus et nunc, que tunc est oblata. Oblata quidem consumi non potest. Hoc autem, quod nos facimus, in commemorationem fit eius quod factum est. »Hoc enim facite, inquit, in meam commemorationem .« Non aliud sacrificium, sicut pontifex  , sed ipsum semper facimus. Magis autem recordationem sacrificii operamur.

»Ideo ingrediens mundum dicit: Hostiam, et oblationem noluisti, corpus autem aptasti mihi: holocaustomata, et pro peccato non tibi placuit   . Tunc dixi: Ecce uenio: in capite libri scriptum est de me, ut faciam, Deus, uoluntatem tuam. Superius dicens: quia hostias, et oblationes,  et holocaustomata, et pro peccato noluisti, nec placita sunt tibi que secundum legem offeruntur, tunc dixi: Ecce uenio, ut faciam uoluntatem tuam, Deus. Aufert primum, ut sequens statuat. In qua uoluntate sanctificati sumus per oblationem Corporis Iesu Christi  .« Anteriores quidem ostendit inutiles esse hostias ad integram mundationem, et formam magis eas esse, nec esse acceptabiles. Nec illi placuerunt ab initio, sicut per Ieremiam prophetam uI, 20 dicit: Holocaustomata uestra non sunt accepta, et uictime uestre non placuerunt mihi . Sed si illi non placuerunt, nec uoluntas illius fuit: quomodo ergo imperauit ut offerri debuissent? Tali modo Apostolus, creatura Creatorem sequens, peregit: uolo  omnes homines esse, sicut meipsum , in conscientia; et iterum: uolo, inquit, iuuenes nubere, filios procreare . Ecce duas uoluntates constituit, sed non ambe eius sunt; primum dicens: uolo omnes homines esse sicut meipsum; secundo: uolo iuuenes nubere: sic etiam hic non erat eius uoluntas ut precedentia sacrificia fierent, sed, sicut superius dixit, quia non solum non uoluit, sed nec desiderauit hoc: ergo propter   uoluntatem Dei sacrificabantur. Redarguta hec res erat, nullam habens uirtutem, sed infructuose, et inutiles erant; forme quippe erant futurorum Christi, et Ecclesie; offerebant quippe ea, ne sine sacrificio sedentes, in cultum deorum alienorum, dum uidissent alios offerre, inciderent. Impositum enim illis erat in seruitutem, non iustificationem. Proinde sacrificare non est uoluntas Dei  . Et dum illi illa non placuerunt, statim aduenit, sicut scriptum est: »Tunc dixi: Ecce uenio:« quod de nullo alio, nisi de Christo dictum est. Sed, si forme erant, quomodo ueritate ueniente non cessarunt, neque discesserunt? Non enim poterant prius auferri, quam illud sacrificium sanctum sanctorum, quod corpus est, fuisset oblatum. Nam  qui postea illa sacrificia sacrificauerunt, semper Spiritui sancto restiterunt. Nec enim placita sunt illi, que secundum legem offeruntur: »Nec hostia, nec oblatio, nec holocaustomata, et pro peccato illi placuit.« Et hoc non ex nouo iterum testamento, sed ex prophetis ostendit, ex superioribus temporibus proferens testimonium, quia cessura erant. Ideo quippe hostias iam dictas offerre iussit, quia in figura erant ad hostiam ueram, que totum mundum de peccato solueret: et propterea reprobantur, quia iam uera hostia appropinquabat. Et dicit Propheta: »Ecce uenio; in capite libri scriptum est de me :« id est, Leuitici, qui liber hostias imperat, et narrat. Dum autem sum principalis, et sola sufficiens hostia; ideo in capite, id est, in principio  ibri hostiarum de me scriptum est ut: »In principio fecit Deus celum, et terram .« Quid est, »ut faciam uoluntatem tuam?« Memetipsum tradere, hoc est Dei uoluntas, »in qua uoluntate sanctificati sumus.« An etiam aliud dixit: Quoniam non sacrificia homines mundant, sed uoluntas Dei? »Aufert primum, ut sequens statuat;« ac si dicat: Reprobat uetus, et affirmat nouum.

»Et omnis quidem sacerdos presto est quotidie ministrans, et easdem sepe offerens hostias, que nunquam possunt auferre peccata. Hic autem  pro peccatis offerens hostiam, in sempiternum sedet in dextera Dei, de cetero exspectans donec ponantur inimici eius scabellum pedum eius . Una enim oblatione consummauit in sempiternum  sanctificatos.« Ministrare signum est ministrationis; ergo sedere signum est, ut ei ministretur. Illi multas hostias quotidie offerendo, non potuerunt auferre peccata. Hic autem semetipsum pro nobis obtulit, in sempiternum sedit in dextera Dei. Sedere in dextera, iudicium suum demonstrat. »De cetero exspectans.« Qua causa ista dilatio? Ut ponantur inimici eius scabellum pedum eius. Inimici eius sunt Iudei, et heretici, uel omnes infideles, qui ponendi sunt sub potestate illius. Hic nimietatem, et potentiam subiectionis significans, non dixit, subiiciantur,  sed, »ut ponantur sub pedibus eius.« Non igitur efficiamur ex numero inimicorum. Non enim illi soli inimici, qui infideles sunt, sed etiam qui uita immunda pleni sunt. »Prudentia autem carnis inimica est Deo ; legi autem Dei non subiicitur. »Una enim oblatione consummauit; id est, ad illos post dies illos dicit Dominus: »Dando leges meas in cordibus eorum, et in mentibus eorum superscribam eas; et peccatorum, et iniquitatum eorum iam non recordabor amplius. Ubi autem horum remissio: iam non oblatio pro peccato .« Quod testatur quidem Spiritus sanctus per prophetam, adimpletum est. Ille statim discesserunt; quia ueniente ueritate, umbra discessit. »Ubi autem horum remissio,« inquit Apostolus, »iam non  oblatio pro peccato.« Et hoc non tantum sine scriptis, sed etiam cum scriptis argumentatus est Apostolus; et dictum propheticum adhibuit dicens: »Sacrificium et oblationem noluisti ;« et in hoc loco: Hoc testamentum, quod testabor ad illos post dies illos, dicit Dominus: Dando leges meas in cordibus eorum, et in mentibus eorum superscribam eas, non in tabulis lapideis, sicut in populo ueteri, sed in tabulis cordis carnalibus. »Et peccatorum, iniquitatum eorum non recordabor amplius.« Ac si diceret: Ubi recordatio peccatorum non est, iam necesse non est ut hostia offeratur. Unde et in consequentibus adiungit: »Ubi autem horum remissio, iam non oblatio pro peccato.«

 »Habentes itaque, fratres, fiduciam in introitu sanctorum in sanguine Christi, quam initiauit nobis uiam nouam, et uiuentem per uelamen, id est, carnem suam, et sacerdotem magnum super domum Dei.« Ostendens usque nunc pontificis, et hostiarum, et tabernaculi, et testamenti, et repromissionis distantiam, et multam differentiam: siquidem, inquit, illa temporalia hec autem eterna; illa quidem de proximo parentia, hec permanentia; illa quidem infirma, hec autem perfecta; illa quidem forma, hec ueritas: non enim iuxta tale mandatum, inquit, carnale, sed iuxta uirtutem uite insolubilis sacerdos factus est iehsu . Et iterum: »Tu es sacerdos in eternum ;« ecce perpetuitas sacerdotis. Et de testamento illo dixit,  quod uetustum est: quod autem ueterascit, et senescit, proximum est interitui. Hoc testamentum nouum, remissionem peccatorum habens, illud autem nichil huiusmodi; nichil enim perfecit lex . Illud quidem sanguinem hircorum, non Christi habebat; hoc autem, proprium sanguinem Christi. Illud quidem manufactum habebat tabernaculum, hoc autem non manufactum; non enim, inquit, in manufactis sanctis iehsu introiuit . Quoniam igitur cuncta illa minora affirmat, hec autem maiora; propterea, inquit, plus habemus fiduciam  per sanguinem Christi mundari, quam illi, qui carnaliter hostias offerebant. In tantum enim maiorem fiduciam habemus, in quantum magis coheredes effecti sumus, et tanta dilectione fruimur. Introitum sanctorum, quod dicit, celum, siue accessum ad spiritalia intelligere debemus. Nullus enim ad dona Spiritus sancti peruenire ualebit, nisi per fidem. »Quam initiauit, inquit, uiam nouam:« hoc est, initium utendi dedit. uiam nouam dicit, per quem ipse perrexit, tribuendo nobis exemplum humilitatis: non sequi ceremonias legis, sed satisfactionem spei. Dicendo autem, »nouam,« conatur ostendere cuncta maiora nos habere, siquidem nunc aperte sunt porte celi: quod neque Abraham contigit. Sed uiuentem illa uocauit, hoc est perfectam,  permanentem per uelamen  , id est, carnem suam. Hec quippe caro secauit primo uiam illam. Ipse autem dedicauit eam. Dedicauit autem illam hac ratione: quoniam ipse in eam perrexit. uelamentum autem merito uocauit, quia celat diuinitatem: cum enim eleuatus est in celum, tunc apparuerunt celestia.

»Accedamus cum uero corde in plenitudine fidei, aspersi corda a conscientia mala, et abluti corpus aqua munda, teneamus spei nostre confessionem indeclinabilem , et consideremus inuicem in prouocatione caritatis, et bonorum operum.« In quo accedamus? Sanctitate fidei, spiritali cultura in ueraci corde, in plenitudine fidei, quia nichil est uisibile  horum, neque sacerdos, sicut in ueteri lege, quanquam nec sacerdos ingressus est in sancta. Sed etiam quia nos intrauimus, propterea in satisfactione fidei; non cum hesitatione  hoc est, non fidei, inquit; sic nos oportet credere de inuisibilibus, et adhuc amplius. Hic quidem sensu percipimus; illic autem spiritu. »Aspersi corda a conscientia mala.« Ostendit quia non fides sola, sed etiam uita cum uirtute queritur, et ut nichil sibi quisque conscius sit malignitatis. Non enim suscipiunt cum plenitudine fidei sancta ii, qui non ita afficiuntur. Nullus enim ingrediebatur in sancta, si lotus non fuisset. Et nullus profanus ingreditur in illam celestem uisionem,  nisi prius per penitentiam lotus fuerit. Illi autem corpus aspergebant, nos conscientiam. Quare non dixit, mundati, et aspersi? Differentiam aspersionis uolens ostendere, ideo protulit, »aspersi.« Aliud quidem esse Dei; aliud autem nostrum. Abluere quippe, et aspergere, Dei est; cum ueritate autem accedere, et plenitudine fidei, cum gratia illius nostrum est. »Et abluti,« inquit, »corpus aqua munda.« Lauacrum baptismatis in hoc loco dicit; quia foris lauamur aqua, intus uero Spiritu sancto  mundamur. Quid est enim, accedamus cum ueraci corde? Hoc est, sine simulatione. ue enim peccatori ingredienti duabus uiis. Nihil sit, inquit, falsum in uobis. Non alia quidem dicamus, alia uero cogitemus. Hoc est etiam non ueri cordis. Hoc enim mendacium nequissimum, pusillanimis est; non credendo enim pusillanimitas efficitur. Hoc est enim, per fidem aspergere corda. »Fidelis enim est qui repromisit: et consideremus inuicem in prouocatione caritatis et bonorum operum.« Fidelis, quia non fallit; unde in alio loco dicit: »Fidelis est Deus, per quem uocati estis .« Quoniam oportet ire illuc, et intrare in regnum. Nihil igitur scruteris, neque rationes exspectes; fide opus habent nostre cause:

 »Consideremus inuicem in prouocatione caritatis.« Quid est consideremus? Id est, intelligamus quod in quibusdam codicibus ita legitur. Ac si diceret: Si quis est uirtute preditus, hunc imitemur; in eum intendamus, ut diligamus et deligamur; ex dilectione quippe bona opera fiunt. Quid est, ad prouocationem caritatis? Amplius diligere et diligi. »Et bonorum operum:« ut in hoc habeant emulationem. Facere enim quam dicere, maioris uirtutis est. Quantum ad doctrinam pertinet, multos habetis etiam uos doctores in uestra multitudine per opera ipsa hoc facientes.

»Non deserentes collectionem nostram, sicut est consuetudinis quibusdam, sed consolantes, et tanto magis, quanto uideritis appropinquantem diem.«  Aliquos in hoc loco non solum admonuit, sed etiam tacite culpauit. Charitas incrementatur per congregationem; unde Dominus ait: »Ubi fuerint duo uel tres congregati in nomine meo, ibi sum in medio eorum ;« et Ecclesiastes: »Frater quippe a fratre adiutus, quasi ciuitas munita .« Magnum quippe bonum est congregatio. Ipsam namque caritatem operatur feruentiorem; ex ea cuncta optima generantur. Nihil namque bonum est, quod non per caritatem fit. Istam igitur confirmemus inuicem. Plenitudo legis caritas. Non enim labore opus habemus, aut sudoribus. Si dilexerimus inuicem, spontanea nobis uia prosternitur ducens ad uirtutem. Appropinquantem diem, quod dicit, illud est, quod in alio loco idem Apostolus dicit: »Dominus  prope est, nichil sollicite sitis ;« nunc autem propinquus nobis est  ; salutis tempus iam abbreuiatum est .

»uoluntarie enim peccantibus nobis post acceptam notitiam ueritatis, iam non relinquitur pro peccati hostia.« Non enim est hostia secunda. Hic iterum exsurgunt, qui penitentiam auferunt. Quoniam in hoc non penitentiam excludit, neque propitiationem, que fit per penitentiam, neque repellit, et deiicit per desperationem delinquentes. Non enim ita  est inimicus salutis nostre. Sed quid? Secundum excludit lauacrum. Non enim dixit, non est ultra penitentia, neque dixit, ultra non est remissio, sed hostia, inquit, non est; hoc est, crux ultra secunda non est. Hostiam quippe hanc uocat. Una namque perficit in perpetuum eos, qui sanctificantur . Non sicut Iudaice. Illud quod in hac Epistola qui deligentius pertractant, sic intelligunt, ut non de sacrificio cotribulati per penitentiam cordis accipiendum sit quod dictum est, non adhuc pro peccatis relinquitur sacrificium; sed de sacrificio, de quo tunc loquebatur Apostolus, id est holocausto Dominice passionis, quod eo tempore offert quisque pro peccatis, quo eiusdem passionis fide dedicatur, et Christianorum fidelium nomine baptizatus imbuitur.  Et hoc significat Apostolus non posse deinceps, dum peccauerit, iterum baptizando purgari. Quo intellectu non intercluditur penitendi locus. Ita sane, ut eos, qui nondum baptizati sunt, nondum plenam scientiam ueritatis accepisse, ut et iam baptizatus, intelligatur  . Non autem omnis baptizatus, etiam scientiam ueritatis accepit, propter quorumdam posteriorem prouectum, uel miserabilem negligentiam. Et tamen illud sacrificium de quo loquebatur, id est, holocaustum Domini, quod tunc pro unoquoque offertur quodammodo, cum eius nomine baptizando signatur, iterum, si peccauerit, offerri non potest. Non enim possunt denuo baptizari, qui semel baptizati sunt, quamuis etiam post baptismum per ignorantiam ueritatis peccauerint.  Ita fit, ut quoniam  sine baptismo nemo recte dicitur accepisse scientiam ueritatis, sic licet quia omnis qui accepit eam, non relinquatur pro peccatis sacrificium; hoc est, non possit denuo baptizari, nec tamen omnis, qui non accipit per doctrinam scientiam ueritatis, sic debeat arbitrari posse pro se illud offerre sacrificium. »Si iam ablutus est: id est, in se iam eiusdem ueritatis per baptismum sacramenta percepit, non posse iterum baptizari. Tanquam si diceremus omnem hominem non esse quadrupedem; non ideo tamen omne animal, quod homo non est, quadrupes debet esse, etc. Eos enim, qui iam baptizati fuerint, curari melius dicimus, quam per penitentiam renouari; quia renouatio in baptismo est, ubi quidem operatur penitentia, sed tanquam fundamento manente.  Itaque a fundamento recurari edificium potest: si autem fundamentum iterare quis uoluerit,  totum edificium subuertat necesse est. Propterea hoc dicit Hebreis, quia ex Nouo Testamento ad sacerdotium uetus declinasse uidebantur. »Ideoque remittentes, inquit, initii Christi uerbum, in consummationem respiciamus, ne iterum iacientes fundamentum penitentie a mortuis operibus, et fidei in Deum, lauacri doctrine, impositionis manuum, resurrectionis etiam mortuorum, et iudicii eterni .« Ista omnia in baptismo traduntur, que negat esse repetenda, utique in consecrandis fidelibus: nam in uerbi Dei tractatione, atque doctrina non iterum tantum, sed sepius dicenda sunt, sicut rerum, de quibus disseritur, opportunitas flagitat. »Terribilis autem quedam est exspectatio iudicii, et ignis emulatio, que consumptura est aduersarios.«  Hoc in loco Apostolus extremum iudicii diem, siue ignem perpetuum manifestissime declarat. »Que consumptura est aduersarios.« Aduersarios enim non infideles dicit tantum, sed etiam contraria uirtuti agentes, demones uidelicet, seu hereticos, uel omnes male agentes concremabit, siue, quia et domesticos et familiares, idem ipse ignis accipiat etiam contrarios.

 »Irritam qui faciet legem Moysi, sine ulla miseratione duobus, uel tribus testibus moritur .« Sine miseratione, inquit, ut nulla sit uenia, nulla sit misericordia; quanquam Moysis esset illa lex, plurima namque ipse disposuerat. Quid est, coram duobus, uel tribus? Si duo, uel tres testificati fuerint, confestim iudicium dant. Si  igitur in ueteri Testamento, ubi lex Moysi irrita fit, homines peccatores tanto ac tali supplicio condemnabantur: »Quanto magis putatis deteriora mereri supplicia, qui Filium Dei conculcauerit, et sanguinem testamenti pollutum duxerit, in quo sanctificatus est, et Spiritui gratie contumeliam fecerit?« Quomodo conculcat quisque Filium Dei? Cum enim indigne ex eo participat quisque per sacramenta, nonne peccata committit; nonne illum conculcat, nonne ipsum contemnit? Sicut ea que conculcamus nullius momenti pendimus, sic et qui peccant, Christum nullius momenti existimant. Factus es corpus Christi, et tradis teipsum diabolo ut conculces Christum. »Et sanguinem,« inquit, »testamenti pollutum duxerit:« siue, ut in Greco habetur,  »communem iudicas.« Commune quidem, immundum, siue quod nichil amplius a ceteris habeat. Illi  quippe sanguinem Christi polluunt, qui hereticam doctrinam in se recipiunt, et non Christi, per peccata eorum Christum de se eiiciunt, Spiritui gratie contumeliam faciunt qui non credunt quod in Ecclesia fit remissio peccatorum: ut dictum est: »Qui in Spiritu sancto blasphemauerit, non remittetur ei, neque in hoc seculo, neque in futuro .« Siquidem et ille Spiritui gratie contumeliam facit, qui quod ille tribuit, non exercet. Qui enim beneficium non suscipit, iniuriat benefacientem. Fecit te filium; tu autem uis fieri seruus? uenit ad habitandum apud te; tu autem adducis ei cogitationes malignas? Christus uult solidari apud te; tu autem eum conculcas per crapulam, per ebrietatem. Audiamus  qui indigne sacramenta participamus. Audiamus qui indigne ad mensam illam accedimus, quid sequatur:

»Scimus enim quid dixit: Mihi uindictam, et ego retribuam. Et iterum: quia iudicabit Dominus populum suum .« De inimicis hoc dictum est, qui male faciunt, non de his, qui male patiuntur. Hic autem et consolatur eos, dicens: »Ego retribuam.« Permanet enim in sempiternum Deus, et uiuit: proinde etsi nunc non recipiunt, postea recepturi sunt. Illos oportet congemiscere, non nos. Nos enim in illorum incidimus manus; illi autem in manus Dei. Neque enim qui patitur, aliquod malum patitur, sed qui facit.

 »Horrendum est incidere in manus Dei uiuentis.« Incidunt in manus Domini, qui iudicia hominum contremiscentes, iudicia Dei paruipendunt. Sed et tu quicunque peccator es, si non penitueris, in manus Domini incides. Illud enim metuendum est, id est iudicium Dei, hoc autem nichil est, id est iudicium hominum. Cum uiderimus igitur quemquam hic puniri, non tremiscamus ad presentia, sed contremiscamus futura Dei iudicia. Secundum misericordiam enim eius, et indignatio eius est, et semper super peccatores requiescit furor eius in eos qui incidunt in manus eius.

»Rememoramini autem pristinos dies, quibus illuminati, magnum certamen sustinuistis passionum, et in altero quidem opprobriis et tribulationibus  spectaculum facti.« Optimi medicorum cum malitiam secauerint, et per incisionem fecerint doloris augmentum, solatium statim afferunt, et remedium illi loco, ubi dolor inest, et perturbatam refouent animam; postquam autem recreauerint, alteram iam non adiiciunt sectionem: quin etiam illam, que facta est, medicaminibus mitioribus et ualentibus amplitudinem mitigare doloris confouent. Hoc etiam Apostolus fecit. Postquam concussit animas eorum, et compunxit mentione gehenne, et fidem faciens, quia omnibus modis oportet perire iniuriantem Dei gratiam, et hoc ex lege Moysi  docens, et aliis testimoniis amplius hoc affirmans, et dicens metuendum esse incidere in manus Dei uiuentis, proinde ne multo timore desperantem animam absorberi faceret, consolatur eos per laudes et orationes, et immolationem domesticam ei proferens: »Rememoramini, inquit, pristinos dies, in quibus illuminati magnum certamen sustinuistis.« Ac si diceret: Quoniam introducti estis, qui non in ordine discipulorum eratis, tantam alacritatem demonstrastis, tantam fortitudinem; nunc per rememorationem rogo ut in ipsa perseueretis, ut, perdurantes in tribulationibus, possitis affectui esse unicuique. Diuidit qualiter sustineant tentationes, seu certamina, quod est maximus titulus laudum. Deinde exsequitur minutatim dilatans sermonem  suum, et laudes plurimas proferens. Quomodo hoc? »Nunc quidem, inquit, opprobriis et tribulationibus spectaculum facti.« Grauis quippe res est opprobrium, et idonea ad animam subuertendam, et ad excecandam mentem. Nam audi quod dixit Propheta: »Cum dicunt mihi, inquit, per singulos dies: Ubi est Deus tuus?«  Et iterum: »Si inimicus exprobraret mihi, sustinerem  .« Quoniam ualde appetens est gloriam genus humanum, propterea etiam opprobriis facile captiuatur. Et non simpliciter dixit, opprobriis, sed etiam hic augmentum fecit, dicens: et spectaculum facti. Cum enim quis secreto exprobratur, contristatur quidem, sed multo amplius, cum coram omnibus; quantum erat malum, discedentes ab  infirmitate Iudaica, et ad optimam uitam transeuntes, et paternas traditiones contemnentes, ut ab ipsis domesticis paterentur multa mala, a nullo haberent defensionem. Non habeo, inquit, quid dicam, quia hoc passi quidem estis, et forte doluistis, imo magis gaudebatis. Non solum, inquit, in propriis passionibus non erubuistis, quin etiam aliis taliter patientibus socii facti estis; quod de apostolis dictum esse arbitror. »In altero autem socii taliter conuersantium effecti.« Ac si dicat: uos, qui illis ministrastis, socii estis ipsorum in remuneratione.

»Nam et uinctis compassi estis, et rapinam bonorum uestrorum cum gaudio suscepistis, cognoscentes  uos habere meliorem et manentem substantiam.« uides quia de ipso dicit, et de aliis uinctis. Non enim putastis uincula esse illa uincula, sed sicut athlete, fortes sic stetistis; qui non solum in uestris opus non habuistis hortatione uel consolatione, uerum etiam aliis hortatio et consolatio facti estis. »Et rapinam substantiarum uestrarum cum gaudio suscepitis.« Rapinam, quod dicit, cum gaudio suscepistis, id est qui res illorum ab illis abstraxeraut, cum gaudio susceperant, propter remunerationem eternam. Mirabiliter satisfacit et comprobat. Nam rapina illa fortassis uiolentie raptorum ascribitur. Nullus enim posset uiolentos  forsitan prohibere, possetis quippe; si uelletis non esse rapinam, abnegantes fidem. Sed quod isto multo amplius est, hoc fecistis, ut cum gaudio ista toleretis; quod erat totum apostolicum opus, et dignum illis fortibus animabus ut flagellati gauderent. Remunerabantur  enim, inquit, a facie concilii gaudentes, quia digni facti erant pro nomine Iesu inhonorari . Qui enim cum gaudio fert, ostendit quia habet mercedem. Quod dixit, »suscepistis,« ultroneam eorum patientiam declarauit. Quoniam suscepistis, inquit, cognoscentes habere uos meliorem substantiam in celis et permanentem, et possidere firmam et stabilem, et que perire non possit, sicut ista terrena perit.

 »Nolite itaque amittere confidentiam uestram,  que magnam habet remunerationem. Patientia enim uobis necessaria est, ut uoluntatem Dei facientes, reportetis promissionem.« Non enim dixit, quia amisistis, sed nolite amittere. Quod enim amittitur, ut iterum acquiratur, labore multo indiget; quod autem tenetur, et formidinem habet, fortitudinem necesse est habeat. Nolite deficere in tribulationibus, quia magna est remuneratio. Hortatur enim eos, ut fortiores faceret, et stabilem ac firmam fidem haberent. Aliter enim Galatis loquitur, aliter Hebreis, illis, ut Christus firmaretur in eis; istis, ut stabilitas firma fieret; illis dicit: »Filioli mei, quos iterum parturio, donec reformetur Christus in uobis .« Et merito. Illi enim superius afficiebantur, propterea opus illis  erat increpatiuo sermone; isti autem aliquantulum frigidiores, unde mitiore magis sermone opus habebant. Nolite itaque amittere, inquit, confidentiam. Apparet ergo quia in confidentia multa erant ad Deum. Que magnam, inquit, habet remunerationem. Propterea antecessit eorum cogitationem pene, dicens, si in celis intelligitis uos habere substantiam meliorem, nichil requiratis, sed tantum hic patientia opus est, et non ut cadatis, sed ut in eisdem ipsis permaneatis; ut non abiiciatis quod uobis impertitum est, nichil uobis aliud opus est, nisi ut stetis, sicut stetistis; ut ad finem uenientes portetis repromissionem, uno opus habetis tantum ut perseueretis et exspectetis futura, non ut iterum certetis. Ad ipsam iam coronam proximi facti estis; certamina  cuncta sustinuistis, uincula, tribulationes; substantie uestre direpte sunt. Quid ergo est, quam nisi de cetero ad hoc stetis, ut coronemini? Hoc solum prestolamini, aduentum corone. O quanta magnitudo hortationis et consolationis! ueluti si quis athlete hoc diceret, qui cunctos superasset et nullum relictum haberet, qui sibi certaret, et deinde in futuro, ut coronetur tempus dilataretur, dum arbiter certaminis adueniret, qui coronam daret. Ille autem impatienter ferens, uellet exire et fugere, non tolerans sic, timens flammas estuationis. Hoc igitur  et ipse significauit, dicens: »Adhuc modicum aliquantulum: qui uenturus est, ueniet et non tardabit .« Qui uenturus est, non tardabit, id est, Christus. Et ne forte dicerent: Quando ueniet? ex Scripturis eos consolatur. Etenim quia prope est salus nostra , consolatur eos: tanquam paruum sit tempus, quod remaneat. Hoc non ex se ipso dicit, sed ex Scripturis. »Iustus autem meus ex fide uiuit .« Quod si subtraxerit se, non placebit anime mee. Nos autem non sumus subtractionis filii in perditionem, sed fidei in acquisitionem anime.« Iustus ex fide uiuit, quia uita corporis tui est anima tua; uite anime tue est fides tua, a qua qui se abstraxerit, non placebit Deo. Laborastis,  inquit, certamina plurima sustinuistis; exspectate beatam spem; nolite hic querere que sperastis, quia iustus ex fide uiuit.

 »Est autem fides sperandum substantia rerum, argumentum non apparentium. In hac enim testimonium consecuti sunt senes.« Fides igitur, uisio est, inquit, non apparentium, et ad eamdem satisfactionem ducens, tanquam que uidentur. Proinde neque circa ea que uidentur credulitas uel incredulitas dici potest, neque iterum fides dici potest, nisi cum circa ea que non uidentur satisfactionem quisquam habuerit. Cum enim que sunt in spe, sine substantia esse putantur; fides eis tribuit substantiam puram. Resurrectio necdum facta est, et necdum est in substantia, sed spes facit  eam subsistere in anima nostra. Hoc est quod dixit, substantia. Si igitur argumentum est non apparentium, quid est quod eam uultis iam uidere, ut excidatis a facie sanitatis? Profecto liquet quia fides illarum rerum argumentum est, que apparere non possunt. Que enim apparent, iam fidem non habent, sed agnitionem. Dum ergo uidit Thomas, dum palpauit, cur ei dicitur: »uidisti me, credidisti?«  Sed aliud uidit, aliud credidit; a mortali quippe homine diuinitas uideri non potuit. Hominem igitur uidit, et Deum confessus est, dicens: »Deus meus, et Dominus meus.« uidendo ergo credidit, qui considerando uerum hominem Deum, quem uidere non poterat, exclamauit.

 Letificat ualde quod sequitur: »Beati qui non uiderunt, et crediderunt .« In qua nimirum sententia nos specialiter signati sumus, qui eum, quem carne non uidimus, mente retinemus. Nos signati sumus, si fidem nostram operibus sequimur. Ille enim uere credit, qui exercet operando quod credit. Quod contra de his, qui fidem nomine tenus retinent, Paulus dicit: »Confitentur se nosse Deum factis autem negant .«

»Fide intelligimus aptata esse secula uerbo Dei, ut ex inuisibilibus uisibilia fierent,« fides forti  animo, et uirili opus habet, omnia supergrediente sensibilia, et infirmitatem rationum hominum intranseunte. Non enim potest aliter quisquam fidelis fieri, nisi seipsum a consuetudine communi abducat. Quia ergo anime Hebreorum debiles erant, et a fide quidem initium sumpserant, ex passionibus autem tribulationum pusillanimes efficiebantur, et minus patienter ferebant, et concutiebantur; primo eos ex seipsis adhortatus est, dicens: »Rememoramini dies pristinos,« deinde ex Scriptura diuina dicente: »Iustus ex fide uiuit:« deinde ex ratiocinationibus, dicens: »Fides est sperandarum substantia rerum,« conuictio earum, que non uidentur; nunc autem est genitoribus incipit loqui magnis uiris, et mirabiliter illos proponens nobis in  exemplum, quia, sicut illi omnes per fidem saluati sunt, ita et nos per fidem omnes saluamur. Cum enim inuenerit anima in eisdem passionibus socium, requiescit et respirat. Hoc et in fide, hoc et in tribulatione solet accidere. Proinde sit in uobis consolatio, inquit, per mutuam fidem. ualde enim fragile est genus humanum et nimium hesitans in cogitatione. Apostolus ergo ex patribus eos hortatur. Et primo ex communi intellectu, initio manifestum, inquit, est, quia non exstantibus, que sunt, Deus efficit: sed ex inuisibilibus uisibilia, ex non existentibus subsistentia. Et unde hoc? Quia uerbo hoc fecit. Ratiocinatio quidem in hoc nichil nobis suffragatur. Unde quidem habemus, quia Deus hoc fecit, ratio non suffragatur. Aliquis, quando fiebant,  non aderat. Unde ergo certum est? Manifestum est, quod fidei res est. »Fide intelligimus, inquit, aptata esse secula uerbo Dei.« Fide quippe credimus aptata, id est, perfecta, seu facta: quia non ex uisibilibus, sed ex inuisibilibus facta sunt que uidentur. Hoc autem est fidei. Inuisibilia quippe erant, quoniam tenebre erant super abyssum . uisibilia facta sunt, quoniam omnia formam acceperunt.

 »Fide plurimam hostiam Abel, quam Cain obtulit Deo, per quam testimonium consecutus est esse iustus, testimonium perhibente muneribus eius Deo, et per illam defunctus adhuc loquitur.« Primum ponit eum, qui mala passus est, et hoc et a fratre.  Proprium illorum posuit exemplum: etenim uos, inquit, eadem passi estis a contribulibus uestris. Hortatur enim eos, ut, sicut ille iniuste occisus est a fratre, et non recusauit persecutionem, ita illi non recusarent, si iniuste paterentur a contribulibus eorum. Plurimam quippe hostiam Abel, quam Cain obtulit, non quod illa hostia in rebus carnalibus maior exstitisset, sed quidquid optimum habebat Abel, Deo per fidem beneuolo animo proferebat. Et exinde ei sua multiplicata fuerunt. Et intelligimus ipsum per hoc placuisse Deo. Testimonium enim consecutus est esse iustus; siue quod ignis descendit de celo, ut in Theodotion legitur, et inflammauit  Dominus super Abel, et super sacrificium eius; seu per illam Domini sententiam, quod a primo martyre, qui fuit usque ad extremum rememoratus est Deus, uindicari super his, qui faciunt uindictam in seruis suis: ut in Euangelio legimus : »A sanguine Abel iusti usque ad sanguinem Zacarie , filii Barachie, quem occiderunt inter templum, et altare. Et per illam defunctus adhuc loquitur,« ut dicitur: Sanguis Abel clamat ad me de terra , seu adhuc loquitur; hoc est, interemit quidem eum, sed non cum eo interemit eius gloriam. Ac si diceret, non ille mortuus est, ergo nec uos moriemini. Omnia hec egit Apostolus, ut capaciores eos redderet in fide et firmiores ad tolerandum. Proinde tot  signa, tot miracula, tot consolationes multiplicat. Quanto quis acrius passus fuerit, tanto magis gloria procrescit. Quando adhuc loquitur, hoc enim indicium est, quod uiuit, quod in ore omnium uersatur, quod omnes eum admirantur et beatificant. Qui enim admonet alios ut iusti sint loquitur. Non enim tantum proficit sermo, quantum passio illius. Sicut celum tantum apparens loquitur, sic et ille, dum in memoriam uenit. Nunquam enim in tanta esset admiratione, si mille linguas haberet, si uiueret, in quanta nunc admiratione est. Hec gloria non acquiritur sine periculis.

»Fide Henoch translatus est ne uideret mortem, et non inueniebatur, quia transtulit illum Deus, ante translationem enim testimonium habuit placuisse  Deo. Sine fide autem impossibile est placere Deo. Credere enim oportet accedentem ad Deum quia est, et inquirentibus se remunerator sit.« Non enim dixit apud seipsum Henoch, quod opus est labores et pericula sustinere. Ecce Abel mortuus pro amore Dei, et necdum resurrectionem adeptus est; sed desiderium quidem eius manifestum est, et que ab illo fieri debebant, facta sunt. Que uero donari sperantur, necdum illi collata sunt. Sed nec parricida suscepit contritionem. Minatur quidem ab eo, sed necdum ei retribuit. Quid illi ex hoc proderit? sed ab huiusmodi cunctatione pertransiens intellexit, quoniam si est Deus, omnimodo retributio erit. Et uos igitur, inquit, attendite uos; et si uidetis nichil  uos hic percipere, non perturbemini. Si illi sic placuerunt Deo, qui nulla exempla, que intenderent, habuerunt, quanto magis nos debemus placere, quibus tot stelle micantes emicuerunt, donec ueniret uerus Sol? Fide, inquit, translatus est Henoch. Henoch per fidem placuit Deo, ut quomodo patres superiores ante aduentum, illum non uiderunt et crediderunt, ita et nos scientes credere debemus quod non uidemus, ut accipiamus sicut illi acceperunt, ut dicitur: »Querite Dominum, et confortamini, querite faciem eius semper .« Ut enim transferretur, causa fuit per quod placuerat. Sed ut Henoch placeret Deo, causa erat fides.  Nisi enim sciret quia redditurus est retributionem, quomodo placeret Deo? »Sine fide enim impossibile est placere Deo.« Quomodo hec credebat? Credebat enim quia, si quis crediderit esse Deum, etiam retributionem habebit. Unde ergo placet Deo? Credere, inquit, opus est quia est. Nunquid est? Si autem, quia est fides, non ratiocinatione opus habet, ita nec quid sit, ratione comprehendi poterit. Sic, quia retributor mercedis est, fide opus habet, et non ratiocinationibus. Quomodo ea que ad essentiam eius attinent, ratiocinatione poterunt comprehendi? Qualis enim est ratiocinatio, que poterit ad ista pertingere? Multi autem querunt quo translatus est Henoch, et quare translatus sit, et quare non fuerit mortuus, neque ipse, neque Elias; si adhuc uiuunt,  et quomodo uiuunt? et in quali habitu? Sed superuacuum est ista requirere. Quia uero translatus est iste, et assumptus est ille, Scripture dixerunt; ubi autem sint, et quomodo, non addiderunt. Aiunt enim ad hoc factum esse, ut in ipsis initiis statim referretur Henoch, ut anima humana spem acciperet, quia soluitur mors, et damnaretur diabolica tyrannis. Primum per Abel permittit fieri mortem, terrore uolens ostendere quia reuera permanet firma sententia, quia terra es, et in terram ibis: ne confidentes pigri efficerentur. Per Abel quidem perterrens, per Henoch autem excitans ad emulationem placendi sibi. Inquirentibus namque opera bona, et per intellectum mercedis retributor efficitur.

»Fide Ne, responso accepto de his, que adhuc  non uidebantur, metuens aptauit arcam in salutem domus sue, per quam damnauit mundum; et iustitie, que per fidem est, heres est institutus.« De his, que adhuc non uidebantur inquit, hoc est, de imbribus, metuens construxit arcam. Per rationem quippe nichil in hac uita suggessit. Nubebant, inquit, alii, ut Dominus ait in Euangelio, et nuptui dabant ; er serenus, et signa nulla erant. uerumtamen ille timuit, atque per fidem de his, que adhuc non uidebantur, timens, construxit arcam ad salutem domus sue, per quam, id est, per fidem damnauit mundum, id est, condemnauit comparatione sua, dum mundus fidem non habuit. Per fidem, non per legem heres est, dum ipse solus fidem  patrum tenuit, et ab illo ceteri discedebant. Ostendit enim eos dignos hoc supplicio, qui neque per illam constructionem corrigebantur. »Et iustitie, que per fidem est, heres est institutus.« Heres regni celorum, uel heres mundi dicitur, quia de suo semine fuit reparatio mundi. Ex hoc enim apparuit iustus, ex eo quod credidit Deo. Hoc enim anime est, que se germane habet ad Deum, et uerbis illius nichil felicius iudicat, sicut etiam infidelitas, cum contra se habet. Fides autem certum est, quia iustitiam operatur. Sicut nos responsum accepimus de gehenna eterna, sic et Ne de damnatione mundi. Tametsi irridebatur, semper prophetabat. Et est sensus: uos si persecutionem patimini, tolerare debetis, ne uos dies ille, sicut fur, comprehendat.  Exemplum enim Henoch fidei tantum fuit. Exemplum hoc Ne, et fidei et infidelitatis. Hec est perfecta consolatio et exhortatio: quando non solum qui crediderunt inueniuntur approbati esse, sed etiam infideles contraria passi.

»Fide qui uocatur Abraham obediuit in locum exire, quem accepturus erat in hereditatem; et exiuit nesciens quo iret.« Id est et ipse Abraham per fidem placuit Deo. Nesciens enim quo iret, quia ignotus erat habitationis locus illius terre. Inquantum enim ambulauit, per fidem ambulauit. Seu nesciens quo iret, quia quem imitaretur, nullum habebat. Dictum enim erat: tibi dabo terram hanc et semini tuo. uidit filium ibi ut peregrinum habitantem, uidit nepotem, uidit seipsum in aliena terra  peregrinantem, et nichil turbabatur. Ideo enim circa Abraham sic actum est, ut postea repromissio per ducenda esset in prolem eius, quanquam etiam ad ipsum dictum esset, quia tibi dabo et semini tuo, non semper tibi, sed tibi et semini tuo. Et tamen neque ipse, neque Isaac, neque Iacob potiti sunt hac promissione, sed successio illorum. Et ideo dicit, fide qui uocatur Abraham; non enim sic uocabatur, quando obediuit Deo; ideo dictum est, qui uocatur Abraham.

»Fide demoratus est in terra repromissionis, tanquam in aliena, in casulis habitando cum Isaac et Iacob, coheredibus repromissionis eiusdem.« Fides Abrahe duplicatur pro magnitudine fidei; unde caput fidei dicitur. Sicut enim fide exiuit, nesciens quo iret, sic fide mansit in terra sua. Casa  domus est; casulis, quod dicit diminutiuum est, id est, in tentoriis cum Isaac et Iacob habitando. Ipse enim eos docuit fidem. »Coheredibus repromissiosionis eius.« Ea repromissio facta est ad Abraham, que ad Isaac, et ea ad Isaac. que ad Iacob. Omnes simul coheredes in repromissionibus Abrahe simul heredes, quia omnibus promissum est, sicut ad Abraham. Abrahe enim dictum est: In te benedicentur uniuerse cogitationes terre, et Isaac uocabitur tibi semen; ad Isaac autem: Complens iuramentum, quod spopondi Abraham patri tuo, et multiplicabo semen tuum, sicut stellas celi, daboque posteris tuis uniuersas regiones has, et benedicentur in semine tuo omnes gentes terre; ad Iacob autem  dictum est: Ego Deus omnipotens; crescere, multiplicare gentes, et populi, nationesque erunt ex te, reges de lumbis tuis egredientur, terramque, quam dedi Abraham, et Isaac, dabo tibi, et semini tuo post te.

»Exspectabant enim fundamenta habentem ciuitatem, cuius artifex, et conditor Deus.« Contemplare quia has receperunt repromissiones, hoc est, exspectando, et confidendo. Si igitur confidere, accipere est, possumus nos accipere. Isti enim, si nichil horum possidebant, tamen desiderio intuebantur ea. Illi quidem repromissiones in terra factas non attendebant. Sed futuram quietem requirebant. Erubescamus enim nos, qui terrena requirimus. Ostenderunt enim se ipsos maioribus esse dignos. Non eos, permisit hoc accipere, sed illa maiora eis tribuit,  uolens nobis ostendere, quia maioribus digni sunt. Nolentes alligari ad ista terrena, cum tanto studio abducebant animos suos a terra, neque que dabantur, accipiebant. Etenim propterea nepotes eorum acceperunt. Illi quippe erant terra digni, non illius, cuius ciuitatis artifex, et conditor Deus est.

 »Fide et ipsa Sara sterilis uirtutem  in conceptionem seminis accepit, etiam preter tempus etatis; quoniam fidelem tradidit esse eum, qui repromiserat. Propter quod et ab uno orti sunt  tanquam sidera celi in multitudine, et sicut arena, que est ad oram maris innumerabilis.« Fortassis dicit aliquis: Quomodo fide, que risit?  Risus enim ille etiamsi gaudii fuit, plene fidei non fuit. Post ab eodem angelo in fide  etiam confirmata est; proinde euacuata dubitationis causa, introducta est fides. »uirtutem in conceptionem seminis accepit.« Iam mortificata erat, sterilis; duplex enim erat preclusio; una temporis: senuerat quippe iam; alia uero ex natura: sterilis enim erat. Sed ad suscipiendum et retinendum semen accepit uirtutem. Mulieres namque ex duabus rebus steriles esse solent; siue quando in uulua uirtutem non habet semen, quod in senectute euenit, cum deficiunt muliebria; uel quando uulua concluditur etiam in iuuentute, ut non perueniat semen ad loca conceptionis: contra que, id est, sterilitatem et senectutem, dedit Deus uirtutem. Ad locum statim conceptionis semen peruenit, et postquam peruenit, dedit partus soliditatem mulieri. Fidei namque soliditate  uteri insolida confortantur, ut omnia possibilia sint credenti . Propter quod, inquit, et ab uno orti sunt ei; id est, ab uno Isaac orti sunt ei duo filii, seu innumerabilis postea multitudo populi; uel ab uno corpore Abraham et Sare orti sunt innumerabiles populi  . Idcirco etiam ex uno geniti sunt omnes, non hoc solum uolens significare, quia genuit, sed etiam, quia tantorum mater effecta est, quantorum neque fecunde. Et hoc emortuo, inquit, uel emortua. Non enim uita, sed femine mortuus fuit. Senex enim homo semen tantum fundere potest: sed tamen seminis soliditate, ut procreare possit filios, caret, nisi forsitan de adolescentula, ut alii ferunt. Sicut sidera, inquit celi, uel arena maris. Hyperbolice dictum est:  Per sidera quippe celi, boni intelligendi sunt; per arenam uero maris, mali reputantur. In tantum enim creuit illius gentis unius multitudo, que secundum carnem nata est ex Abraham per eius nepotem Iacob, ut pene omnes partes orbis impleuerit, et ideo potuit et ipsi, secundum hyperbolem, arene multitudini comparari; quia hec sola innumera est homini,  non Deo; Deo autem, nec arena terre. Si in hac uita tales repromissiones Dei sic facile implentur, ita mirabilia sunt et gloriosa, ita magnifica, qualia erunt illa, quorum ista additamenta sunt? Quid igitur adipiscentibus beatius, aut non adipiscentibus infelicius? Si enim patria quis expulsus ab hominibus, miserabilis iudicatur, et quisquis hereditatem amiserit, uidetur omnibus esse dolendus; qui celo priuatur, quid illi reputes boni? quantis lacrymis iste plangendus est? Cum enim ex propria uuluntate semetipsum quisquam infigit, non solum lacrymis dignus est, sed etiam lamentationibus.

»Iuxta fidem defuncti sunt omnes isti, non acceptis repromissionibus, sed a longe eas aspicientes, et salutantes, et confidentes  , quia peregrini, et hospites  sunt super terram. Qui enim hoc dicunt, significant se patriam inquirere. Et si quidem illius meminissent, de qua exierant, habebant utique tempus reuertendi; nunc autem meliorem appetunt, id est, celestem.« Duo quedam est hic dignum querere. Cum enim supra dixisset, translatus est Henoch, et non inueniebatur, ne uideret mortem, hic dicit, secundum fidem mortui sunt omnes isti. Et cum iterum dixisset, non acceptis repromissionibus, sed a longe eas aspicientes, superius dixit de Abel, quia testimonium consecutus est esse iustus, et per illam defunctus adhuc loquitur; et de Henoch dicit, quia translatus est; et de Ne, quia saluatus est de condemnatione mundi, et heres mundi factus. uidetur enim mihi ita soluere. Iuxta fidem omnes mortui sunt. In hoc  loco, omnes dicit: Non quia omnes mortui sunt, sed quia propter illum solum omnes isti mortui sunt, quos scimus mortuos fuisse. Quod autem dixit, non acceptis repromissionibus, uerum est; quia in quibusdam rebus acceperunt. Accepit Henoch, ne uideret mortem; accepit Ne, ut saluaretur; acceperuntque alii plurimi, sed hec quidem illis libamina quedam erant, et prime degustationes futurorum. Deus enim, non solum que futura sunt nobis largitur, sed etiam que huius uite sunt, nobis prestat, sicut discipulis suis dicebat: »Primum querite regnum Dei et iustitiam eius, et hec omnia adiicientur uobis .« De longe aspicientes, id est, promissiones, quas ueniens Christus predicauit, quia si quis dimiserit domos, aut fratres, aut  sorores, aut patrem, aut matrem, centuplum recipiet, et uitam eternam . uel de suo aduentu, salutantes, id est, optantes, sicut Dominus ait in Euangelio: »Quoniam multi reges et prophete uoluerunt uidere que uos uidetis, et non uiderunt, et audire que uos auditis, et non audierunt .« Ita confitebantur de illis, ut etiam salutarent  eos. Ex metaphora nauigantium hoc dixit, quia a longe prospiciunt desideratas ciuitates, quas antequam ingrediantur, salutatione preueniunt, et eas sibi familiares efficiunt. Aspiciebant in fide, confitebantur in sermonibus, quia peregrini, et hospites erant, ut scriptum est: Peregrinus sum, sicut omnes patres mei . Ubi autem confitetur Abraham quod peregrinus, et hospes sit, necesse est inquirere; fortassis enim etiam ipsum hoc confessum esse reperiemus. Confessus tamen est Dauid, sicut diximus; quia peregrinus, inquit, sum, sicut omnes patres mei; peregrinus a peregre proficiscendo dictus. Peragrare enim, perambulare dicimus; quia in tabernaculis habitabant, qui sepulcra pecuniis comparabant.  Certum est quoniam peregrini erant, ut etiam nec ubi sepelirent suos haberent. Quid est ergo? Nunquid illius terre, in qua Palestini erant, dicebant se peregrinos esse? Nequaquam; sed totius mundi. Et merito. Nihil quippe conspiciebant in eo eorum, que uolebant, sed omnia peregrina, et aliena illis erant, qui uirtutem Dei colere desiderabant. Quomodo, inquit, peregrini erant? Non erat diligentia eorum circa ea, que huius mundi sunt: et hoc non uerbis solum, sed etiam rebus ipsis, et operibus demonstrabant. Dixit Deus Abrahe: Exi de terra tua, que putabatur esse patria. Statim exiuit, et non est retentus amore propriorum, sed sicut peregrinus egressus est, sed uenit ad alienam terram. Dixit ei: Offer mihi filium tuum. Sic eum  obtulit tanquam si non habuisset humanam naturam. »Qui enim hoc dicunt, significant se patriam inquirere;« id est, celestem. Et ne quis diceret patriam esse terram Chaldeorum, addidit: »Et si quidem illius meminissent, de qua exierant, habebant utique tempus reuertendi:« id est, habebant spatium reuertendi in Chaldeam, unde et fuerunt, sed meliorem appetunt, id est, celestem Ierusalem. Prima uirtus est, peregrinum esse mundi huius, et hospitem, et nichil commune habere cum regibus huius seculi, remoueri ab eis, sicut peregrinus. Iste autem egregius predicator non peregrimum seipsum dixit, sed mortuum mundo. »Mundus, inquit, mihi crucifixus est, et ego mundo .«

 »Ideo non confunditur Deus uocari Deus illorum; parauit enim illis ciuitatem sanctam  .« Magnum hoc est, et uere magnum, et multe beatitudinis indicium. Laudemus ergo ineffabiliter eius essentiam, et amemus misericordiam, quod dignatus est habere nomen misericordie, dicendo: Ego sum Deus Abraham, et Deus Isaac, et Deus Iacob, cum sit nomen eius eternum. Confusio quippe illi est, quando malignorum hominum Deus uocatur, et confundit illos etiam ipse, sicut enim glorificatur, quando benignorum, et optimorum hominum uocatur Deus, et colentium uirtutem, sic e contrario confunditur  in actis nefandorum. Sed illi ita erant clari, ita confidentia pleni, ut non confunderetur, cum eorum uocaretur Deus. Dicitur enim Deus terre, et Deus celi, siquidem et Deus gentium, et non solum gentium, sed totius mundi, quia ipse condidit, et construxit omnia; sanctorum uero illorum non sic dicitur, sed sicut amicus. Dicitur et nunc Dominus, Deus Christianorum, et tamen excedit hoc nomen dignitatem nostram.

»Fide obtulit Abraham Isaac, cum tentaretur, et unigenitum offerebat, qui susceperat repromissiones; ad quem dictum est: Quia in Isaac uocabitur tibi semen, arbitrans quia et a mortuis suscitare potens est Deus.« Siquidem in uno eodemque facto beati Abraham, Iacob operum eius magnificentiam  ,  Paulus fidei constantiam laudauit, nec tamen disparem, diuersamque a Iacobo protulit Paulus sententiam. Sciebant namque ambo quod Abraham et fide, et operibus erat perfectus; et ideo quisque illorum illam magis in eo uirtutem predicauit, qua suos auditores amplius indigere prospexit. Quia enim Iacobus illis scribebat, qui fidem sine operibus otiosam tenebant, opportune illud protulit exemplum, in quo illa precipua fides Abrahe, que et prius, Scriptura teste, laudata est, appareret, quia non otiosa eius in corde torpuisset, sed ad obediendum diuinis imperiis iam prompta flagrasset. Quia uero Paulus instruebat, qui sine gratia fidei de suis se extollebant operibus, ostendit quia sine fide impossibile est Deo placere. Atque ad redarguendam, corrigendamque eorum  temeritatem, collectis omnium patriarcharum exemplis, manifeste edocuit quia omnes testimonio fidei probati sunt. Unde et specialiter de Abraham intulit quia fide offerret Isaac, arbitrans, inquit, quia et mortuos suscitare potens est Deus. Coniunxit ergo opus fidei, qui ideo filium mox offerre uoluit, quia Deum hunc continuo resuscitaturum esse credebat; ideo autem hunc post mortem a Deo resuscitandum esse credebat, quia uerum credebat esse quod audierat, quia in Isaac uocabitur tibi semen. Sicut enim credidit non per rationem humanam, quia ex uulua mortua, et sene, licet inepta iam facta ad generandum, donare potuisset filium; ita etiam ipsa fide occisum resuscitare credidit. Sciebat certissime  Deum falli non posse, et, licet puer occideretur, promissionem tamen Dei saluam permanere. Unde et hic Apostolus per spiritum Dei didicerat quod animo habuisset Abraham intra se, dum fidem eius laudando, dicit: Fides Abraham non hesitauit, cum unicum offerret, in quo acceperat repromissiones, cogitans quia et a mortuis eum resuscitare potens est Deus. uere magna erat fides Abrahe. In Abel quippe, et Enoch, et Ne ratiocinatio erat; in Abraham autem ratiocinationes excedere uidebatur. Nam precepta quippe Dei cum preceptis litigare uidebantur; et fides fidei repugnabat; et mandatum  Dei erat repromissioni contrarium, ut puta, ueluti quod dixit, quoniam in Isaac uocabitur tibi semen, et credidit: et iterum dicit: Sacrifica illum mihi, ex cuius semine mundus totus erat replendus. Intuere litem preceptorum, et promissionum. Contraria quippe repromissionibus imperabat. Et neque sic obstupuit iustus ille, neque deceptum se dicebat. Non enim posset quisquam dicere: Quia habuit alium filium, ex illo sperabat repromissionem implere, et propterea confidens istum obtulit. Etiam unigenitum, inquit, offerebat, qui repromissiones acceperat, quantum ad rationem attinet repromissionis; propterea addidit Apostolus, unigenitum, uolens ostendere propterea unigenitum esse, qui in illo susceperat repromissiones, sicut scriptum est,  quia in Isaac uocabitur tibi semen. Deinde ne quis putaret quoniam desperans hoc fecit, et per hoc preceptum fidem illius repromissionis amiserat, cognoscat reuera omnis, quia et illam habuit fidem, licet uideretur huic repugnare ; propterea non ueretur dicere Apostolus, quia et ex mortuis suscitare potens est Deus. uos enim, inquit, uos non potestis hoc dicere; quia requiem uobis in futuro, et in mundo tribulationem promisit. In mundo, inquit, tribulationem habebitis ; et: Qui non acceperit crucem suam, et secutus me fuerit, non est me dignus ; et iterum: Ante principes, et presides  inducent uos propter me . Abrahe uero econtra factum est, et contra quippe promissionem ei imperabatur ut faceret, et neque sic turbatus est, neque obstupuit, nec se deceptum arbitrabatur. uos autem nichil extra promissionem patimini, et conturbamini. Ille uero contraria repromissioni audiebat ab eodem ipso, qui illa promiserat, et non conturbabatur. Fide, inquit, obtulit Abraham Isaac. Quid ergo? Ignorabat Deus quia fortis erat ille uir, et probabilis? Quare ergo eum tentabat? Non ut ipse cognosceret, sed ut aliis demonstraret, et manifestam eius fortitudinem constitueret uniuersis. In hoc loco etiam ostendit causam tentationum, ne putarent tanquam derelictos a Deo illa se perpeti. Si igitur ita probatos tentationes reddunt,  ut etiam non existente causa, Deus tamen exerceat suos athletas, multo magis uos ob rem cuncta oportet fortiter tolerare. Eleganter exemplum bone fidei ab ipso patriarcha monuit esse discendum, prouocans uidelicet eos, qui de Iudeis crediderant, ut quasi bone soboles primi et maximi sui parentis actus sequerentur. Et quoniam eos, ne in tentationibus deficerent, et ut fidem suam per opera probarent, admonebat, elegans de patriarcha posuit exemplum, per quod eos in utraque uirtute posset instituere. Que enim tentatio maior, exceptis his, que ad proprii corporis pertinent plagas, accidere  potest, quam si quis filium unicum, dilectissimumque suum senex cogatur occidere? Quomodo autem tunicam, uel escas suas pro diuino amore pauperibus dare differt, qui filium, quem senex acceperat heredem, ad iussionem Domini, statim morti dare non distulit? Illud enim quod dictum est, arbitrans quia et a mortuis resuscitare potens est Deus, potest accipi propter illos dictum esse, quos uolebat ad spem resurrectionis adducere, et qui dicere audebant; quia post mortem nobis bona promisit; fortassis enim, inquiunt, fefellit nos. Ostendit quippe, quia ex mortuis suscitare potens est Deus; si autem ex mortuis suscitare potens est Deus, utique cuncta restituet que promisit.

»Unde et in parabola accepit eum.« Accepit eum  in parabolam; quia ariete occiso iste saluatus est . Occisus est Isaac, quantum ad uoluntatem illius pertinuit; deinde illum redonauit patriarche in parabola, id est, in similitudine et figura passionis Christi. In similitudine enim erant omnia; que tamen agebantur in Abraham, forme quedam erant, que pro nobis uerus Abraham, id est Deus Pater, in fine seculi agere debebat. Abraham quippe figuram Dei Patris gestabat, Isaac uero figuram Christi. Nam sicut Abraham unicum, et dilectum filium Deo uictimam obtulit; ita Deus Pater unicum Filium suum pro nobis omnibus tradidit. Et sicut Isaac ipse sibi ligna portabat, quibus erat imponendus; ita et Christus gestabat in humeris lignum crucis, in quo erat crucifigendus. Aries est caro  Christi. Isaac oblatus est, et non est interfectus, sed aries tantum; ita et Christus in passione oblatus est, sed diuinitas impassibilis mansit.

»Fide et de futuris benedixit Isaac, Iacob et Esau.« Futuris, non futurum seculum significans, sed futura huius seculi, de quo Dominus dicit in Euangelio: Quod »multi prophete, et reges uoluerunt uidere que uos uidetis, et non uiderunt, et audire que auditis, et non audierunt .« Si enim propterea non reuelabatur Filius quibusdam, propter infirmitatem eorum, qui eum non poterant excipere, uerumtamen illis qui uirtutis caritate fulgebant, reuelabatur. Et hoc etiam Apostolus dicit, quia per fidem eos benedixit futura preuidens; quia et Iacob figuram Christi, siue populi  Christiani gestabat, Esau uero Iudaici  .

»Fide Iacob moriens, singulos filiorum Ioseph benedixit, et adorauit fastigium uirge eius.« Imo et ipse Iacob per fidem benedixit singulos filiorum Ioseph, Ephraim, et Manassem, id est, duos tantum. Ideo singuli dicuntur, quia unumquemque de duobus seorsim benedixit. Nam per maiorem, id est per Manassem, prefigurare uoluit populum Iudeorum; per minorem uero, populum Christianorum. Duorum enim filiorum benedictionem prius commemorare uoluit, ut per fastigium uirge adoranda fides eius, et prophetia ostenderetur. In uirga enim illa,  quam adorauit Iacob, et summitate illius, quam osculatus est, regnum Christi, quod presciuit in spiritu, quod in fine seculi erat futurum, adorauit; quod per uerum Ioseph, id est, Dominum Christum regi preuidebat. Seu presciuit, quod de eodem genere qui uirgam regni susceperunt, postea Christus nasciturus erat. uel sicut alii intelligunt, quod nobis abs re esse uidetur, quoniam resurrecturus erat ex Ephrem  rex, qui postea super decem tribubus regnauit; propterea adorasset fastigium uirge Ioseph.

»Fide Ioseph moriens, de profectione filiorum Isrel memoratus est, et de ossibus suis mandauit.« Non enim dixit Ioseph, quia me uiuente hanc terram non dedit patri meo, neque auo meo, quorum  uirtutem magni pendebat. Num istos dignos facturus est, ut percipiant que illi digni sunt facti percipere? Nihil horum dixit, sed cuncta sperauit, quia per fidem preuidit que futura erant. Unde et ipse dicit: uisitabit uos Deus post multos dies, ferte ossa mea uobiscum . Hinc nunquam enim de suis ossibus mandaret, nisi plena fide speraret redditum eorum in terram repromissionis. Non enim iusti curam gerebant sepulcrorum. Non enim debemus pusillanimes fieri, ubicunque sepeliamur, maxime cum plurimorum fortium sanctorum nesciamus ubi corpora eorum iaceant humata; quanto minus nos debemus de hac re curam gerere?

 »Fide Moyses natus, occultatus est mensibus  tribus a parentibus suis, eo quod uidissent elegantem infantem, et non timuerunt regis edictum.« Si non timuerunt, quomodo custodierunt? Ac si non timuissent, ita illis reputatur. Unde ergo isti sperauerunt ut saluarent puerum, nisi per fidem? Siquidem ab initio ex ipsis incunabulis multa erat iusto illi infusa gratia, non natura hec operante, quod genitus est honestus infantulus, sed gratia diuina, qua etiam barbaram illam mulierem Aegyptiam excitauit, ut amaret, ut sumeret, ut arriperet. In istis enim fides non habuit idoneum argumentum. Quod ergo, et quantum erat, ut in ipso uultu crederent? Sed uos, inquit, tot habentes fidei pignora, ex ipsis rebus auditis credite, ut cum gaudio rapinam rerum suscipiatis, quamuis fides uestra  per multa tempora tendat, sicut et Abraham, quia et isti per fidem non timuerunt regis edictum.

Fide Moyses grandis factus negauit se esse filium filie Pharaonis, magis eligens affligi cum populo Dei, quam temporalis peccati habere iucunditatem, maiores diuitias estimans thesauro Aegyptiorum, improperium Christi; aspiciebat enim in remunerationem.« Tanquam si diceret ad eos, quibus hec scribebat: Nullus uestrum dimisit aulam regalem, et amplam, et claram, neque tales thesauros,  neque, cum posset filius regis esse, contempsit, sicut Moyses fecit; et non solum contempsit, sed etiam abnegauit. Celo quippe preposito, noluit admirari Aegyptiaci regni pulchritudinem, magis eligens cum populo Dei affligi, quam peccati habere iucunditatem. Non affligi cum aliis, hoc peccatum esse putauit. Si igitur ille non affligi alacriter cum ceteris, peccatum esse iudicauit, quantum cumulum peccati habituri erunt, qui congregationem deserunt? uos enim pro uobis ipsis patimini; ille autem non solum pro se solo aspiciens in remunerationem, sed etiam pro aliis hoc elegit, ut cumulus mercedis amplius cresceret; et ultro se proiecit in tanta pericula, cum ei liceret et pie uiuere, et secularibus bonis perfrui. Maiores, inquit, diuitias  existimans thesauro Aegyptiorum, improperium Christi. Pro Christo  enim improperium sustinere melius iudicauit, quam in deliciis esse. Quid est improperium Christi? Hoc est, quale Christus sustinuit improperium, quale uos nunc sustinetis, et quod pro Christo sustinuit Moyses, improperium. Respuendo enim paternos errores, improperium sustinemus, sicut etiam Moyses improperium sustinebat, quando audiebat: »Nunquid interimere me uis, sicut interfecisti heri Aegyptium?«  Hoc est improperium Christi, quando quisquam a domesticis, quando quisquam ab eis quibus beneficium prestat, sustinet improperium, sicut ipse Christus ab eis audiebat, pro quibus crucifigebatur, dicendo: »Si Filius Dei es, descende de cruce .« Etenim Moyses pro beneficio suo hec patiebatur, sicut et Christus. Hinc enim eos excitauit, ostendens, quia et Moyses eadem passus est, sicut et Christus. Patiebatur enim Christus, cuncta ferebat, illis mouentibus capita sua. Sed neque fulgura emittebat, neque seipsum uoluit ulcisci, ut nobis exemplum humilitatis monstraret.

»Fide reliquit Aegyptum, non ueritus animositatem regis: inuisibile enim, tanquam uidens sustinuit.« Proinde etiam quod in fugam uersus est, fidei fuit. Quod ergo non permansit, inquit, ne se in apertum precipitaret periculum; quia hoc iam tentantis esset insilire in medio periculi, et dicere, uideamus si me liberet Deus: hoc etiam Christo dixit diabolus: »Mitte te deorsum .«  Intueris quia hoc diabolicum est, ut superuacue ac superflue si quisquam se in periculum iaciat, tentare Deum si saluet. Etenim esse iam illis ad regimen eorum non poterat, ita ingrate afflictis illis, quibus tanta prestiterat. Stultum quippe erat, et insensatum permanere illic.

»Fide celebrauit Pascha ex sanguinis effusione  , ne qui uastabat primitiua, tangeret eos.« Plurima idem Apostolus, inter ipsa que loquitur, solet argumentari, et densus est in sententiis: talis quippe est Spiritus sancti gratia. Non abundantia  uerborum paucas continet sententias, sed in breuitate uerborum magnum habet, et plurimum intellectum. Ac si illis diceret: Si sanguis agninus in medio Aegyptiorum, et in tanta deuastatione illesos seruauit Iudeos , multo amplius saluabit nos; non postes, sed animas nostras. Timuit enim illum sanguinem angelus: sciebat enim cuius erat typus; pertimuit, Dominicam mortem intelligens: propterea non tetigit postes, quamuis quod fiebat, non esset, sed quod per illud prefigurabatur, magnum erat. Quod enim fiebat, sanguinis erat effusio; quod autem prefigurabatur, salus, et conclusio, et prohibitio perditionis, scilicet educens nos de Aegypto, hoc est, tenebris idololatrie. uos autem ipsius agni habentes sanguinem, non confundimini.  Induamur enim arma , hoc est, illo sacrificio; quia qui uastat, in profunda nocte circuit. Intuere igitur quomodo disputans, uolens eos sub occasione hortationis instruere, sanguis cuius figuram, et typum habuisset. Sanguine agni illiniuntur Isrelitarum postes, ne uastator angelus audeat inferre perniciem; signantur signo Dominice passionis in frontibus fideles populi ad tutelam salutis, ut hi soli ab interitu liberentur, qui cruore Dominice passionis corde, et fronte signati sunt, qui etiam ore loquuntur: »Signatum est super nos lumen uultus tui, Domine .« Unde et appellatur ipsa solemnitas phase, quod nos transitum possumus uocare, eo quod de peioribus ad meliora pergentes, tenebrosam Aegyptum derelinquamus.

 »Fide transierunt mare Rubrum, tanquam per aridam terram: quod experti Aegyptii, deuorati sunt.« Contemplamini quia ubique fides ratiocinationes humanas excedit, et infirmitatem, atque humilitatem hominum superat. Credendo enim etiam supplicia declinauerunt. Ex hoc enim manifeste apparuit aquam esse, quia illi uenientes absorpti sunt. Ex hoc apparuit non esse phantasia, sed rerum ueritas, quia experti Aegyptii, deuorati sunt. Ac si illis diceret, quibus hoc scribebat: In tantum enim fidem tenere debemus, ut quando in desperatione aliqua animus noster fluctuat, tunc quoque fidei simus, ut liberemur: ac si usque ad mortem ueniamus, ac si de nobis ab omnibus desperetur, tunc fidem plus firmiter teneamus. Quenam spes poterat esse illis?  Circumdati enim undique, si uellent fugere, aut in mare erant perituri, aut in manus Aegyptias inciderent, sed per fidem cuncta uicerunt. Id ipsum mare istis est oblitum nature sue, illis armatum est aduersus eos. Typice autem, quid per mare Rubrum, nisi baptismum est Christi sanguine consecratum? Hostes sequentes cum rege, qui a tergo moriuntur, peccata sunt preterita, que delentur, et diabolus, qui in spiritali baptismo suffocatur. Premunt quidem Aegyptii; urgent, instant peccata, sed usque ad aquam.

»Fide muri Iericho corruerunt circuitu dierum septem .« Non enim tubarum sonitus murorum saxa deiecit, ac si per decem millia annos  quis tubis insonaret. Sed fides omnia ualet. Neque consequentia ulla rerum, neque nature lege omnia permutari, sed propter spem cuncta fieri. Proinde etiam hic propter spem cuncta fiunt. Confirmat enim Apostolus sursum atque deorsum, quia oportet credere spe futuris. Proinde tam longum istum sermonem monuit ostendens quod non nunc, sed ex initio omnia miracula per fidem impetrata sunt, et perfecta. Figuraliter Iericho mundum significat. Iericho autem per interpretationem luna dicitur. Luna uero mundi huius speciem tenet; quia sicut luna menstruis completionibus deficit, ita hic mundus ad conflationem temporum currens, quotidianis defectibus cadet. In arca uero Ecclesia figuratur; in tubis autem ereis, predicatores fortes accipiuntur.  Hanc ergo urbem Iericho diebus septem ferentes arcam Isrelite, eneis tubis clangentibus circuunt, et muri eius per arce presentiam, atque erearum tubarum sonitu cadunt, quia in hoc tempore, quod septem dierum uicissitudine uoluitur, dum fertur arca, id est, dum orbem terrarum circuiens mouetur Ecclesia, ad predicantium uoces, quasi ad tubarum sonitum, muri Iericho, id est, elata mundi, ac superba infidelitatis obstacula corruunt, donec in fine temporum mors nouissima inimica destruatur. Deinde augmentum facit consolationis, et exhortationis sue; ad personas infirmas deponens orationem. Ut enim admirabiles persone hec fortiter paterentur, mirum satis non est; quia uero meretrix mulier ita fideliter credidit, in hoc uobis mirabile  exemplum monstratum est. Sequitur:

»Fide Rahab meretrix non periit cum incredulis, excipiens exploratores cum pace .« Ac si patenter dicat: Turpe est enim, si meretrice infideliores estis. Illa tantum homines audiuit nuntiantes, et confestim credidit; uos autem non solum homines auditis, sed etiam uoces prophetarum, que per omne Sabbatum leguntur. Nam etiam in Rahab effectus fidei consecutus est; omnibus quippe pereuntibus sola saluata est. Non dixit apud se ipsam, nec per rationem ratiocinata est: Quia cum pluribus ero, num ego ipsis prudentior esse possum sapientibus uiris, qui non credunt, et ego credam? Non taliter cogitauit, sed credidit dictis eorum, quod possent illa contingere. Rahab uero typum tenet Ecclesie,  que de extraneis, atque alienis gentibus congregata est; que antea uiuens in desideriis carnis, fornicabatur in idolis, ad quam Dominus iehsu Christus, ad scrutandos mores hominum duo Testamenta direxit. Nam ideo, ut credentium fidem, aut rebellium peruicaciam plenius comprobaret, an te aduentum iudicii sui, quasi exploratores duos, legem, et Euangelium destinauit.

Huc usque narrauit de legislatore, et de patribus antiquis, et de successore Moysi Iesu Naue. Nunc dicturus est de iudicibus Isrel, nomina commemorans propter breuitatem sermonis, qui per fidem pugnauerunt, et gentes plurimas uicerunt.

»Et quid adhuc dicam? Deficiet enim me tempus  enarrantem.« Deficit enim me tempus destinatum ad scribendam epistolam: hoc, quod in corde proposui, seu historiam narrando de operibus eorum, sed finem faciens in meretricem, et in uerecundiam eis excitans qualitatem persone, non iam delectatur historiarum commemoratione. Ne uideatur sermonem suum protelare tamen non ea explanat, sed percurrit, sapienter ualde utrumque faciens, et tempus fugiens, et densitatem sententiarum non auferens. Neque enim omnino tacuit, neque dicens molestus effectus est; utrumque enim facit. Qui iam credenti longitudine sermonis molestus esse uoluerit, opinionem ambitionis incurrit; oportet enim utilitati prospicere et coaptari.

»De Gedeon, Barach, Samson, Iephte, Dauid,  Samuel et prophetis, qui per fidem uicerunt regna.« Quod omnes in commune narrantur, illud est quod singulorum opera eadem fide acta sunt, qua et isti per fidem similiter uicerunt. Regnauit Gedeon, signum accipiendo in uellere ad prosternendum Zebee et Salmana . Barach, ad conterendum Sisaram, et omnes currus eius . Samson plures interficiendo moriens, quam ante uiuus occiderat . Iephte, pugnando contra filios Ammon, et filiam suam offerendo . Dauid, occidendo Philistheum, et in repromissionem accipiendo de Christo . Samuel, in occidendo Agag regem Amalech .

»Operati sunt iustitiam«: quia quod crediderunt,  opere compleuerunt: »adepti enim sunt repromissiones,« quia meruerunt illis promitti. Seu, adepti sunt repromissiones, quia cum iureiurando responsum accepisset Dauid, quod ex ipso secundum carnem Christus futurus esset, non dubitauit, sed credidit. Sic enim scriptum est: »Iurauit Dominus Dauid ueritatem, et non penitebit eum: ex fructu uentris tui ponam super sedem meam  .« Et alibi: »Semel iuraui in sancto meo, si Dauid mentiar: semen eius in eternum manebit. Et sedes eius, sicut sol in conspectu meo .« Et in Paralipomenon I, XuII, 11-13: »Et erit, inquit, cum completi fuerint dies tui, et dormieris cum patribus tuis, suscitabo semen tuum post te,  quod egredietur de utero tuo, et firmabo regnum eius: ipse edificabit mihi domum, et firmabo regnum eius in sempiternum. Ego ero ei in patre, et ipse erit mihi in filio: et misericordiam meam non auferam ab eo, sicut abstuli ab eo, qui  fuit ante te.« Quod iam in Christo impletum esse cernimus.

»Obturauerunt ora leonum, exstinxerunt impetum ignis.«

»Obturauerunt ora leonum« per fidem, ut Daniel XIu, 39, Samson , et Dauid .

»Exstinxerunt impetum ignis,« per fidem, ut tres pueri in camino ignis . Hec est fides, ut cum res nobis in contrarium exeunt, tunc credamus, quia nichil contrarium factum est, sed cuncta consequentia ordinata.

»Effugauerunt aciem gladii, conualuerunt de infirmitate, fortes facti sunt in bello, castra uerterunt exterorum.« Effugauerunt aciem gladii per fidem,  id est, supra iam dicti Dauid, seu Gedeon, seu alii plurimi, quod longum est enumerare, quos scimus per fidem fortes fuisse in bello, et castra uertisse de exteris gentibus. Conualuerunt de infirmitate per fidem, sicut Ezechias . Fortes facti sunt in bello, ut Iudas et fratres eius  . »Acceperunt mulieres de resurrectione mortuos suos.« Ea commemorat Apostolus, que per Eliam et Eliseum uenerunt, qui per fidem rogati sunt, ut Apostolus meminit, ab illis mulieribus, ut suscitarent mortuos eorum. Elias enim suscitauit filium uidue Ionam  in Sarepta Sidonie, et detulit illum matri sue; et Eliseus filium Sunamitem .

 »Alii autem distenti sunt, non suscipientes redemptionem ut meliorem inuenirent resurrectionem.« Distenti, id est, extensi, hoc est, in ligno crucis per funes extensi; seu, ut alii dicunt, incuruantes summitatem arborum, et ossa martyrum distendentes ac disrumpentes, quia ipsi presentia despexerunt et redemptionem eternam concupierunt.

»Alii uero ludibria, et uerbera experti, insuper et uincula et carceres.« Hec aliquanta in Ieremia et in Amos legimus adimpleta. Ita de his, seu de aliis taliter scribens Apostolus, qualiter solent de aliis accidere, quibus mala infliguntur. Prius enim deludent eos, unde et delubria dicta, et postquam uerberati fuerint, ut Micheas a Sedecia  , sequuntur uincula et carceres .

»Lapidati sunt, secti sunt, tentati sunt, in occisione gladii mortui sunt.« Lapidati sunt, ut Ieremias  , Naboth , seu Zacarias   . Secti sunt, ut fuit Isaias  . Tentati sunt, id est, probati, ut Abraham, et Iacob. In occisione gladii mortui sunt, ut Urias , et Iosias . Et hec omnia per fidem passi despicientes presentia, ut ad superna eleuarentur. Duo quippe sunt miracula fidei: quia et imperat magna, et patitur magna, et nichil reputat pati.

»Circumierunt in melotis, et in pellibus caprinis, egentes, angustiati, afflicti.« In hoc loco Eliam debemus intelligere. Ipsum quippe insinuat: et non solum illum, sed et alios, qui taliter egerunt, qui afflicti undique penuriis, et tribulationibus angustiati, egentes inopia, ut ad desiderium eternorum potuissent per afflictionem pertingere. Melotes,  dicunt aliqui, qui uno latere tantummodo pendeat, ex pellibus factus, ut monachi in Aegypto utebantur  , qualem Elias quoque legitur habuisse .

»Quibus dignus non erat mundus.« Mundum namque hoc in loco dicit homines mundi amore deceptos, atque inherendo creature ab agnoscenda Creatoris sui maiestate reflexos. De quo alio loco dicit: »Nunc princeps huius mundi eiicietur foras .« Ostendit enim diabolum principem esse peccatorum hominum, non creaturarum Dei. Et quotiescunque mundi figura in mala significatione ponitur, ostendit mundi istius amatores, et non Dei. Absit enim, ut credamus eum principem esse celi, et terre et creaturarum omnium, que  generaliter mundi nomine appellantur. Totus itaque mundus seruit suo Creatori, non deceptori; Redemptori, non interemptori, et regitur dispensatione diuina, non inimici uersutia subuertitur, propter homines partis illius, qui propria uoluntate, non necessitate aliqua se subiiciunt diabolo. Unde et idem Apostolus alio loco ait: »Non est nobis colluctatio aduersus carnem et sanguinem, sed aduersus mundi huius potestates, et rectores tenebrarum harum ;« id est, peccatorum, qui in tenebris manent iniquitatis. Recte talibus non est dignus mundus. Hinc est quod Dominus dicit in Euangelio: »Si mundus uos odit, scitote quia me priorem uobis odio habuit. Quia uero de mundo non estis, sed ego elegi uos de mundo,  propterea odit uos mundus .« Tales enim mundus, id est, homines mundi non possunt accipere, quia digni non sunt. Inimicus non potest suscipere conciliatum, damnatus saluatum, inquinatus mundatum.

»In solitudinibus errantes, in montibus, et speluncis  et in cauernis terre.« Eliam dicit, seu ceteros alios qui per deserta, et sub terra et in cauernis terre fuerunt.

»Et hi omnes testimonio fidei probati, non acceperunt repromissionem, Deo pro nobis melius aliquid prouidente, ne sine nobis consummarentur.« Qui omnes, nisi superius memorati, quorum tam clara et laudabilis fides commemorata est, id est, Abel, Henoch, Ne, Abrahe, Sare, Isaac, Iacob, Ioseph, Moysis, Isrelitarum mare transeuntium, Iosue, Rahab, Barach, Samson, Iephte, Dauid, Samuel et prophetarum, qui fuerunt filii Dei, lux mundi, sal terre, stelle firmamenti, terreni homines et celestes angeli, uiui lapides et splendide margarite, quorum opera que egerunt, fidem eorum  testantur, quia absque fide impossibile erat eos placere Deo? Sed tamen probati tantummodo, repromissionem non acceperunt. Dicet ergo aliquis: Quid eis profuit seruisse Deo, si hactenus sine premio permanent? Absit. Auferat hoc a mentibus Christianorum Dominus Deus noster, ut credamus eos sine premio permanere, qui adhuc mortali carne circumdati magnum premium perceperunt uidendi et cognoscendi Deum. Denique audi quid de illis in Apocalypsi uI, 9-11 scriptum sit: »uidi sub altare animas interfectorum propter uerbum Dei, et clamabant uoce magna, dicentes: Usquequo, Domine, [sanctus et uerus] non iudicas, et uindicas sanguinem nostrum de his qui habitant in terra? Et date sunt illis singule stole albe, et datum  est  illis ut requiescerent tempus adhuc modicum, donec impleatur numerus conseruorum et fratrum eorum.« Singulas modo stolas habent anime sanctorum de sua beata immortalitate gaudentes; resurgentibus corporibus, iuxta Isaiam, in terra sua duplicia possidebunt . Modo uero non desiderium resurrectionis eis abnuitur, sed excolligendorum fratrum augmento differtur. Nam et ipsa animarum letitia potest stolis albis figurari, cum Domino reuelante didicerint et impios in finem damnandos, et usque ad finem seculi multos suo numero per martyrium esse sociandos. Atque in eterna caritate profusi, maluerunt hac consolatione contenti pro supplendo fratrum numero, hactenus sua differre gaudia.

   »Ideoque et nos tantam habentes impositam nubem testium, deponentes omne pondus, et circumstans nos peccatum, per patientiam curramus ad propositum nobis certamen.« Testes hic patriarchas et prophetas, uel fideles sanctos appellat, pro altitudine et multitudine meritorum  nubem uocans illos, quia memoria sanctorum illorum, sicut nubes inflammatur ex radio igneo, sic anima malis oppressa, per exemplum eorum inflammatur et recreatur. Et non, super nos apparentem, sed, »impositam nobis.« Et dum tanta exempla habentes, deponentes omnia, more currentis, et ad certamen properantis, hoc est somnum, anxietatem, cogitationes infirmas, seu omnem humanam actionem, per patientiam curramus, ut sicut illi sustinuerunt, ita et nos. Curramus enim ad propositum nobis certamen, ut Propheta dicit: »uiam mandatorum tuorum cucurri .« Non enim dixit Apostolus: Addamus cursui nostro, sed: In eodem proposito nobis certamine permaneamus. Precepit enim ut non dissoluantur, sed in eo permaneant.

 »Aspicientes in auctoritatem fidei, et consummatorem Iesum, qui proposito sibi gaudio sustinuit crucem, confusione  contempta.« Quod etiam ipse Christus discipulis sepius commendabat: »Si patremfamilias, inquit, Beelzebub uocauerunt, quanto magis discipulos  eius?«  Et iterum: »Non est discipulus super magistrum, neque seruus super dominum .« Aspicientes in Saluatorem nostrum, quia auctor salutis animarum nostrarum esse dignoscitur, discamus currere. Sicut enim filii, parentes et discipuli in certaminibus magistrum attendunt, informantes mentem ex parte doctorum, per uisum regulas quasdam sumentes, sic etiam hic, si uolumus currere et discere  ut bene curramus, ad auctoritatem, siue consummatorem Christum attendamus, quia auctor et consummator ille est; ipse enim nobis fidem infundit. Etenim ad discipulos suos dicebat: »Non uos me elegistis, sed ego elegi uos .« Ipse etiam initium nobis imposuit; ipse finem seu consummationem, id est perfectionem ponet. In illo enim omnes perfectionem habemus. »Qui proposito sibi gaudio sustinuit crucem.« Sustinuit propter illud quod in postremo preuidebat. Hoc enim licebat illi nichil pati si uellet. Non enim peccatum neque dolus inuentus est in ore eius. Licebat igitur illi, si uellet, non uenire ad crucem, sicut ipse in Euangelio ait: »Potestatem enim habeo ponendi animam meam, et potestatem habeo iterum sumendi eam .« uerumtamen confusione contempta sustinuit crucem, hoc est, sustinuit sine erubescentia et confusione. Si igitur ille qui nullam habuit necessitatem ut crucifigeretur, crucifixus est propter nos, quanto magis nobis iustum est omnia fortiter tolerare? Ad hoc itaque Dominus apparuit in carne, ut humanam uitam admonendo excitaret, exempla prebendo accederet, moriendo redimeret, resurgendo repararet. Pro nulla enim alia causa moriebatur, nisi ut nos doceret nichil existimare gloriam que ab hominibus defertur; idcirco non subiectus  morti suscepit mortem, docens nos presumere contra mortem.

»Atque in dextera sedis Dei sedet,« id est in prosperitate eterne uite. Si enim nulla esset promissio, ipsum solum exemplum, quod in hoc loco de Christo ostendit Apostolus, erat idoneum ad persuadendum omnia tolerare. Nunc etiam premia promittuntur, et non quelibet, sed ualde magna et ineffabilia. Ille enim, postquam uicit, dans exemplum sequacibus suis, sedet ad dextram Patris. Quod enim in capite precessit, hoc debet et in membris sequi. Prius enim debemus sustinere, sicut ille sustinuit, irrisiones, opprobria, et postmodum ad celestia remeare. Proinde etiam nos, cum aliquid tale passi fuerimus, illum cogitemus, quia tota uita  eius cum multa fuit iniuria, audiens semper a Iudeis quod insanus esset, et seductor, et magus, et malefactor, et quia insanit et demonium habet. De arte magica criminabatur quando dicebant: »In Beelzebub eiicit demonia .« Audiebat hoc ab illis quibus beneficia prestabat. Et si quidem nichil faciens ista audiret, nichil esset mirabile, docens uero que ad ueritatem pertinebant, audiebat quia seductor esset, et demonem excludens demonium habere dicebatur; et non solum ista, sed etiam ex genere et ex patria illi detrahebant: »Nonne hic est filius fabri cuius nos nouimus patrem et matrem? Nonne fratres eius omnes apud nos sunt?«  Et iterum: »Interroga, inquit, et uide quia ex Galilea  propheta non exsurget .« Et iterum dicebant: »Scriptura dicit: quia ex Bethlehem uico uenturus est Christus?«  uis etiam irrisiones audire? uenientes, inquit, ad ipsam crucem, adorabant illum et cedebant, colaphizabant et dicebant ei: »Si Filius Dei es, descende de cruce .« Adhuc etiam et seruus principis sacerdotum alapam ei dedit : et illudentes ueste coccinea circumdederunt eum et exspuebant in faciem eius. Sed et tentamenta ei sepius ingerebant, et reprehensiones et accusationes. Propter hec omnia Apostolus admonuit ut attenderent in auctoritatem fidei et consummatorem Iesum.

»Recogitate enim eum qui talem sustinuit a peccatoribus  aduersus semetipsum contradictionem, et ne fatigemini, animis uestris deficientes.« Rememoramini in illum qui talia sustinuit pro peccatoribus, dum peccata non habuit, ut uos, qui transgressores et peccatores esse dignoscimini, sustineatis. Si enim discipulus eius es, inquit, magistrum imitare; hoc quippe est discipuli. Si uero ipse quidem per tribulationes perrexit, tu autem per requiem uis ire; non eadem uia uis pergere qua ille perrexit, sed alia. Quomodo ergo sequeris, non sequens? Quomodo eris discipulus si non sectaris magistri uestigia?  Aduersum semetipsum contradictionem dicit, id est, dimisit illos, secundum quod uoluerunt, facere, nichil eis contradicens, hoc est, plagas, quas accipiebat, irrisiones, iniurias, opprobria, improperia, illusiones, omnia hoc nomine contradictionis intimauit. Ideo affirmat, ut non deficerent in tribulationibus, dum usque ad martyrium et sanguinis effusionem adhuc non peruenerant. Unde et adiungit: »Nondum enim usque ad sanguinem restitistis, aduersus peccatum repugnantes.« Due sunt rationum species, que sibimet contrarie esse putantur, sed multum sibi mutuo afferunt adiumenti; quas hic utrasque species conculcauit Apostolus. Una est, quando in tribulatione, plurima nos cogitamus esse perpessos; sicut etiam beatum Iob in plaga positum fecisse legimus.  Anima enim quodammodo requiescit, quando in tribulatione posita, suarum passionum rememorationem habet, sicut superius rememorauit Apostolus; rememoramini, inquit, dies pristinos, in quibus illuminati, magnum certamen sustinuistis passionum. Altera uero est, quando dicimus quoniam nichil sumus magni perpessi. Illa quippe species requiescere, et recreari animam facit meroribus subruentem; ista uero negligentem animam, et supinam conuertit, et arrogantiam deponit et retrahit. Ne ergo illis ex illa testificatione elatio generaretur, contemplare quod dicit: Necdum, inquit, usque ad sanguinem restitistis, contra peccatum repugnantes; ueluti si diceret: Necdum mortem sustinuistis; pecuniarum  uobis tantum contingit damnum; exagitati tantum estis et persecutionem passi. Christus autem pro uobis sanguinem fudit; uos autem pro uobismetipsis necdum tale aliquid passi estis. Ille usque ad mortem pro ueritate certatus est, pugnans pro uobis; uos autem necdum ad pericula peruenistis, que minantur interitum. Quod enim ait, aduersus peccatum repugnantes, demonstrat peccatum uehementer aduersus eos aspirans et diuersis modis armatum.

»Et obliti estis consolationis, que uobis tanquam filiis loquitur, dicens: Fili mi, noli negligere disciplinam Domini neque fatigeris, dum ab eo argueris.« Hortatur enim eos ex testimoniis Scripturarum, ut non deficiant dum arguuntur. Unde non paruam eis poterit afferre consolationem, dum cognoscunt quia  Dei opus est talia post alia sustinere. Certe hec Dei uerba sunt. Ipso namque permitte te, iusti pressuras uarias patiuntur. Non potestis dicere, quia est iustus aliquis, quia expers tribulationis existat, quia flagellat omnem filium quem recipit. Proinde necesse est omnes iustos per pressuras, tribulationesque transire. Sententia quippe Domini Christi est: »Quia lata et spatiosa uia est que ducit ad perditionem: arcta uero et angusta que ducit ad uitam .« Si ergo per illam uenitur ad uitam, et non potest illuc aliter perueniri, nisi per augustias et tribulationes, proinde sustinere nos oportet, quia hanc uiam omnes illi transierunt, quotquot ad uitam perducti sunt. Sunt qui in prosperis Domino seruiunt, at in aduersis excidunt; unde Apostolus, quem  in prosperis bene uiuere docuit, etiam in correptione, ne deficiat, hortatur, ne accedente infirmitate, uel paupertate, uel persecutione humana, pietatem, quam seruare in tranquillitate uidebatur, amittat. »Quem enim diligit Dominus, castigat . Flagellat omnem filium quem recipit.« Ideo hec testimonia affirmat Apostolus, ut sicut filii a patribus suis flagellantur, ut digni sint ad hereditatem paternam accedere, ita et isti similiter correptiones a Deo alacri animo sustineant, ut ad ueram hereditatem eternam perueniant. Tanto ergo minus de flagello, quo castigamur, murmurare debemus, quanto certius in eo paterne dilectionis pignus tenemus. Unde et ipse dicit: »Ego, quos amo, arguo, et castigo .

 »In disciplina perseuerare. Tanquam filius uobis se offert Deus.« In disciplina, inquit, perseuerate. Ac si diceret: Potius uobis enim est, per disciplinam ad uitam transire, quam extra disciplinam ire in tormenta. Unde putabant derelictos esse, in hoc eis dicit magis credere debere, quoniam non sunt derelicti, ueluti si diceret: Quia tanta passi estis, putatis quod uos odio habeat, uel dereliquerit Deus. Si enim hoc non pateremini, tunc magis hoc uos cogitare competebat. Si enim flagellat omnem filium quem recipit, qui non flagellatur, sine dubio non est in numero filiorum. Quid ergo, inquis, maligni nulla mala patiuntur? Patiuntur quidem. Quando, inquit, dicens, quod omnis filius flagellatur, sed non dixit,  quia omnis qui flagellatur filius est; sed omnis filius flagellatur. Semper enim ubique filium uerberat et castigat. Sunt quidem plurimi, qui flagellantur, maligni, sicut homicide, latrones, malefici, sepulcrorum depredatores, sed illi pro sua iniquitate supplicia patiuntur, et non sicut filii flagellantur, sed sicut pessimi puniuntur, non sicut filii. Tribulationes enim fidelium apud reprobos, et amatores mundi, non nisi ex peccato esse iustis suspicantur; se autem ideo iustos credunt, quia in prauitate sui sensus dimissi sine flagello duruerunt.

»Quis enim filius, quem non corripit pater?« Solet enim aliquoties in domibus paterfamilias filios alienos negligere, suos uero filios castigare, uel corripere, ne eos mala opprimat negligentia. Si igitur  illi pro filiis propriis utuntur, ne eos negligentia opprimat; ideo oportet nos gaudere cum castigamur, siquidem hoc filiis propriis adhibetur. Proinde nobiscum, sicut cum filiis agit Deus, et ideo non potestis dicere, quia non possumus talia tolerare.

»Quod si extra disciplinam estis, cuius participes facti sunt omnes: ergo adulteri, et non filii estis.« Sensus huius sententie est, cui subauditur: Si discipline participes facti sunt omnes boni filii, qui disciplinam Christi sustinuerunt, omnes enim negligentes, et disciplinam Dei contemnentes, adulteri, et non filii reputantur.

»Deinde patres quidem carnis nostre habuimus eruditores, et reuerebamur eos; non multo magis obtemperabimus patri spirituum, et uiuemus? Et  illi quidem in tempore paucorum dierum, secundum uoluntatem suam erudiebant nos; hic autem ad id, quod utile est in recipiendo sanctificationem eius.« Si enim patres carnales filii reuerentur, quomodo Patrem celestem non reuereamini? Non enim discretione persone inter eos tantum est differentia, quod isti terreni, ille celestis est, sed etiam ipsa causa. Non enim in eamdem causam, uel ad res ipsas spiritales erudiebant, sed ad quod eis uidebatur; hoc est, uoluntatem suam, desideriumque complentes. Illi autem ideo uos, inquit, erudiebant, ut ipsis essetis utiles, aliquando fortassis etiam sine causa; non enim in omnibus uoluntas illorum utilis erat. Iste autem ad utilia nos instituit, erudit, castigat, ut nos efficiat suorum receptabiles munerum. Dum  enim parentes carnales ad tempus breue nos erudiunt, quanto magis Creator noster ad id, quod utile, et perfectum est, ut recipiamus sanctificationem eius, hoc est, munditiam eius, ut dignos nos sibi efficiat? Disciplina ergo participatio sanctitatis est; excludit enim secularium rerum mores  , spiritalem ad se gratiam pertrahit. Si consideremus iustos, cuncti per tribulationes claruerunt.

»Omnis autem disciplina, in presenti quidem uidetur non esse gaudii, sed meroris; postea autem fructum pacatissimum exercitatis per eam, reddit iustitie.« Omnis, inquit, disciplina, et humana, et spiritalis, tunc quando agitur, non uidetur gaudii esse, sed meroris. Ideo autem hanc omnem et spiritalem, et humanam disciplinam uocat, quia quidquid  dicitur, disciplina uocatur; uidetur enim e contrario illud non esse disciplina, quod gaudentis, et malignantis animo fit. In disciplina enim spiritali, prius tristitia est, ut letitia sequatur: in iniquitatis uero scelere, prius gaudium est, et deinde sequitur tristitia. In ista prima est uoluptas, et sequitur egritudo: in illa, prima est mestitia, et tunc iucunditas procreatur. Sed illa est sectanda, cum primum aliquis constristatur, et postea gaudio perfruitur: et illa reiicienda, cum primo gaudetur, postea in merorem inciditur. In spiritali enim disciplina, semper iucunditas est de sempiterno gaudio, quamuis tribulatione affligatur: sicut in alio loco idem egregius predicator ait: »Gloriamur in tribulationibus .« In ista enim timor future tristitie  presens gaudium deuenustat. In illa enim spes future iucunditatis detrahit presenti tristitiam. Noli enim tristari, si cum ipsa disciplina iniuria sit: fructus tamen reddet dulciores: postea autem, inquit, fructum pacatissimum exercitatis per eam, reddet iustitie: non fructum, sed fructuum abundantiam numerosam. Qui per eam exercitantur. Bene enim dixit, qui per eam exercitantur, hoc est, qui tolerant plurimo tempore patienter. Postea autem fructum accipient, idest, postquam consummatum  fuerit, reddet fructum iustitie, id est, premium. Qui enim seminant in lacrymis, in exsultatione metent . Pacatissimum fructum, hoc est, gratissimum. Proinde oportet sperare meliora in finem: nam et in arboribus cortex pene semper amarus, et asper est: fructus tamen ipsi, suauitate iucundi sunt. Et qui amara bibunt antidota, patienter ferunt quamdam primum molestiam, et tunc sensum percipiunt sospitatis. Si igitur talia sperare competit, quod doletis, quod tristitiam toleratis; circa meliora deficitis, que uos conuenit sustinere. Sustinere enim debetis. Non enim oportet circa tribulationem ita mollescere, sed fortiter tolerare. Inde est enim, quod in sequentibus narrat.

 »Propter quod remissas manus, et soluta  genua erigite, et gressus rectos facite pedibus uestris, ut non claudicans quis erret, magis autem sanetur.« Propter quod, id est, quia propter disciplinam mercedis premium redditur, et gaudium subsequitur, debemus gressus rectos facere, et soluta genua erigere. In hoc loco hesitationes eorum tangit: et ideo tangit, ut sine illis hesitationibus perseuerarent. Si enim ad dilectionem pertinet disciplina, ut supra ostendit Apostolus, tam ex rebus, quam ex uerbis: et si in fine recepit meliorem  , quare dissoluimini? Quare non rectos gressus pedibus uestris facitis? Hoc enim illi patiebantur, qui desperatione deficiebant, et spe futurorum nulla solidabantur. Recte, inquit, ambulate,  nec claudicatio plus accrescat, sed potius ad statum pristinum reuocetur. Remissas manus, et soluta genua mandat erigere, ut Isaias ait: »Confortate manus dissolutas, et genua debilia roborate .« Gressus rectos, id est, sensus: unde dicit Propheta: »Beati immaculati in uia, qui ambulant in lege Domini .« Non claudicans, ut alio loco dicit: »Quid claudicatis inter me, et Baal?«  Magis autem sanetur: ac si dicat: Qui non credit recte, melius est, ut firmius, et tenacius credat: ut omnibus modis consequamini medicinam.

»Pacem sequimini cum omnibus, et sanctimoniam, sine qua nemo uidebit Deum.« Plurima quidem sunt, que formam, discretionemque Christianitatis  ostendunt: sed plus omnibus, ac melius, caritatis mutue affectus, et pax, que hominum corda consociat. Propterea etiam Christus dixit: »Pacem meam do uobis .« Et iterum: »In hoc cognoscent omnes, quia discipuli mei estis: si dilexeritis inuicem .« Propterea etiam Apostolus: Pacem, inquit, sectamini cum omnibus, et sanctimoniam , hoc est, corpore, et spiritu, ut, »beati mundo corde, quoniam ipsi Deum uidebunt .«  Sine qua, id est, sine pace et sanctimonia, nemo uidebit Deum.

»Contemplantes ne quis desit gratie Dei;« sicut in quibusdam codicibus habetur  . Sed ne quis desit gratie Dei, sic cum eis loquitur, tanquam cum his qui cum numero et comitatu uiatorum longa itinera permeant; ueluti si diceret: Attendite uobis ne quis uestrum remaneat. Non hoc tantum requiro, ut uos soli perueniatis, sed etiam ut inspiciatis et ceteros, ne quis, inquit, uestrum desit gratie Dei. Gratiam Dei dicit fidem, spem, caritatem, et optimam conuersationem. Seu gratia Dei est qua nobis donantur peccata, ut reconciliemur Deo, pax autem qua reconciliamur Deo  . Omnia quippe Dei sunt gratie. Nec dicas quia unus est qui  periit. Etenim propter unum mortuus est. Tu ergo negligis, propter quem Christus dignatus est mori.

»Contemplantes,« inquit, hoc est, diligenter scrutantes, et uisitantes, et agnoscentes, »ne qua radix amaritudinis sursum germinans impediat, et per illam inquinentur multi.« Non enim dixit, radix amara, sed, amaritudinis. Radix enim amara potest fructus dulces efficere; amaritudinis autem radix, uel fons, uel propositum, nunquam potest aliquid dulce propagare, quia omnia ibi amara sunt, omnia molesta, omnia scelere et abominatione pessima: nichil suauitatis uel iucunditatis apportant. Et per illam, inquit, inquinentur multi, quia »modicum fermentum totam massam corrumpit .« Non propter illum solum hoc uolo, in quo iniquitas poterit inueniri, sed etiam propter lesionem que poterit ex illius propagine pullulare, hoc est, ut si aliqua talis fuerit radix, nullum ex ea permittatis germen exsurgere, sed recidatur antequam alios polluat. Merito enim amarum dixit esse peccatum. uere enim peccato nichil amarius. Et hoc norunt qui post admissum peccatum conscientie merore macerantur, et dira satis amaritudine consumuntur. Amaritudo quippe delicti ipsum intellectum rationemque aliquoties subuertit, sicut in consequentibus de Esau legimus factum.

»Ne quis fornicator, aut profanus, ut Esau, qui propter unam escam uendidit primogenita sua .« Profanus dicitur castri margus  ,  seu et qui utile pro inutili uendidit. Per propriam enim negligentiam et cupiditatem uendidit honorem quem a Deo perceperat, et pro parua libidine magnum honorem et magnam gloriam perdidit. Pro dilectione enim temporalium rerum usque ad uendanda primitiua sua peruenit. Ideo primus postremus effectus est, et secundus exstitit primus. Iste  per patientiam exstitit primus, ille uero per negligentiam postremus. Et ideo, quantum ad prefigurationem pertinet, primitiua nostra sunt, non Iudeorum. uidetur enim mihi quia significat aliquos inter illos qui sub hoc uitio fornicationis iacebant, quos tamen publice nolebat arguere; sed fingit ignorantia, postea uero, si perstitissent, tunc iam conueniret increpare. Inde est enim quod in sequentia huius Epistole  dicit: Fornicatores enim, adulteros, iudicabit Deus. Et in capite huius sententie: Pacem sequimini et sanctimoniam. Esau uero ideo fornicatorem commemorat Apostolus, quia contra uoluntatem patris uxores alienigenas duxit.

»Scitote enim quoniam et postea cupiens hereditare  benedictionem, reprobatus est; non enim inuenit penitentie locum, quanquam cum lacrymis inquisisset eam.« Superius demonstrat cur benedictionem hereditare cupiens reprobatus sit, et cur locum non inuenisset, ut Iacob frater suus; quanquam enim cum lacrymis inquisisset eam, iam ad illum locum benedictionis non potuit peruenire, ut frater suus. Non enim hic penitentiam excludit. Alioquin si penitentiam damnasset, quomodo superius segnes admoneret et adhortaretur? Quomodo claudos effectos, et remissos, atque solutos, quod est ruine principium, ut erigantur inuitaret? Sic enim culpauit semetipsum. Si gemitibus magnis ingemuit, cur penitentie locum non meruit inuenire? Quoniam non erat penitentie illa salutaris, sicut et tristitia  Cain non ex penitentia descendebat. Et hic enim occasio fratris apparuit  . Quid ergo dicimus, nisi quia non penituit ut conuenit? Hec enim penitentia  ut congruenter geratur. Lacryme quippe ille non erant penitentie, sed animi uiolenti, et indignationis, quod ex eius operibus aperitur. Qui existimant impunita remanere peccata, considerent et attendant cur Esau ueniam non potuit adipisci. Quia uidelicet non penituit ut debuit. uis uidere integram penitentiam, aduerte Petrum, qualiter penituerit, postquam negauerat Christum. Narrans namque nobis euangelista eius historiam: Et exiens, inquit, plorauit amare . Idcirco illi remissum est  tam grande peccatum, quia sicut debuit penitentiam egit. Potest quidem et ideo ab Apostolo esse dictum, ut aliqui antumant, ut sub graui timore deprimeret eos, ne ulterius caderent in lapsum facinoris; ueluti si diceret: quia qui ceciderit, nullam consolationem mereri iam poterit.

 »Non enim accessistis ad tractabilem  et accessibilem [uulg., accensibilem] ignem,  et turbinem, et caliginem, et procellam, et tube sonum, et uocem uerborum; quam qui audierunt, excusauerunt se, ne et eis fieret uerbum. Non enim portabant quod dicebatur; et si bestia tetigerit mortem [uulg., montem], lapidabitur. Et ita terribile erat quod uidebatur. Moyses dixit: Exterritus sum et tremebundus. Sed accessistis ad Sion montem, et ciuitatem Dei uiuentis, Ierusalem celestem, et multorum millium angelorum frequentiam, et Ecclesiam primitiuorum, qui conscripti sunt in celis, et iudicem omnium Deum, et spirituum [uulg., spiritus] iustorum  et Testamenti Noui mediatorem Iesum, et sanguinis aspersionem melius loquentem quam Abel.« Id est non ad uisibile et palpabile lumen accessistis, ut in ueteri legimus populo  Iudaico, sed ad inuisibilem et incomprehensibilem Dominum. Hec in Sina monte facta referuntur : ignis, tenebre, caligo, procella, uisus est, inquit, Deus in monte Sina. Nouum uero Testamentum non est cum aliquo tali nobis exhibitum, sed tantum simplici Christi sermone contributum. Intuere igitur qualiter comparationem faciat tam istorum quam illorum, et qualiter in postremis eam posuerit, ut ostenderet quam sublimior gratia est in Nouo Testamento, et ipsam gratiam per uetus Testamentum annuntiatam. Qui enim comparationes faciunt, alteram partem deprimunt, ut res alterius partis emineat; sic et hic Apostolus ex comparatione illorum nostra maiora declarat, et meliora, et mansuetiora, et miratione plenissima.  Dupliciter namque meliora sunt, quoniam et maiora simul et clariora sunt. Ibi enim umbra requiescebat, hic ueritas tenetur et panditur. Proinde nostra plus exsistunt accessibiliora et clariora. Hoc etiam in Epistola ad Corinthios scribens, dicit: »Nos autem reuelata facie gloriam Domini speculantes ;« et non sicut Moyses ponebat uelamen super faciem suam. Non enim meruerunt, inquit, illi talia percipere, qualia nobis contributa noscuntur. Quid enim illi uidere meruerunt, nisi tenebras et caliginem? Audierunt quidem et uocem; sed et tu audisti uocem, non per nebulam uenientem, sed per carnem Christi. Non es tumultuatus neque perturbatus, sed stetisti et locutus es Mediatori. Tunc Moyses timuit,  nunc autem nullus metuit; et tunc plebs stetit tota deorsum, nunc tamen, ut filii patrem, audiuimus Christum loquentem; et ueluti si diceret: Terribilia quidem illa sunt et tremenda, que nec auditus ferre poterat, neque bestia illuc auderet accedere, uerumtamen non erant talia qualia gesta sunt. Quid est enim mons Sina in comparatione celi? Quid est ignis tractabilis ad intractabilem? Deus enim, inquit propheta, ignis consumens est . Quid est procella et tubarum sonitus, in comparatione illorum Domini uerborum que in monte docuit discipulos suos, dicens: »Beati pauperes spiritu,  quoniam ipsorum est regnum celorum ,« et aliorum multorum que plus clariora sunt quam sol? Illic ponitur Moyses, hic iehsu; illic nomina plebium, hic millia angelorum. Primitiuos autem fideles eos dicit qui primitus crediderunt, qui scripti sunt in celis. »Et iudicem Deum omnium;« ac si diceret: Non tantum Iudeorum, neque fidelium, sed totius uidelicet mundi. Spiritum iustorum perfectorumque dicit accessisse, id est, ad Spiritum sanctum, quem acceperunt in baptismo; seu spiritum iustorum perfectorum dicit animas que apud Deum probabiles exstiterunt. Sanguinem aspersionis passionem Christi dicit, loquentem melius quam Abel, quia sanguis Abel accusat, sanguis uidelicet Christi excusat, ut in Euangelio: »Ut ueniat  super uos omnis sanguis iustus, qui effusus est super terram, a sanguine Abel iusti, usque ad sanguinem Zacarie filii Barachie, quem occidistis inter templum et altare .« Melius enim loquitur sanguis Iesu quam Abel, quia sanguis Abel mortem fratricide fratris petiit, sanguis autem Domini uitam persecutoribus impetrauit. Ut ergo nobis sacramentum Dominice passionis non sit otiosum, debemus imitari quod sumimus, et predicare ceteris quod ueneramur.

»uidete ne recusetis loquentem. Si enim illi non effugerunt, recusantes eum qui super terram loquebatur, multo magis nos, qui de celis loquentem nobis auertimus.« Cauete ne recusetis doctrinam Christi, quia in dextera Dei Patris sedet. Cum Iudei  recusantes, perterriti Deum, qui in terra cum Moyse loquebatur, dicentes: Loquere tu nobiscum, ne loquatur nobis Deus, ne forte moriamur ; quanto magis, si nos nobis auertimus de celo loquentem, maiore ultione percutiemur?

»Cuius uox mouit terram tunc, nunc autem repromittit, dicens : adhuc semel ego mouebo non solum terram, sed et celum.« Ipse enim qui tunc mouit terram et legem dedit Moysi, ipse nunc repromittit, ut moueat semel non solum terram, sed et celum. Et ideo quanto maiora opera fieri promittit, tanto magis timendus est. Dicendo autem, semel, ostendit quia nunquam iterum mouebuntur.

»Quod autem, adhuc semel dicit, declarat mobilium  translationem tanquam factorum, ut maneant ea que sunt immobilia.« Declarat enim mobilium translationem, iuxta quod Dauid ait: »Initio tu terram fundasti, Domine, et opera manuum tuarum sunt celi: Ipsi peribunt, tu autem permanes, et omnia sicut uestimentum ueterescent. Et sicut opertorium mutabis eos, et mutabuntur .« Constat namque profecto quia in die iudicii mundi conditionem mutaturus et transformaturus est in melius, et tam facile erit sicut quilibet opertorium inuoluat atque permutet. Sed si ista permutet, et potestas, et uirtus, et regnum, et uirtus  eius permanebit in sanctis suis immobilis. Hec omnia dixit ut sciamus quod quanto scimus mobilia esse que sunt, immobilia appetere debemus, ut dixit.

»Itaque regnum immobile suscipientes, habemus gratiam, per quam seruiamus placentes Deo, cum metu et reuerentia;« ac si diceret: Habemus gratiam, id est, gratis datam in nouo Testamento, unde Deo placere possumus. Cum metu, inquit, et reuerentia, id est, cum metu timoris et reuerentia caritatis gratiam Dei habet, qui Deo simul seruire et placere potest. Regnum immobile, regnum Christi, id est, Ecclesiam, dicit.

»Etenim Deus noster ignis consumens est .« Deus quippe ignis dicitur, quia per hunc  peccatorum rubigo consumitur. Non materiam, quam fecit, consumit, sed quod extrinsecus peccati traximus comburit. Non enim illud consumit quod ipse fecit, sed quod malitia hominum intulit. De hoc igne ueritas dicit: »Ignem ueni mittere in terram, et quid uolo, nisi ut ardeat?«  Terra enim uocata sunt corda terrena, que dum semper infirmas in se cogitationes congerunt, a malignis spiritibus conculcantur. Sed ignem Dominus in terram misit, cum afflatu sancti Spiritus cor carnalium incendit; et terra ardet cum cor carnale, in suis prauis uoluntatibus frigidum, relinquit concupiscentias presentis seculi, et incenditur ad amorem Dei.

 »Charitas fraternitatis maneat in  uobis. Et hospitalitatem nolite obliuisci. Per hanc enim placuerunt [uulg., latuerunt] quidam, angelis hospitio receptis  .« Non enim dixit, efficimini amatores fratrum, sed, permaneat caritas fraternitatis. Et iterum non dixit, hospitales efficimini, tanquam si non essent, sed, hospitalitatem nolite obliuisci; ac si dicat: Perseuerantia sit caritatis et hospitalitatis, quod utique propter tribulationes fortasse obliuisci poterant; et non tantum hospitalitatem, sed etiam amorem hospitalitatis, quod in Greco distinctius inuenitur. Non posuit  , quod significat hospitalitatem, sed philo, quod amorem hospitalitatis insinuat; tanquam si diceret: Nolite simpliciter hospites suscipere; sed cum amore et caritate hoc perficite, sicut  beatus Petrus dicit: »Hospitales inuicem, sine murmuratione .« Per hanc enim, inquit, placuerunt, seu, ut in Greco habetur, latuerunt, quidam, angelos in hospitio recipientes. Attendite quantus honor, quantum lucrum sit, per susceptionem hominum ad susceptionem euangelicam peruenire. Quid est, latuerunt? Hoc est, nescientes eos angelos esse, in hospitio receperunt, sicut legimus Lot fecisse, quod etiam ipsum in hoc loco commemoratur ab Apostolo.

 »Mementote uinctorum, tanquam simul uincti, et laborantium, tanquam et ipsi in corpore morantes;« ac si diceret: Ita mementote de illis, quasi et uos uincti cum ipsi sitis; et laborantium, inquit, tanquam et ipsi in corpore, id est, quasi et ipsi uos longo tempore morantes, ut ipsi sustinuerunt, ita et uos sustineatis.

»Honorabile connubium in omnibus, et torus immaculatus. Honorabile coniugium precepit, ut beatus Petrus dicit: Quasi infirmiori uasculo muliebri impertientes honorem .« Connubium dicitur, quia connubunt. »Secundum scientiam« autem , ut nouerint quid desideret Deus, et tribuant honorem connubio, seu, ut beatus Petrus dicit, uasculo muliebri. Si enim abstinemus nos a  coitu, honorem tribuimus, sed si  non abstinemus, perspicuum est honori contrarium esse concubitum, ut idem apostolus Paulus alio loco ait: »Nolite fraudare inuicem, nisi forte ex consensu ad tempus, ut uacetis orationi .« Nunquam ergo mihi semper coniugio seruiendum est, ne ab oratione, cui semper insistere iubeor, sicut alio loco precepit Apostolus, ulla hora prepediar. Et torus inquit, immaculatus, hoc est, legitimus recubitus, absque fornicationis causa. Torum immaculatum esse non putabant Iudei, qui pollutum  putabant coniugale concubitum. Dicebant enim ex lecto coniugii surgentem mundum non posse constare. Non est igitur pollutum, quod ex natura conceditur, o ingratissime, et insensatissime  Iudee, sed quod ex praua uoluntate descendit. Nam si honorabiles quidem sunt nuptie, munde etiam sunt. Cur itaque ex eis pollutionem fieri existimas?

»Fornicatores enim et adulteros iudicabit Deus.« Primo enim posuit: »Honorabile connubium et torus immaculatus,« deinde intulit: »Fornicatores et adulteros iudicabit Deus.« Ostendit enim quia iuste iudicantur fornicatores et adulteri. Si enim connubium concessum est, iuste fornicator suppliciis afficitur, iuste puniuntur adulteri. Fornicatio quippe non solum cum mulieribus, sed et in adorando idola intelligitur. Adulteri uero non solum cum extranea fornicantes, sed etiam heretici, quia adulteratores sunt uerborum Dei.

 »Sint mores sine auaritia, contenti presentibus.« Non enim dixit, nolite possidere, sed, sint mores sine auaritia. Auarus quippe dicitur qui tenax est in largiendo, et cupidus in accipiendo. Hoc enim quidam sapiens admonuit, dicens: »Non sit porrecta manus tua ad accipiendum, et ad dandum collecta .« Fortassis enim post exinanitionem substantiarum cupiebant, sub obtentu eleemosine, iterum congregare diuitias. Puto; propterea admonuit Apostolus, ut mores sine auaritia  fuissent, ut necessariis presentibus tantum contenti essent, sicut ipse in alio loco dicit: »Habentes autem alimenta, et quibus tegamur, his contenti sumus .«

Et ne forte dicerent: Quid facturi erimus, si necessaria nobis contingat deesse suffragia? Protinus consolationem addidit, adhibens testimonium de libro Iesu Naue I, 5: »Ipse enim Deus  dixit: Non te deseram, neque derelinquam.« Nulla ratione mentitur, si in illo spem nostram ponamus. Proinde cum confidentia nos oportet dicere: »Dominus mihi adiutor est; non timebo quid faciat mihi homo .« Homo dicitur caro, uel antiquus aduersarius, seu aliqua infestatio. Qui homo appellatus est, ut ait Propheta: »Eripe me, Domine, ab homine  malo :« homo quippe dicitur, quia hominem decepit. Oportet enim nos in uniuersis tentationibus, seu tribulationibus, hunc uersiculum Psalmographi seu Apostoli exclamare, ut Deum habentes propitium, humana omnia irrideamus. Sicut enim, Deo indignante, non nobis proderit, etsi cuncta agmina consistant nobiscum, sic etiam, nos Deo diligente, nulla nobis erit necessitas, nulla lesio, etsi nos cuncti hostiliter insequantur.

»Mementote prepositorum uestrorum, qui uobis locuti sunt uerbum Dei, quorum intuentes exitum conuersationis, imitamini fidem.« Pro ipsis enim sacras hostias Deo offerentes mementote semper, qui uobis locuti sunt uerbum Dei, et eorum exitum semper intuentes, hoc est, animo uersantes, et  uosmetipsos examinantes subtiliter, discutientes ipsorum conuersationis exitum, hoc est, perseuerantiam usque in finem, quoniam finem bonum habuit eorum conuersatio, ideo imitamini fidem. Fidem enim, firmitatem, seu perseuerantiam illorum dicit, que ex uita munda processit, id est, exempla illorum tenentes, et usque in finem perdurantes.

»iehsu Christus heri, et hodie; ipse et in secula.« Nolite putare, quia tunc tantum faciebat, nunc autem non facit; uel tunc fuit, nunc non est. Idem enim, qui fuit heri, ipse etiam hodie, ipse et in seculum. Heri, preteritum significat tempus; hodie, presens; secula uero, futurum sine termino. Tanquam si diceret: Ante secula, et in secula, et post seculum semper permanebit, ut Propheta de illo  testatur: »Tu autem idem ipse es, et anni tui non deficient .«

»Doctrinis uariis et peregrinis nolite abduci.« Doctrinis, inquit, uariis, et nouis non circumferamini. Nouas dicit doctrinas, quas ab illis non audierant. Non enim firmum possidebant, sed erant differentiarum uarietate multiplices. Hoc enim precepto illos suggillat, qui escarum introducebant obseruationes; quod in consequentibus apertius manifestat, cum dicit:

»Optimum enim est gratia stabilire cor, non escis, que non profuerunt ambulantibus in eis.«  Bonum est, iniquit, gratia Noui Testamenti, que nobis data est, stabiliri cor. Melius est enim fide et opere retinere, quam escis ueteris Testamenti, in quibus hi, qui ambulauerunt, nichil habuerunt utilitatis. Una namque est obseruantia, abstinere uidelicet a peccatis. Nihil enim prodest abstinere a cibis. Licet enim gererent illi studium circa huiuscemodi obseruationes, uerumtamen quia fidem non habuerunt, nichil illis profuit escarum illa custodia. In hoc enim quod custodiebant legem, profuit: in hoc quod esca non uescebantur, nichil profuit. Totum enim in fide constat, si ipsa firmetur in uobis; cor quippe munitum erit, si fides cuncta confirmauerit.

»Habemus altare, de quo edere non habent potestatem qui tabernaculo deseruiunt.« Habemus  altare, id est, celum, ubi iehsu quotidie semetipsum ostendit Patri pro nobis; uel altare, id est,  sancte Ecclesie, ubi  quotidie sanguinem et corpus Christi in ministerio sumimus; unde sumere potestatem non habent, qui tabernaculo, id est corpori suo deseruiunt. Dixerat enim superius: »Gratia debet stabiliri cor, non escis, que non profuerunt ambulantibus in eis;« ne putaretur illa destruere, ideo dixit: habemus nos altare et tabernaculum; hoc enim illud prefigurabat quod nos in ueritate tenemus. Nos enim, inquit, talia custodimus in ueritate, quale illud prefigurabatur in figura.

»Quorum enim animalium infertur sanguis pro peccato in sancta per pontificem, horum corpora cremantur extra castra.« Extra castra corpora cremantur,  si in opprobrio coram omnibus manemus. Nos sumus animalia, si nostra corpora in opprobriis et persecutionibus inferimus, Domini exemplum imitantes, cui dictum est: »Aue, rex Iudeorum,« et cetera alia multa. Seu extra castra cremantur, cum extra hominum secularium conuersationem concremantur per amorem diuinum. Et sanguis noster per pontificem, id est, per Iesum Christum; infertur enim in sancta, hoc est, in celis. Infertur enim sanguis per Iesum, sicut dicit Ioannes: »Aduocatum habemus apud Patrem Iesum Christum iustum, et ipse est propitiatio pro peccatis nostris .« Hoc enim prefigurabant illa animalia, quorum sanguis pro peccato inferebatur in sancta. Typus enim erant istorum, quoniam illa non erant  simpliciter instituta, sed dispensatio huius erant significationis.

»Propter quod et iehsu, ut sanctificaret populum per suum sanguinem extra portam passus est.« Hec supra dicta in figuris facta noscuntur; quod iehsu Saluator noster, et de ipso et de suis membris deinceps in ueritate ostendit factum. Ut redimeret per suum sanguinem populum, extra portam passus est, id est, foris Ierusalem crucifixus est.

»Exeamus igitur ad eum extra castra, improperium eius portantes.« Egrediamur igitur ad eum, despicientes presentia, amantes futura, contemnentes  uisibilia, ut Apostolus alio loco ait: »Que uidentur temporalia sunt; que autem non uidentur, eterna sunt .« Portantes improperium, inquit, eius: hoc est, participantes cum eo, ut sicut ipse sustinuit improperium, sic etiam nos sustineamus. Communicemus cum eo, participemus cum eo, eadem ipsa patientes: improperium enim illud, non improperium est, sanctificatio. Improperium enim eius est, signum eius, quod portamus in fronte, seu in mente: ipso Christo dicente: »Qui uult post me uenire, abneget semetipsum; et tollat crucem suam, et sequatur me .« Sepius enim homines erubescentes, a multis abstinemus bonis operibus; et iterum sepe homines erubescentes, a multis abstinemus prauis operibus.

 »Non enim habemus hic manentem ciuitatem, sed futuram inquirimus.« Non habemus hic habitaculum terrenum. Ideo exeamus foras post Dominum in opprobria, pro illo, ut futuram ciuitatem habitemus  , id est, celestem Ierusalem. »Per ipsum ergo offeramus hostiam laudis semper Deo.« Per ipsum, id est, per Christum debemus offerre laudis sacrificium Deo; »id est, fructum labiorum confitentium nomini eius,« ut Propheta dicit: »Immola Deo sacrificium laudis .« Illi offerebant pecudes, uitulos, et dabant pontifici: nos autem nichil horum offerimus, sed solam gratiarum actionem. Hanc labia nostra germinent. Talibus, inquit, sacrificiis placatur Deus. Nihil blasphemie uox nostra resonet, non propter uim  , non contumax,  nichil arrogans. Demus illi hostiam, ut ipse eam offerat Patri. Aliter autem non offertur, nisi per Filium: maius autem etiam per mentem contritam.

»Beneficentie autem et communionis nolite obliuisci; talibus enim hostiis promeretur Deus.« Si alii uestras rapuere substantias, tamen ex eis, que habetis, eleemosynas dare nolite obliuisci, ut Propheta dicit: »Beatus qui intelligit super egenum et pauperem .« Ne eum putes accipere, cuius manum uides; ille enim accipit, qui iussit ut dares. Tu das panem in terra, Deus recipit in celo. Das ei, qui consumat; accipit ille, qui reddat. Nec hoc redditurus est quod accepit. Terram dedisti, celum recipies; temporalia dedisti, eterna mercaberis. Panis, quem dedisti, consumptus est; panis,  quem ille dabit, reficiet et non deficiet.

 »Obedite prepositis uestris, et subiacete eis. Ipsi enim peruigilant, quasi rationem pro omnibus uobis  reddituri, ut cum gaudio hoc faciant, et non gementes.« Precepit enim Apostolus ut eorum prepositis aurem accommodarent. Obedire  enim debemus preceptis maiorum nostrorum. Si enim maligni exstiterint, non faciamus qualiter agunt, sed qualiter dicunt . Nisi in fide contrarii exstiterint, non solum uitandi sunt, sed etiam fugiendi. Si enim in moribus discrepauerint, audi Christum dicentem: »Super cathedram Moysi sederunt scribe, et pharisei. Omnia ergo quecunque dixerunt uobis seruate, et facite: secundum opera eorum nolite facere: dicunt enim, et non faciunt .« Ac si diceret: uere non ad uitam eorum, sed ad sermones intendite. Quantum enim ad mores attinet, nullus poterit ledi. Qua ratione hoc? Quia manifesta sunt omnibus opera illius . In causa enim fidei, non est manifestum omnibus, quod docetur.  Neque malignus dubitat docere contraria. Sanis tamen fide obediendum est, sicut precepit Apostolus, quia ipsi peruigilant, rationem pro animabus nostris reddentes. Non solum enim uigilant, sed etiam peruigilant. Peruigilant enim, qui sine intermissione uigilant. Ideo subditi sitis, ut cum gaudio hoc faciant, et non gementes. O quantum periculum infelicibus illis et miseris, qui semetipsos, ad alios regendos precipitant, et se in tantorum suppliciorum abyssum iactant, quorum omnium subiectorum reddituri sunt rationem! Post tantam enim comminationem, quam negligentie uidemus illatam, plurimis, qui concurrunt et precipitant semetipsos, quanta moles, quante difficultates regiminis  ! Si enim qui necessitate compelluntur, nullum poterunt  habere refugium, neque ullam excusationem reperire, quando res male tractauerint, et quando negligenter suam administrationem gesserint; quanto ergo amplius qui cum studio et ambitione petunt principatus, et semetipsos precipitant, seuerius punientur! Huiusmodi enim homo multo amplius sibi locum uenie claudit. Nam et Saul, qui regimen prius recusauerat, postquam recusauit, in pericula incidit: quanto magis ille, qui in ambitione principatus semetipsum precipitat? Oportet ergo timere, et propter conscientiam, et propter molem ac magnitudinem cure; et neque, dum ad principatum trahitur, recusare; neque, dum non trahitur quisquam, semetipsum precipitare. Sed considerantes tantam dignitatis amplitudinem, oportet effugere;  comprehendentes autem, obsequium et reuerentiam oportet ostendere. Nihil immoderate faciendum est  .

»Orate pro nobis; confidimus enim, quia bonam conscientiam habemus in omnibus bene uolentes conuersari.« ueluti si diceret: Nolo ut mihi accusationes  aliquas proferatis. Conscientia, inquit, nostra nos in nullo condemnat, neque nobis aliquid conscii sumus. Confidimus, inquit, quoniam bonam conscientiam habemus in omnibus, non in gentibus tantum, sed etiam et in uobis. Nihil negotiationis gratia facimus; nichil cum confictione protulimus: non sicut inimici, inquit, neque sicut hostis, sed sicut amicus hec scribo. Deprecatio enim in hoc loco apparet, tanquam ad contristatos scribens ad eos, qui circa eum, ueluti circa preuaricatorem afficiebantur, non ferentes neque nomen eius audire. Et hoc etiam ex his, que sequuntur, ostenditur: »Amplius autem deprecor uos hoc facere, quo celerius restituar uobis.« Hoc etiam nimium amantis est sic orare; non simpliciter, sed cum tota  intentione, et omni prorsus studio. Ut cito, inquit, ad uos ueniam. Hoc animi est nichil sibi conscii, festinare ut ad eos uelociter adueniret. Exhortatur illos orare pro se. Ut hoc ei concederetur, primum ab eis postulat orationis auxilium, tunc etiam et ipse pro eis omnia bona deprecatur. »Deus pacis, qui eduxit de mortuis pastorem magnum ouium, in sanguine testamenti eterni, Dominum nostrum Iesum Christum.« Nolite igitur dissentire a nobis, si uultis Deum pacis habere propitium, a quo omnis pax eius procedit, sicut ipse dicit: »Pacem relinquo uobis, pacem meam do uobis .« Pastor magnus ipse est, sicut ipse dicit in Euangelio: »Ego sum pastor bonus, et cognosco meas oues, et cognoscunt me mee .«

 »Aptet uos in omni bono, ut faciatis uoluntatem eius, faciens in uobis quod placuit coram se per Iesum Christum, cui est gloria in secula seculorum. Amen.« Faciat aptos uos esse in omni opere bono et sermone, ut uitam uidelicet et dogmata recta habeatis secundum uoluntatem eius. Faciens, inquit, in uobis ut placeat coram se. Hoc enim in alio loco dicit: »Deus est enim, qui operatur in uobis uelle et perficere pro bona uoluntate .« Et hoc per Iesum Christum, cui gloria in secula seculorum. Amen. »Rogo autem uos, fratres, ut sufferatis uerbum solatii. Etenim perpaucis scripsi uobis.« Non dixit, rogo uos, ut sufferatis uerbum admonitionis, sed, uerbum solatii, hoc est, uerbum consolationis, uerbum adhortationis. Non potest  quisquam, inquit, longitudinem sermonis abnuere, nisi impatientia. Hoc quippe erat, quod eis nolebat ostendere, sed latenter hoc dixit, tanquam si diceret: Et si pusillanimes estis, talium enim est non ferre sermonis longitudinem. Sed tamen infirmis precipue congruit, ut pauca quidem, et que capere preualent, audiant, et que eorum mentem penitentie dolore compungant. Nam si eis in uno tempore exhortationis sermo fuerit multipliciter dictus, quia multa retinere non ualent, simul amittunt omnia. Unde et medici corporum pannos, quos infirmantibus stomachis ponunt, apto quidem medicamine  et subtiliter liniunt, nisi  repleti multo medicamine, infirmitatem stomachi roborantes, infirmum non releuent, sed opprimentes aggrauent. Tanta tamen scribens Apostolus, parua illa esse dixit, in comparatione scilicet eorum, que dicturus erat: secundum quod alibi dixit: »Sicut scripsi uobis in modico, secundum quod potestis legentes intelligere prudentiam meam in ministerio  Christi .«

»Cognoscite fratrem nostrum Timotheum dimissum« , »cum quo, si celerius uenerit, uidebo uos.« Hoc enim idoneum erat, ut eos mansuetiores efficeret, quod se paratum dixit ad eos uenire. »Salutate omnes prepositos uestros, et omnes sanctos.«  Hortabiliter tractat, siquidem ad illos per illos scribebat. »Salutant uos de Italia  .« Manifeste ostendit quod in Roma hanc Epistolam scripserit. »Gratia cum omnibus uobis. Amen.« Gratiam fidei dicit, quam in baptismo accepimus, uel penitentie, aut perseuerantie gratiam optat; quod est omnium commune. Gratia enim est remissio peccatorum, per quam, illo prestante, mereamur purgari. Gratie tue gratias agere non solum ego  sed neque ulla sufficit agere creatura, eterne Deus, sine initio et fine: per quem omnia facta sunt, que in celo sursum, et in terra deorsum. Non quedam uis et facis, quedam uis et non facis; sed omnia quecunque uis et facis. Cuius admiranda sunt opera, terribilia iudicia, credenda promissa; qui te uocari uoluisti,  Deus Abraham, Isaac et Iacob, et dixisti: hoc mihi nomen in eternum, et memoriale in generatione, et generatione; sine qualitate bonus, sine quantitate magnus, sine indigentia creator, sine situ presens, sine loco ubique totus, sine tempore sempiternus, sine mutabilitate mutabilia faciens, nichilque patiens, solus rex bonus, solus prestans, solus iustus, omnipotens, et eternus: qui misereris gratuita pietate, et indebita bonitate; condemnas, et obduras peccatores per ueritatem, absque ulla iniquitate, et tamen per indebitam misericordiam tuam misereris hominibus, quia potens es, et dissimulas peccata hominum propter penitentiam, et facis mundum immundo conceptum de semine, et deles ut nubem iniquitates, et quasi nebulam peccata;  cuius bonitas circa indignos, et dignos, non tenaciter, sed largiter exuberat. Tu dedisti in corde meo, ut propter gustum, et suauitatem huius uite, sancte Scripture, gentem patriamque relinquerem ut eius suauitatem aliquantulum degustarem, et per hoc te cognoscere potuissem: quia reuera lucerna pedibus meis uerbum tuum, et lumen semitis meis. Sed tua indeficiens pietas, larga clementia, nimia misericordia, et bonitas sempiterna. Plus dedisti quam petii, et plus prestitisti quam postulaui; qui mihi panem celestem non solum, quem ipse comederem, prestitisti: sed etiam per inutilem seruum  tuis fidelibus seruis erogare fecisti. Pro qua re peto seruus inutilis seruos utiles, in quorumcunque manibus laboris mei opuscula uenerint, quidquid optimum inuenerint, ad auctorem referant Deum; quidquid uero minus, mihi ignoscant. Et hoc rogo, ut pro facinoribus meis Dei indebitam misericordiam  saltem in uno uerbo postulare non dedignentur; uti quando iustis a pio iudice reddita fuerit premii corona, mihi peccatori indebita Dei misericordia quantulumcunque ueniam tribuere dignetur.


Deo gratias. Amen.





ATTONIS uERCELLENSIS EPISCOPI SERMONES.
[Ex codice uaticano, apud Maï, Scriptorum ueterum Collectio noua, tom. uI, p. II, p. 11.]



SERMO PRIMUS. IN ADuENTU DOMINI NOSTRI IESU CHRISTI  .


Ad celebrandam natiuitatem Domini nostri Iesu Christi, fratres karissimi, iam nunc corda uestra preparate, mores componite  , uitam dirigite, ut non nos ueniens de negligentia iudicet, sed de  dignis operibus remunerare dignetur. Beatus Paulus clamat apostolus: Hora est iam nos de somno surgere . Somnum itaque negligentiam appellat, quam excutientes a cordibus, bonorum operum instantiam nobis conuenit frequentare  . . . studiose acquirere  . . . digna . . . aliquid negligenter offender . . . ipsis eum placaret. Ecce nempe celorum . . . specialiter quodammodo ad uisitandum uenit. Cuius aduentum nobis multo  magis [salutari] conuenit prouidentia exspectare, ieiuniis, uigiliis, orationibus, continentiis, eleemosynis, ceterisque uirtutibus preterite culpe maculas a nostre mentis domo sedule abluamus, nec ad easdem iterum redire intendamus. Minime quidem sufficit, aliqua interueniente festiuitate, nostram deponere iniquitatem, si, ea transacta, rursus ad eamdem recurrere consideremus. Hospes namque uenturus sic de futuris  quemadmodum de presentibus, sic de occultis quemadmodum et de manifestis iudicare uolet. Denique Psalmista ait: Prope est Dominus omnibus inuocantibus eum, qui inuocant eum in ueritate  . Cum enim ubique esse probetur Dominus, illis tamen procul dubio proximus dicitur, quibus propitius esse dignatur, scilicet qui inuocant eum in ueritate. Illi quidem in ueritate eum inuocant, qui ea que expediunt digne rogant: qui uero superuacua  ab eo querere presumunt, uel qui ea que postulant non intimis mentibus rogant; ipsi profecto in ueritate eum non inuocant, nec prope habere merentur, ut illud: Longe est a peccatoribus salus . Nam qui ficte Deum querit, nunquam eum inuenire [cod. inueniri] merebitur. Hinc scriptum est: Spiritus sanctus effugiet fictum . Quod bene quoque per angelos Dominicam natiuitatem pastoribus nuntiantes declaratum est dicentes [cod. dicentibus]:  Gloria in excelsis Deo, et in terra pax hominibus bone uoluntatis . Bona uoluntas est non solum mala non agere, sed etiam nec uelle. Iure ergo talibus Christi pax nuntiatur. Qui uero homicidia, odia, adulteria  , furta, periuria, seu cetera uitia sic ad tempus simulant declinare, ut ad hec eadem iterum reuerti iam corde conceperint, ii profecto bone uoluntatis non sunt, nec Christi eis  conceditur pax. Nam miles arma deponit, corpus reficit, membra refouet, ut tempore opportuno resumptis uiribus eisdem armis rursus ualeat dimicare. Non sic . . . induere mere . . . pertingere  gaudeamus.



SERMO II. IN NATALI EIUSDEM.


Gaudeamus omnes, fratres karissimi, letentur et exsultent omnes gentes. Istum diem non tantum uisibilis sol, sed eius inuisibilis Creator potius illuminauit. In hac siquidem die, Deus homo factus est, celestia terrenis famulantur, angeli et homines ad concordiam reuocantur. Cum enim in principio esset Deus, sicut euangelica uobis lectio narrat, Omnia per ipsum facta sunt : sed inimicus humani generis aduersus Creatorem suum insurgere tentauit dicens: Ponam sedem meam ad aquilonem, et ero similis Altissimo . Ob quam superbiam tam ipse quam omnes sequaces eius, qui incommode tentauerunt ascendere,  diuino iudicio sunt deiecti. Ad quorum casus reparationem Dominus homines in paradiso constituit. Angeli quoque, restaurationem sui ordinis ab ipsis exspectantes, in magno eos gaudio multoque receperunt amore. At uero, post preuaricationem Ade primi hominis, in tantum discordie odium creuit, ut nulla pene pristine dilectionis radix permaneret. Nec iam nobis se consortes esse angeli estimabant, quia Deo ullo absque delicto seruiebant. Quoties quippe hominibus apparebant, adorari se quasi a subiecta creatura permittebant. Christus itaque Deus ante tempora, homo ut nos redimeret factus in tempore, formam serui suscipiens, celos et terram, angelos et homines pacificauit. Post cuius incarnationem, angelus se ab homine adorari prohibuit  dicens: uide ne feceris, conseruus enim tuus sum et fratrum tuorum . Hec est dies illa, in qua nature iura mutantur: uirgo concepit, uirgo peperit, et uerbum caro factum est . Nam quem immensitas celi capere non potest, presepis angustia collocatur. Hodie angeli pastoribus apparuerunt, eosque de Domini natiuitate instruxerunt, et ne timerent confortauerunt, eisque gaudium magnum nuntiauerunt, et gloria in excelsis Deo primum decantauerunt . Quibus ideo natiuitatem Domini angeli primum nuntiauerunt, quia pastores pre ceteris uidere sublimia merentur, qui fidelibus gregibus preesse sollicite sciunt. Gaudeamus ergo hodie, fratres karissimi . . .



SERMO III. IN FESTO OCTAuAE DOMINI.


Hunc diem semper Kalendis Ianuariis [cod. Ianuariarum] sicut nostis, karissimi, celebramus. Sed nobis hoc tacere non conuenit, quod quidam falsi Christiani tanti diei solemnitatem sacrilega commistione perturbant, ita ut diuina officia in ecclesiis uideantur celebrare, et uariis maleficiis domi non desinant inseruire  . Insuper Ianianas traditiones gentiliumque ritus non metuunt  obseruare: qui etiam adeo a se caritatis gratiam expellunt, ut neminem suam domum eodem die primum ingredi uelint, nisi qui cumulatus oblationibus aduenerit: aliquem autem hospitio se suscipere abnegant, et nichil penitus de sua domo dare aut commodare desiderant  . O infidelis et erronee! Melius tibi esset in domo tua Christum in hospitem suscipere uel pauperes, quam rusticos a te tuisque oppressos atque sic instructos, apophoreta uel enophora baiulantes. Idem quippe Dominus ait: Quandiu fecistis uni ex minimis istis, mihi fecistis . Et item: Date eleemosynam, et omnia munda sunt uobis . Similiter etiam Kalendis Martiis huiusmodi homines multis solent debacchare  prestigiis; pre cunctis  autem anni diebus, in his diabolus adhuc suam exercet coloniam. Quod unde processisse credimus, uobis indicare curamus. Mars namque et Ianus homines peruersi et infelices fuerunt, quorum unus homicida et adulter, alter in tantum fuit uanus et demens, ut etiam se ipsum flammis cremaret. Post quorum interitum, paganorum illis more fabricate sunt statue, in quibus ob eorum scelerum immanitatem demonibus placuit habitare; et ut facilius homines deciperent, predictorum sibi nomina placuit fingere, sicque se uiuere, et deos esse iactabant; duorumque mensium  principia sibi sacranda dicebant, atque suo nomine eosdem menses, scilicet Martium et Ianuarium, a Marte et Iano appellari iubebant: et qualiter per  singulas ipsas Kalendas solemnia colerent, qualesque cultus peragerent edocebant. Qui error in tantum frequentando creuit, ut pene ab omnibus coleretur subuersis. Et inde esse existimo quod hodieque durat in rusticis. Mensium autem nomina . . . solu . . . quoque signorum sicut ab antiquissimis et paganis diuersis composita sunt figmentis adhuc permanere in quibusdam cognouimus, ut Aries, Taurus, et cetera. Quorum nomina, si diligenter inquirantur, falsa esse noscuntur, quia animalium species nunquam in sideribus uidentur, sed curiositas paganorum hec deliramenta secundum uoluntatem uel laudem numinum et potius demonum suorum curauit pertractare. Quod ex paucis possumus approbare; nempe quod paganorum philosophi Arcton,  id est Ursam, appellauerunt, atque a Ioue inter astra positam scripserunt; hoc nostri rustici plaustrum denominauerunt. Quod autem ipsi caput tauri asserunt, hoc etiam isti gallinam dicunt. Sed quod balteum Orionis notant, hoc nostri falcem - sectoriam clamant. Nec ideo inferiores hos diiudicet quisquam, quasi peius assimilauerint nefas. Denique nec [cod. Arcton] melius Ursam quam plaustrum ostentat; nec illud aliud signum potius caput tauri, quam  gallinam designat. Quod autem balteum Orionis dicitur, omnibus patet quia melius quasi falci sectorie quam balteo assimilatur. Nos igitur talia dicere cogimur, quia multos peruerso dogmate seductos hec supra modum obseruare cognouimus. Nam Deus omnipotens ideo sidera constituit in celis ut hominibus deseruirent in terris. Hec quidem caliginem temperant, distinctionem horarum insinuant, iterantibus uel nauigantibus mundi partes designant. Sunt etiam quedam in quibus imbrium tranquillitatumue tempora aliquando prospicere possumus. Hanc illis legem Creator omnium in principio posuit, nec ultra subuenire uel nocere ualent: quamuis sint mathematici, qui hec nascentibus preesse, coniugiis dominare [ita cod.], architectis doceant obseruare.  Sed quod de natiuitate asserunt, satis in Epiphaniarum homeliis destruitur  . Nos uero quid de coniugiis sentiamus interim adnotemus. Innumeros nempe homines mares ac feminas steriles persepe uidimus, et licet uariis temporum indagationibus, uel studiosissimis signorum . . . ex diuersis coniugibus procreasse. De edificiis autem, ex presenti saltem Papiensi incendio  possumus colligere ueritatem. Que enim ciuitas in hoc regno fuerat, que pulchrioribus, ut uidistis, rutilaret structuris? nec ulla poterat ab antiquis seu a modernis siderum computatio reperiri, sub qua domus fabrica in ea non creuerit; una tamen die, instar diuini iudicii, ab igne consumpta est. Qui ergo dicunt aliqua siderum obseruatione prolem suscipi, uel negligentia  fraudari; uel qui domos in ortu quorumdam siderum erectas ab igne cremari, in quorumdam autem permanere illesas astruunt, aut qui ab ipsorum ueneratione aliquid prouenire contendunt, his testimoniis fallaces esse monstrantur. Sed inimicus humani generis diuersas sentiens infirmitates hominum, diuersis nosmet nititur insidiis expugnare: sicut enim potentibus rapinam, callidis suggerit fraudem, deliciosis libidinem, robustis superbiam; sic stultis et rusticis incredulitatis uulnus obdurat, superstitionum uenena diffundit, usus defendit, duritiam munit. Et licet de superioribus quoquo modo se excusent uitiis, his tamen prosternuntur iaculis. Igitur querendum est a talibus, si credulitatis  symbolum uel semel percantent, intendant, uel cogitent:  quod si respuunt, a nostro collegio usque ad emendationem sequestrentur. Si uero hoc se perhibent frequentare, dicant quo ore uel corde credere Deum omnipotentem asserunt, cuius uoluntati talia impedire creduntur. De talibus namque Dominus per prophetam ait: Populus hic labiis me honorat, cor autem eorum longe est a me . Omnipotens uero non est, nisi qui omnia potest: de quo Psalmista ait: Omnia quecunque uoluit Dominus  fecit in celo et in terra, in mari et in omnibus abyssis . Et Paulus apostolus: uoluntati enim eius quis resistit ? Ergo, fratres mei, liquido patet quia hec talia multum obesse suis possunt cultoribus: et ideo sic a uestris eradicate mentibus, ac si nunquam fuerint in auribus: sed secundum beatum Paulum apostolum, quidquid agendum fuerit, semper fiat in nomine Domini . Quod si quis contempserit, a catholicorum sorte separatum qui . . . mathesis uinculis irretiti . . . filiorum tuorum aggregari mereantur.



SERMO Iu. IN EPIPHANIA.

Epiphanie festum [cod., festam] celebrantibus quid sit Epiphania innotescere curamus. Epiphania  namque Grece, Latine superapparitio dicitur. Nato etenim Domino nostro Iesu Christo, diuersorio in quo ipse cum matre morabatur sidus superapparuit, quod magos de remotis partibus ad Dominum adorandum inuitauit, huiusque diei tale nomen exinde consecrauit. Denique licet Dominus hunc diem uariis miraculis perornauerit, istud tamen in nomine precipuum locum obtinuit, siue quia primum, siue quia omnium fuit maximum. Nam hoc sidus primitias gentium Christo Domino excitauit, atque ad credendum compulit, ad adorandum edocuit. De quorum multitudine diuersa nunc iam per omnem pene mundum una uocatur Ecclesia. Cetera uero miracula, que Dominus reuoluentibus annis per eadem anniuersaria operare [ita cod.] dignatus est,  omnia ad istud, quemadmodum ad principium, siue caput respiciunt, sicut Scripturarum quoque declarat series. Eodem anni termino Dominus in Iordane baptizatus est, a Spiritu sancto in columbe specie declaratus est, ab aquis admiratus est, et a Ioanne digito etiam ostensus est: Ecce Agnus Dei, ecce qui tollit peccata mundi . Deinde aquam uinum fecit ad nuptias ; sicut postmodum de quinque panibus et duobus piscibus satiauit quinque millia hominum . Que omnia quid aliud fuerunt, quam stella, que corda hominum in remotis partibus uacantia ad agnitionem ueri Dei Domini nostri Iesu Christi perduceret? Sicut uero preuio lumine per noctis tenebras que  obscura sunt perscrutamur, sic homines uisis miraculis Deum in effigie hominis latentem facilius intelligebant. Igitur si de predictis miraculis subtilius intendamus, hec omnia in ipsis magis prefigurata intellegimus, que Dominus postmodum . . . uptus . . . dum celestis Regis Filium sibi per incarnationis mysterium inibi intellexerant sociasse. Rursus cum a Iudeis quinque librorum  portitoribus indicium aliquod sumunt Dominice natiuitatis, quasi quinque panes inueniunt: sed dum in itinere laborando  ad eum perueniunt, eiusque presentia perfruuntur, quasi quinque panes frangendo crescunt, ac suis [cod. suis eos] deliciis saturantur. Duos autem pisciculos psalmorum et prophetarum libros testantur auctores, qui etiam bene per istos comeduntur, quia quedam eorum sententie in istis consummantur. Nam Psalmista ait: Reges Tharsis et insule munera offerent, reges Arabum et Saba dona adducent . Isaias quoque dixit: Omnes de Saba uenient, aurum et thus deferentes, et laudem Domino annuntiantes . Sanctum denique baptismum in eis per hoc designatum est, quod sancte Trinitatis confessionem in ipso suo suorumque munerum numero suscipere priusquam Dominum adorarent meruerunt: siue quia Deum, regem,  hominem mortalem, eisdem muneribus declarauerunt, quod nulli aliter confitenti gratia est tribuenda baptismi: seu quod post adorationem admoniti sunt ne redirent ad Herodem, sed per aliam uiam reuerterentur in regionem suam . Nam hec adoratio baptismum nobis innotuit [ita cod.] quodammodo. Regio enim nostra paradisus est, a qua per culpam primi hominis eiecti, diu in regione Herodis, id est in potestate diaboli, errando deguimus. Sed postquam Deum catholice confitemur, eumque ad adorandum fonte baptismatis caput immergimus, ne redeamus ad Herodem cunctis sancte Scripture dogmatibus admonemur. Herodes namque diabolum significat, sicut eius interpretatio nominis clarificat. Unde et per aliam uiam nostram repedare patriam diuinis admonitionibus suademur, ut qui  deuia uitiorum sectando cecidimus, per uirtutum tramitem ascendere summo . . . .



SERMO u. IN CAPITE IEIUNII.

Quoties, fratres karissimi, . . . apparatus frequentia etiam . . . entibus . . . cognoscit . . . exi . . . qui pretiosioribus uestimentis, uel deliciosicribus cibis et potionibus opulentius abundare . . . appetitus miseros, contemptus uero felices potius reddat. Multo magis ergo nunc, dilectissimi . . . et obseruantie imminet tempus, congrua nos oportet omnimodis deuotione preparari. Sed quia secundum beatum Apostolum: Alius iudicat inter diem et diem, alius uero omnem diem ; qui absolutis  diebus auidius fruuntur deliciis, his quadragesimalibus acrius conuenit abstinere. Nam anima, que pro ciborum moritur affluentia, interdum per ieiunii resurgit obseruantiam. Cibus denique sumendus est sola necessitate, ieiunium amplectendum est summa utilitate. Scitote ergo nunc, dilectissimi, quia presentis hebdomade quarta feria sacri ieiunii caput, annuente Christi misericordia, deuote celebraturi sumus, ut caro que leta nos traxit ad culpam, nunc  afflicta reducat ad ueniam. Quod cum magna diligentia inchoandum est, ut eius ad finem inoffense peruenire mereamur. Nam res que bene inchoata non fuerit, perfectum exitum uix habebit. Quapropter, karissimi, mundana postponentes seria, ecclesias frequentare, peccatorum uestrorum lacrymosam Deo et sacerdotibus confessionem facere, et per totum eumdem diem in Dei seruitio laborare satagite, ut plenius discere possitis, quemadmodum ceptum opus, Deo opitulante, salubriter expleatis. Sed quia non omnibus unus est propositus, uita clericorum a laicorum debet esse conuersatione remota. Et qui secundum beatum papam Telesphorum anticipare debent ieiunio  , sua quoque primum delicta penitendo abstergere non omittant,  ut populum statuto die dignius purificare queant: pollutis nempe quis manibus quid tangendo, coinquinare potius quam emundare solet. Et ideo ante omnia manus nostras lauemus, scilicet facta reproba studio bone conuersationis emendemus: et sic per diuinam ministrationem aliorum culpe maculas diluere laboremus, auxiliante Domino nostro Iesu Christo, cuius sanguine sumus redempti et prouidentia gubernati. Amen.



SERMO uI. ITEM IN CAPITE IEIUNII.

. . . congrue est per . . . querit . . . cu . . . quadragesimum uel potius . . . cesimum seu alicuius alterius numeri magis . . . ieiunium, quod facile patet, si prefata tempora uel si consideremus auctores. Quatuor . . .  adhuc numeri summam attingunt. Bene ergo Moyses, legem Decalogi accipiens, quater decies ieiunauit, ut per hoc ostenderet, in Decalogo nullam esse perfectionem, nisi sancti Euangelii gratia illustraretur, quod quadrifario stylo describitur. Elie quoque hoc ieiunium concessum est prophete, quia et ueteris exstitit Testamenti predicator et testis, et Noui etiam adhuc reseruatus occurret. Dominus autem noster iehsu Christus hoc etiam ieiunium ideo celebrare dignatus est, quia »sicut ipse ait, non ueni soluere legem sed adimplere ;« seu ut se ostenderet eumdem ueteris et Noui Testamenti auctorem, quia sancta quatuor Euangelia Decalogum non destruunt, sed magis stabilire contendunt; siue quia eumdem Decalogum prius apud Iudeos signatum  et inclusum idem Dominus soluere, et per quatuor mundi partes uenerat predicare. Talibus denique parentes exemplis atque doctrinis, deuota mente, puro corde, et pio affectu, huiuscemodi ieiunium omnes Christianos uenerari oportet, quod nullo tempore congruentius constituitur, quam confine atque contiguum Dominice resurrectioni. Per istos etenim quadraginta dies totum actiue uite tempus significatur, cui opus est continentia, ut ab istius  mundi ieiunemus illecebris, sola que Dei sunt meditantes ac diuina pabula ruminantes, ut ad contemplatiuam uitam, que per paschale gaudium intelligitur, peruenire mereamur ouantes. Nam denarius perfectionem beatitudinis, quaternarius autem plenitudinem ostendit. Totus etenim mundus a quatuor uentis delinitur, et quatuor elementis erigitur; quatuor etiam temporibus anni uices uariantur. Decem ergo quater ducta, quadraginta consequuntur. Quo numero ostenditur ab omni temporali delectatione hic abstinendum ac ieiunandum absque ulla controuersia esse, ut celestes delicias consequi ualeamus; quod plane Dominus in Iudeorum significauit eductione, qui in huiusmodi annos numeri per desertum educti sunt, solius pene alimonio manne  sustentati, ut ad repromissionis patriam peruenirent. Sed qui pro deserti . . . ergo, fratres karissimi, . . . studiosissime custodiri. Que si sexta tantummodo ante Pascha inchetur hebdomada . . . patet quia quadragesima non erit; sex enim hebdomade sunt dies quadraginta et duo. Subtractis totidem Dominicis liebus, non amplius in abstinentia quam triginta et sex superesse nouimus, qui quaternis a presenti numero deficiunt. Quatuor ergo dies huius antecedentis hebdomade sumuntur, ut ad predictam summam numerus crescat. Est igitur huius caput ieiunii hodie, quod est septime quarta feria hebdomade: a qua usque ad sanctam Domini resurrectionem, exceptis tantummodo diebus Dominicis, districtum conuenit per omnia celebrare ieiunium,  quod, si soluatur in aliquo, iam quadragesima non erit. Si autem sacra Scriptura illos increpat, qui etiam quodammodo absolutis diebus, deliciis et uoluptatibus fruuntur, quam diram illi recipient sententiam, qui saltem istos neglexerint? aut cum qua conscientia ad immaculati Agni esum paschali festiuitate impudens accedere presumet? qualiter communicare Dominico poterit corpori, qui suum neglexerit bonis moribus uel ad tempus ornare, cum audiat: Qui indigne manducat et bibit, iudicium sibi manducat et bibit?  Abstineamus ergo nos a lucris et negotiis secularibus, abstineamus nos a carnalibus delectationibus aduersus animam militantibus , et dignum Deo nostris mentibus habitaculum preparemus. Ante  omnia, dilectissimi, de preteritis malis confessionem ueram Deo et sacerdotibus facite  , et dignam penitentiam agite, quia multum obest luculenta edificia caducis fundamentis coaptari. Considerate etiam serpentis prudentiam, qui nullo modo fontis lympham potare presumit, donec omne uenenum effundat. uulneri quoque non proficit medicamentum, si adhuc ferrum insit. Estote ergo, fratres, in officiis assidui, in uigiliis prompti, in orationibus continui, in cibo parci, in potu sobrii, in eleemosynis largi, in castitate honesti, ab ipso etiam coniugali toro suspensi, ab omnibus ludis  uel otiosis uerbis remoti, quia que aliis diebus etiam licent, istis pro crimine habentur. Ecclesias insuper frequentate, infirmos et in carcerem uisitate, debitores soluite, mestos consolate, pauperibus erogate . . . .



SERMO uII. IN DIE PALMARUM.

Promissione Domini nostri Iesu Christi, fratres karissimi, confidimus, quia de gloriosa eius resurrectione nullus terror uestrum cor oppressit, nec dubietas menti irrepsit; nam pauor apostolorum ceterorumque eius temporis sanctorum incredulitatis caligine alebatur. Sed illorum infirmitas nostre fuit perfectionis augmentum. Igitur que, istis transactis diebus, quasi ex opacis frondibus radios emittebant,  nunc iam clara uoce predicantur. Hinc namque colligere potestis quia quanto magis Domini annuntiamus passionem, eo ocius ad eius celebrandam appropinquatis resurrectionem. Sex denique dies usque ad illius festi gaudium numerantur: sexta etiam hebdomada transacta est, postquam caput ieiunii indiximus. uel in his ergo sex feriis, fratres dilectissimi, recuperare satagite, si aliquid fortasse in sex preteritis hebdomadibus defecistis. Quamuis sint quidam qui aliquos huius hebdomade dies, scilicet quintam feriam et Sabbatum, absolutiores pre ceteris quadragesimalibus esse diiudicent, quod contra canonum est statuta, nec ullius sacre Scripture confirmatur auctoritate, nobis quoque rectum minime esse uidetur. Quanto etenim uiciniores  paschali gaudio accedimus, tanto puriores nosmet ipsos preparare debemus, ieiuniis, orationibus, uigiliis, seu omnibus misericordiarum operibus, et iugi insuper fletu preterita delicta lauare. Sed et si quis sua flenda non sperat esse facinora, saltem Domini eum compungat his diebus iniuria. Nam cum esset Deus ante secula, in formam serui ueniens, sputa, flagra ab impiis suscipiens, pro nostra ipsorumque etiam salute huiuscemodi in tempore animam ponere non despexit. Compatiatur ergo unusquisque, fratres mei, portantes opprobria, et defleat inferentium cecitatem. Ipse denique dixit in Euangelio: Beati qui lugent, quoniam ipsi consolabuntur . Commodus est enim nunc aliquantulum luctus, ut liberius in sancta resurrectione letemur.  Psalmista quoque ait: Quid retribuam Domino pro omnibus que retribuit mihi? Calicem salutaris accipiam, et nomen Domini inuocabo . Calix uero et aperta persecutio et occultus potest intelligi gemitus, qui quoquo modo ab omni tamen conuenit Christiano potari. Preparemus ergo nos ad futurum festum  , karissimi, ad quod digne peruenire . . . Dominus. Exsultemus . . . nec deliciarum cibi, sed opera premittenda sunt iustitie et equitatis. Aptius est enim ut . . . tres mediocres pre pares tunicas, unde et te et pauperes Christi uestire ualeas, quam ut unam solum tibi pretiosam acquiras.  Et melius est tibi simplicem acquirere uictum, unde plures egenos ad tuam suscipere mensam ualeas, quam deliciosis cibis multam impendens pecuniam, cum sola domo tua ebriose uescaris, et pauperes Christi fame uel nuditate afflicti pereant te presente. Ait enim beatus Ioannes apostolus: Qui habuerit substantiam huius mundi, et uiderit fratrem suum necessitatem habere, et clauserit uiscera sua ab eo, quomodo caritas Dei manet in eo?  Ergo fugite auaritiam et diligite caritatem, sine qua nemo Deum uidere merebitur . Charitas, pax et gaudium uobiscum in eternum. Quod ipse prestare dignetur, cuius regnum.



SERMO uIII. IN DIE SANCTAE RESURRECTIONIS.

 Hodie, fratres karissimi, diem Dominice colimus resurrectionis, in qua Dominus noster iehsu Christus, destructo mortis imperio resurrexit a mortuis, quam etiam Pascha uocamus. Pascha igitur sermo est Hebreus, Latine dicitur transitus; quod multo ante incarnationem Domini nostri Iesu Christi presignatum est. Nam, cum filii Isrel Aegyptiaca premerentur seruitute, clamauerunt ad Dominum ut eos eriperet de manu Pharaonis, id est regis Aegyptiorum. Ad quem propheta Moyses destinatus est, ex Domini eum admonens sententia ne populum eius affligeret, sed soli Deo eos seruire dimitteret, et quo proficisci uellent ne contradiceret. Quod quia renuit, uisitauit Deus Aegyptios plagis maximis, in multis signis et uariis portentis. Qui nec ideo uocem Domini audierunt,  et populum non dimiserunt, sed amplius afflixerunt. At illi magis magisque ad Dominum clamabant, ut eos de manu opprimentium liberaret; quorum uoces ascenderunt in conspectu Domini. Dederat autem eis Dominus in signum ut in omni domo sua agnum mactarent, omnesque postes suos eius sanguine assignarent: nam se per medium  Aegyptum transiturum designauit, et omnia primogenita eius percutienda annuntiauit; eosque quorum postes taliter assignatos inuenisset, saluare et ab hostibus liberare promisit. Quibus etiam precepit ut singulis annis . . . mare Rubrum, in crastin . . . has . . . Aegyptiorum, ut eos persequerentur. Filii autem Isrel uidentes eos, timuerunt ualde. Dominus tamen aperuit illis mare, et apparuit arida, et facte  sunt aque a dextris eorum et sinistris quasi murus, et ambulauerunt per siccum in medio maris: inimici autem eorum persequentes submersi sunt, nec unus superfuit ex eis . Hec itaque omnia typus et figura erant, quod nunc cernitis in ueritate perfecta. Nam illud Pascha, in quo ille agnus mactatus est, istud significabat, in quo uerus Agnus, id est Dominus noster iehsu Christus occisus est: de cuius sanguine nisi postes nostri, id est ora nostra signentur, salui esse non possumus. Sicut ergo per illius agni mactationem et sanguinem filii Isrel ab Aegyptiaca sunt seruitute liberati, ita nos per istius ueri Agni a seruitute diabolica sumus redempti. Quod autem illi hostium nullo modo euadere potuerunt  periculum, nisi per transitum maris Rubri, sic et nos nullatenus possumus diaboli uitare laqueos, nisi per lauacrum baptismi. Et sicut omnes inimici eorum submersi perierunt, ita omnia uitia que in nobis sunt exstinguuntur in baptismate. Celebremus ergo, dilectissimi, uerum Pascha, transeamus a uitiis ad uirtutes, oremus Dominum ut liberet nos de manu Pharaonis, id est a potestate diaboli: resurgamus a morte ad uitam, scilicet a peccato ad iustitiam: festinemus ad sanctam Ecclesiam, que est ciuitas sancta Hierusalem, ut mereamur habere partem cum ipsis qui resurrexerunt cum illo, et apparuerunt in sanctam ciuitatem multis . In ipso ergo gaudeamus et exsultemus, qui cum Patre et Spiritu sancto.



SERMO IX. ITEM IN ALBIS.


Laudate Dominum, omnes gentes, et collaudate eum, omnes populi . Dignum et iustum est ut Dominus a nobis semper laudetur, Psalmista testante, qui ait: Benedicam Dominum in omni tempore; semper laus eius in ore meo . Semper uero laudes Domini nostro ori conueniunt, sed in hac precipue tanta festiuitate: Regi enim qui infernum confregit, captiuos reduxit, uitam reddidit, mortem ademit, iure canticum nouum debetur, eiusque laudationem decet preclaram concrepare. Eia nunc, fratres karissimi, cum Propheta cantate Domino canticum nouum, laus eius in ecclesia sanctorum : non ereis cymbalis, non canticulis platearum,  non tubarum strepitu, sed nouo cantico, id est Noui Testamenti, Dominum collaudare oportet. Itaque, subditur: Exsultabunt sancti  . . . in Domino glorietur  . . . gaudio, quia, ipso testante apostolo, transit mundus et concupiscentia eius  . . . in Deo scilicet, profecto in cubilibus suis letabuntur, id est in pura sua conscientia et mundo corde, quo Deum cernere merebuntur. Non letantur in theatris, ut scenici; non in epithalamiis et cantilenis, ut mimi; non in saltationibus et circo, ut histriones uel idolorum cultores, quos, heu! quidam Christiani adhuc in multis imitantur. Quid enim miserabilius senibus, quid turpius iuuenibus, quid perniciosius adolescentulis, quam stupra uirginum et libidines meretricum turpi gestu  et blanda uoce cantare, ut spectatores suos talibus insidiis ad suas prouocent corruptiones? et qui adhuc aut diuina gratia custoditi non ceciderunt, aut miseratione per penitentiam surrexerunt, luxurie possint impingere uolutabris? Meretricem namque Salomon insinuans ait: Mulier garrula et uaga, quietis impatiens, nec ualens suis pedibus in domo consistere, nunc foris, nunc in plateis, nunc iuxta angulos insidians , et alia huiuscemodi multa, que pro magnitudine enumerari non possunt. Dina quoque tanti patris Iacob filia, dum ad uidendum mulieres regionis graditur, stuprum perpessa est. Multas etiam alias simili modo amissam irrecuperabilem uirginitatem grauiter fleuisse et legimus et audiuimus.  Nam ludus scenicus castitatis est raptor. Circi denique ludi Liberum et uenerem famosissimos demones legimus fuisse auctores. Fugiat ergo omnis Christianus obsequium, quorum non uult imitari meritum; maxime istis festis diebus, quia parum proficit hoc quadragesimali tempore nostras deplorasse ruinas, si nunc iterum ad easdem paschale festum polluendo dilabimur. Unde difficile poterimus euadere, nisi mentem nostram a talibus curemus abstergere, quia, secundum Apostolum, corrumpunt mores bonos colloquia mala . Hinc Salomon ait: Intrauit mors per fenestras . Fenestre enim nostre, quinque sensus corporis sunt, per quos mors anime se nobis quasi per fenestras ingerit: a qua nos liberare dignetur, cuius  regnum.



SERMO X. IN ASCENSIONE DOMINI  .

Dominus et Saluator noster, fratres karissimi, postquam resurrexit a mortuis, per quadraginta dies cum suis uoluit in terris conuersari discipulis, ut tristitiam illarum quadraginta horarum, quibus in sepulcro quieuerat, illorum abstergeret cordibus; uel quia sicut de Aegyptiaca seruitute et de profundo maris Rubri filios Isrel liberauit, eosque per quadraginta annos per desertum eduxit, atque de tabernaculi institutione, hostiarum immolatione ceremoniarumque obseruatione interim edocuit, et sic, postmodum destructis superbis gentibus, ad terrestrem Hierusalem, que terra repromissionis dicitur, introduxit;  sic et resurgens a mortuis, de tenebris inferni eos qui indebite detinebantur, ad lucem erigens suosque discipulos de incredulitatis caligine ad ueri luminis agnitionem perducens, per quadraginta dies conuersaretur cum ipsis, ut de sancte Ecclesie constitutione, ac sanctarum Scripturarum cognitione interim eos plenius edoceret, et postmodum ad sanctam Hierusalem celestem destructis cunctis ereis potestatibus, preuius ascenderet, que etiam terra repromissionis dicitur, quam repromisit diligentibus se : sicut Psalmista ait: Credo uidere bona Domini in terra uiuentium . Bene ergo illi quadraginta anni et hos quadraginta dies possunt significare, de quibus tantam similitudinem possumus explicare. Hodie quidem  Dominus peractis in terra mysteriis, multis uidentibus imo et gaudentibus, triumphator ascendit ad celos, sicut scriptum est: Ascendit Deus in iubilo, et Dominus in uoce tube . Iubilum est cum tanta letitia corde concipitur, quanta sermonis efficacia non expletur. Quod ideo dixit, quia apostoli uidentes tale miraculum, ineffabili letitia cordis repleti sunt, quia Redemptorem nostrum, quem mortuum iam resurrexisse ueraciter credebant, illuc corporaliter ascendere uidebant. Unde omnia, que ipsis promiserat, dari posse non dubitabant, atque  ad immortalem et celestem gloriam, sicut promiserat, eumdem sequi non diffidebant, ad quam eum iam peruenisse gaudebant. Spiritum quoque sanctum tanto fidelius exspectabant, quanto magis cetera cuncta, que predixerat, impleta uidebant. Sane quod subditur, in uoce tube, fragorem angelici intelligimus preconii, uelut tube tonantis dum diceret: uiri Galilei, quid admiramini aspicientes in celum Hic iehsu qui assumptus est a uobis in celum, sic ueniet quemadmodum uidistis eum euntem in celum . Quod ideo est denuntiatum, ne aliquis meror remaneret apostolis, cum uiderent Dominum per corporalem presentiam ablatum: siue ne dubitarent ad celum ire, cui uidebant angelos deseruire. Ergo, fratres karissimi, quia nos iam ab Aegyptiaca  seruitute eruti mare Rubrum transiuimus, et in Domini morte consepulti dudum consurreximus  nunc instanter oremus, ut positi in hac mortalis uite solitudine, sic nos Euangelii et Decalogi mandatis, que quadraginta anni uel dies significant, dignetur instruere, ut ad celestem Hierusalem destructis uitiis leti mereamur attingere. Sicque sanctorum apostolorum intercessione, Domini studeamus ascensionem celebrare, ut dona Spiritus, que ipsi acceperunt, ualeamus exspectare, sicut scriptum est: Ascendens in altum Dominus captiuam duxit captiuitatem, dedit dona hominibus . Captiuam autem duxit captiuitatem, quando deuicta morte, infernalem auferens predam, triumphans perduxit ad ethera. Dona  autem hominibus dedit, quando Spiritum sanctum apostolis tradidit; et non tantum apostolis, uerum etiam ceteris iustis. Quod nobis summa ueneratione conuenit exorare, ut digni simus talia impetrare et impetrata iugiter obseruare: et quod per continuum tempus implere omisimus, saltem in hac futura decade obseruemus, praui cordis maculas abluamus, cunctas nequitias repellamus; sicque in hac festiuitate uiuamus, ut futurum Pentecosten leti suscipere ualeamus: quia si Spiritus sanctus nos purificatos inuenerit, procul dubio sibimet in nobis mansionem parabit; quod ipse prestare dignetur, cuius regnum et imperium.



SERMO XI. IN PENTECOSTE.

 Pentecosten, fratres karissimi, diem festum colimus, quem a Dominica resurrectione quinquagesimum numeramus. Pentecosten enim Grece, Latine, quinquagenarium intelligimus; nam quinque decades hunc numerum consequuntur. Qui dies ideo celeberrimus inter anni ferias habetur, quia in eo Spiritus sanctus, scilicet Paracletus e celo ueniens, apostolos adeo confirmare dignatus est, ut omnem metum, quo prius clausis ianuis sub silentio detinebantur, eorum cordibus excutiens, mox eadem claustra respuentes libera uoce Christum palam omnibus  gentibus uariis linguis predicarent . Bene autem eius aduentus a paschali gloria tantis distat diebus, quia huius Spiritus septem sunt dona: septem enim septies multiplicata eorum, qui intersunt, dierum numerum comprehendunt. Sed hic unus, scilicet quinquagesimus, rite additus preponitur, quia etsi diuersa sint dona, unus tamen atque idem est Spiritus , cuius ideo festum per septem dies deducimus, quia unicuique dono singulos dies mos ecclesiasticus dedicauit. Nec defuerunt heretici, qui dicerent hunc Spiritum, non a Patre simul et Filio, sed a Patre prodiisse tantummodo, quibus ex ipsius ueritatis congruenter possumus occurrere testimoniis  . Ait enim suis in Euangelio apostolis: »Cum uenerit Paracletus, quem ego mittam  uobis a Patre . Et iterum: Si ego non abiero, Paracletus non ueniet; si autem abiero mittam eum ad uos « . . . »Quibus« uerbis satis aperte »demonstratur« Spiritum »non tantum« a Patre, sed etiam a Filio pariter processisse. Sed quia hereticorum »per« hoc funditus euacuatur perfidia, nos ad iam cepte festiuitatis intendamus  preconia. Quinquagesimus enim numerus remissionem significat quod ex ueteri possumus Testamento colligere. Nam quinquagesimo anno, qui iubileus  , id est remissionis, uocabatur, debita debitoribus, seruis etiam ad libertatem tendentibus seruitia ultro remittebantur. Bene ergo et hic quinquagesimus dies iubileus dici potest, quia Spiritus sanctus superueniens apostolis remissionem illis omnium tribuit peccatorum,  eosque liberos a fragilitate reddidit pristine contagionis. Qui etiam in ueteri Testamento festus colebatur, atque in eo primum apud eos panes de nouis frugibus in templo annue ministrabantur. Mystice enim apud nos  ipso die panes de nouis frugibus, id est noue uirtutes sancti Spiritus, quibus nutrimur et uiuimus, primum per apostolos tradite sunt gentibus. Nec deest a ratione, quod quinquagesimo die, postquam Dominus Aegyptum in primogenitis percussit, eiusque principum potestatem destruxit, atque filios Isrel de eorum seruitute, et maris Rubri profundo liberauit, legem per Moysen, quam populis predicaret, dare decreuit; et quinquagesimo die postquam infernum in suis primitiis percussit, eiusque principum potestatem destruxit, et  omnes  , qui illic indebite detinebantur, de profundo mortis eduxit, per Spiritum sanctum apostolis qualiter agerent, seu alios instituerent, declarare curauit. Sed diuina prouidentia, alteram Isrelitico populo per Moysen, alteram nobis per sanctos apostolos legem uoluit commendare. Illa minatur interitum; hec iugiter penitentiam docet: quod  ostendit Moyses, cum post datam legem descendens de monte, rediret ad populum. Certe cum inuenisset peccasse populum in uituli aurei adoratione, dixit: »Hec dicit Dominus Deus Isrel; ponite unusquisque gladium suum super femur suum, et occidat unusquisque fratrem suum, et unusquisque proximum suum, et unusquisque affinem suum . Beatus uero Petrus, princeps apostolorum, cum reliquis post  aduentum sancti Spiritus illis etiam qui ipsum Dominum crucifixerunt constanter ait: Penitentiam agite, et baptizetur unusquisque uestrum in nomine Iesu Christi in remissionem peccatorum, et accipietis donum Spiritus sancti .« Redemptor namque noster ueteris Legis duritiam temperans, amarum potum sua incarnatione  fecit esse potabilem. Denique in ueteri Testamento scriptum est: »Anima que fecerit quidquam de abominationibus  istis, peribit de populo suo, dicit Dominus .« In Nouo reperimus: »Gaudium erit in celo super uno peccatore penitentiam agente, quam super nonaginta nouem iustis non indigentibus penitentiam [Ita cod.] « uidete, fratres, ne perdamus penitendi tempus, quod tanta  est indulgentia concessum. Nam penitentie fructum dicimus quidquid pro delicti satisfactione boni operis ad diuinam reconciliationem tendendo peragimus  , ieiunia, uigilias, continentias, orationes, opera misericordie, seu ceteras uirtutes. Multas quippe nobis Christus semitas preparauit  , per quas perditionis foueas  declinare ualemus  : sed quanto plura sunt euadendi consilia, tanto miseriores sunt qui descendunt in lacum. Licet igitur his  transactis diebus quasi in nuptiis pro continua solemnitate in deliciis uixerimus, stantesque orationis uota Domino persoluerimus; nunc autem abhinc terra prostrati lacrymas fundamus, ieiuniis et uigiliis operam demus, penitentie sarcinam  suscipere festinemus. Ait enim Dominus in Euangelio: »Non possunt filii  sponsi ieiunare, donec cum illis est sponsus: ueniet hora cum auferetur ab eis, et tunc ieiunabunt in illis diebus .« Transacto quoque tempore quodammodo nobiscum quasi per corporalem Dominum habuimus presentiam; sed nunc iam celos ascendit, ad dexteram sedet Patris,  promissum Spiritum cordibus fidelium infudit; qui eos indesinenter orare, ieiunare, seu cetera bona opera agere monet, ut quem corporaliter iam nunc attingere nequeunt, eius ubique ualeant sentire solatium. Sed qui tale donum recipere meruerunt, sic uiuant necesse est, ut ab eo non separentur in euum, quorum  nobis peccatoribus in omnibus  conuenit equipedare uestigia: talesque nosmetipsos preparare oportet, ut si necdum Spiritus sancti gratiam percipere meruimus, uel perceptam peccando repulimus, ad suspiciendum  uel etiam recipiendum pariterque custodiendum inueniamur idonei. Ipsumque Saluatorem omnium pura mente, deuoto ore, dignis operibus rogitare curemus  , ut nobiscum usque  in eternum, etsi non corporaliter, per suffragia manere dignetur, ipso prestante qui cum Patre et Spiritu sancto uiuit et gloriatur Deus, per omnia secula seculorum. Amen.



XII. Idem sermo abbreuiatus, ne uulgares fastidiarentur.

Pentecosten, fratres karissimi, diem sanctum colimus, quem a Dominica resurrectione quinquagesimum numeramus. enim Grece, Latine  quinquagenarium intelligimus; nam quinque decades hunc numerum consequuntur: qui dies ideo celeberrimus inter anni ferias habetur, quia in eo Spiritus sanctus, scilicet Paracletus e celo ueniens apostolos adeo confirmare dignatus est, ut omnem metum quo prius clausis ianuis sub silentio detinebantur, suis cordibus excutientes, mox eadem claustra respuentes, libera uoce Christum palam omnibus gentibus predicarent: qui etiam in ueteri Testamento festus colebatur, atque in eo primum apud eos panes de nouis frugibus in templo ministrabantur. Mystice autem apud nos ipso die panes de nouis frugibus, id est noue uirtutes sancti Spiritus per apostolos tradite sunt gentibus. Nec deest a ratione, quod quinquagesimo die postquam Dominus Aegyptum  in primogenitis percussit, eiusque principum potestatem destruxit, atque filios Isrel de eorum seruitute et maris Rubri profundo liberauit, legem per Moysen quam populis predicaret, dare decreuit; et quinquagesimo die postquam infernum in suis primitiis percussit, eiusque principum potestatem destruxit, et omnes qui illic indebite detinebantur, de profundo mortis eduxit, per Spiritum sanctum apostolis qualiter agerent, seu alios instruerent, declarare curauit. Sed diuina prouidentia alteram Isrelitico populo per Moysen, alteram nobis per sanctos apostolos legem uoluit commendare: illa minatur interitum, hec iugiter penitentiam docet. Quod ostendit Moyses cum post datam legem descendens de monte  rediret ad populum. Certe cum inuenisset peccasse populum in uituli aurei adoratione, dixit: Hec dicit Dominus Deus Isrel: Ponite unusquisque gladium suum super femur suum, et occidat unusquisque fratrem suum, et unusquisque proximum suum . Beatus uero Petrus princeps apostolorum cum reliquis post aduentum sancti Spiritus, illis etiam qui ipsum Dominum crucifixerant, constanter ait: Penitentiam agite, et baptizetur unusquisque uestrum in nomine Iesu Christi in remissionem peccatorum, et accipietis donum Spiritus sancti . Redemptor namque noster ueteris legis duritiam  temperans, amarum potum sua incarnatione fecit esse potabilem. Denique in ueteri Testamento scriptum est: Anima que fecerit quidquam de abominationibus istis, peribit de populo suo, dicit Dominus . In Nouo reperimus: Gaudium erit in celo super uno peccatore penitentiam agente, quam super nonaginta nouem iustis non indigentibus penitentiam . uidete, fratres, ne perdamus penitendi tempus, quod tanta est indulgentia concessum. Nam penitentie fructum dicimus quidquid pro delicti satisfactione boni operis ad diuinam reconciliationem tendendo peragimus, ieiunia, uigilias, continentias, orationes, opera misericordie, seu ceteras uirtutes. Multas quippe nobis Christus semitas proponit, per quas perditionis foueas declinare  ualemus. Sed quanto plura sunt euadendi consilia, tanto miserabiliores sunt qui descendunt in lacum. Licet igitur his transactis diebus quasi nuptiis pro continua solemnitate in deliciis uixerimus, stantesque orationis uota Domino persoluerimus, nunc autem abhinc terra prostrati lacrymas fundamus, ieiuniis et uigiliis operam demus, penitentie sarcinam suscipere festinemus. Ait enim Dominus in Euangelio: Non possunt filii sponsi ieiunare, donec cum illis est sponsus; ueniet hora cum auferetur ab eis, et tunc ieiunabunt in illis diebus . Transacto quoque tempore quodammodo nobiscum per corporalem Dominus adfuit presentiam: sed nunc iam celos ascendit, ad dexteram sedet Patris. Unde pura mente, deuoto ore,  dignis operibus eum rogitare curemus, ut nobiscum usque in eternum, etsi non corporaliter, per suffragia manere dignetur, ipso prestante, qui cum Patre et Spiritu sancto uiuit et gloriatur Deus, per omnia secula seculorum. Amen.



SERMO XIII. IN ANNUNTIATIONE BEATI PRAECURSORIS ET MARTYRIS DOMINI NOSTRI IESU CHRISTI, IOANNIS BAPTISTAE.

Post  euangelicam lectionem, fratres karissimi, beatissimi Ioannis precursoris Domini nostri Iesu Christi nobis est denuntiata natiuitas, de cuius preparatione aliquid nunc iam edocendum esse uidetur, quia omnimodis cauendum est ne uulgus polluat ignorantia, quod summa obseruare cogit obedientia; si autem nescientes deliquerint in talibus,  una nos cum illis inuoluet sententia: si uero que docuerimus contempserint, sic alienum deflebimus, ut nostrum exinde non timeamus periculum. Cognoscat igitur prudentia uestra malam de tam gloriosa solemnitate crebris in locis inoleuisse consuetudinem, ut quedam meretricule ecclesias et diuina officia derelinquant, et passim  per plateas et compita, fontes etiam et rura pernoctantes, choros statuant, canticula  componant, sortes deducant, et quidquid alicui euenire debeat in talibus simulent augurari. Quarum superstitio  adeo gignit insaniam, ut herbas uel frondes baptizare presumant, et exinde compatres uel commatres audeant uocitare, suisque domibus suspensas diu in postmodum quasi religionis causa studeant conseruare. Nam beatus Ioannes ideo Baptista dictus est, quia ipse primum baptismum remissionis hominibus predicauerat, et baptizandi ministerium sumpserat, Auctoremque omnium suo meruit lauare baptismate. Ceterarum . . . Beatissimi quoque Petri principis apostolorum festiuitatem huiusmodi solent neniis commaculare; quarum alie maleficiorum, alie stupri causa, talibus uanitatibus inseruiunt  . Considerate ergo, fratres karissimi, quantum dedecus tales nobis prioribus, quantumque sibi inferant detrimentum, et sic unusquisque saltem   domum suam a talibus purget erroribus. Partiamur onus  , partiamur et  premium: debet enim unusquisque uestrum  domui sue preesse episcopus, quia episcopus superinspector dicitur: ab unoquoque enim quantum creditur, tantum exigetur  . uidete quia nullus est, cui aliquid non credatur, et a quo aliquid non exigatur. Ad cultum ergo tante festiuitatis uicissim nos inuitare curemus, abstergamus errores, cunctas hereses repellamus; ieiuniis, uigiliis, orationibus precurramus, ut deuote tam preclari martyris festum  celebrare mereamur, prestante Domino nostro Iesu Christo.



SERMO XIu. IN NATIuITATE EIUSDEM.

 Illius hodie natiuitas, fratres karissimi, celebratur, de quo Dominus ait in Euangelio: Inter natos mulierum non surrexit maior Ioanne Baptista . Natos mulierum, natos ex mollitia concupiscentie appellat; mulier namque e mollitia dicta est, eo quod hic sexus facile molliatur ad culpam. Notandum sane quia suam Dominus natiuitatem hoc testimonio non comprehendit, cuius Mater etsi natura dicta sit mulier, uirilis tamen fuit in continentia, que sine humana concupiscentia genuit prolem et mundo edidit Saluatorem. Ceteris autem sanctissimis et summis hominibus, uirili scilicet semine procreatis, nullus beatum Ioannem per omnia dubitet cequandum catholicus; cuius natiuitas in templo ab angelo nuntiata, qua mater sterilis et iam anus  fecundata, in qua et muta patris lingua absoluta est, a quo necdum nato Domini mater agnita, Christi quoque est presentia delectata, qui etiam per prophetam longo ante tempore meruit proclamari, de quo dictum est: Ecce mitto angelum meum ante faciem tuam, qui preparabit uiam tuam ante te . Considerate ergo, dilectissimi, quanto honore dignus sit, qui missus a Deo Patre, Filii meruit precurrere aduentum: ex quo etiam ministerio, precursoris sumpsit uocabulum: preuenit enim Dominum nascendo, predicando, moriendo, atque ad inferni  claustra descendendo: qui etiam adeo ab eo magnificatus est, ut ipsius testimonio clarificari et plusquam prophetam appellari mereretur. Ad cuius quoque exaggerandam gloriam insuper adiiciens ait: A diebus Ioannis usque nunc regnum celorum uim patitur, et uiolenti rapiunt illud . Regnum celorum uim patitur et uiolenti rapiunt illud, cum quis prauus peruersa longo tempore . . . penas quas male uiuendo promeruit, misericorditer euadit, atque . . . sublima . . . celorum mox intrat ouanter. Bene autem a diebus Ioannis, quia ipse primum baptismum predicauit per quem peccata dimittuntur, et ianue regni celestis pandantur: ubi nos pius Dominus meritis et intercessionibus ipsius beatissimi precursoris et martyris sui recipere dignetur; cuius  regnum et imperium.



SERMO Xu. IN FESTIuITATE SANCTORUM APOSTOLORUM PETRI ET PAULI.

Hodierna solemnitas, fratres karissimi, nos admonet beatissimorum apostolorum Petri et Pauli ardenter amplecti uestigia, qui semet abnegantes, mundumque omnem contemnentes, iudiciariam eius adepti sunt potestatem: qui etiam, quia mundo succumbere noluerunt, celo prelati sunt, cuius Petrus clauiger, Paulus factus est introductor. O quam dignum et magnum, ut Petrus clauiger sit celorum, et Lucifer carcerem sentiat inferorum! Homo surrexit ad eternam gloriam, angelus cecidit ad penam perpetuam: iste in se multum prelatus et erectus,  omnium a Deo creaturarum factus est infimus; ille humilis et abiectus, etiam apostolorum factus est primus: illum prostrauit superbia, hunc humilitas sublimauit. Quam bene Simon dictus est, quia Simon interpretatur obediens! quem sodalis Paulus non longe suo quoque secutus est nomine: nam Paulum parum dicimus; uidetur enim multe obedientie esse nomen, cum uir tanta diuinitate perlustratus, tantisque celestibus dogmatibus imbutus, ut ab ipso Domino uas electionis ad portandum nomen suum uocari mereretur , ipse se paruulum estimaret nominandum. Magnus itaque dici potuit, quem Dominus post ascensionem ad celos per semetipsum uocauit et docuit, quem sibi apostolum consecrauit , qui usque ad  tertium raptus est celum, qui etiam diuinum meruit audire secretum . Uterque igitur possident gloriam claritatis, quia utrisque adfuit humilitas caritatis. Uterque uiuunt cum Christo, quia mori non timuerunt pro ipso. Petrus non dubitauit crucem gyratam, Paulus manum non expauit armatam. Ille caput declinauit ad terram, ut ad celum erigeret; hic capite truncatus est, ut potius cresceret. Iure tanta consecuti sunt premia, qui talia pertulerunt tormenta. Horum acta, fratres karissimi, sepissime pertractemus, et in quantum  possumus imitari curemus. Respuamus terrena et caduca, amplectamur celestia et mansura, quia nichil prodest homini si totum lucretur, anime sue detrimentum patiatur . Humilitate gaudeamus, superbiam fugiamus, quia omnis qui se exaltat humiliabitur, et qui se humiliat exaltabitur  . . . est, qui amat . . . cio in uitam eternam recipiet eam. Unde omni nisu omnique . . . uos uiros satagamus exposcere; ut quod nostra non suppetit fragilitas, eorum pro nobis obtineat sanctitas, atque illuc suis orationibus introducant, quo meritis precesserunt, prestante Domino nostro Iesu Christo.



SERMO XuI. IN DEPOSITIONE BEATISSIMI EUSEBII uERCELLENSIS EPISCOPI  .


De precipuis, fratres karissimi, solemnitatibus semper nobis aliquid dicendum est uulgaribus, ut nostro discere ualeant sermone quod celebrare contendunt ex more: sed in hac festiuitate nil eis pronuntiare possumus aptius, quam si nostri patroni gesta disseramus artius  [cod. 1, manu festam]. Igitur beatissimus Eusebius, cuius hodie festum colimus, Sardinie prouincia ortum  cognouimus; Rome tamen unda baptismatis ablui, et ab ipso summo pontifice sacro de fonte suscipi, eiusque nomen meruit adipisci. Quod nomen bene allusit ad gratiam; nam pius fuit ab ipsa infantia: Eusebius enim pius interpretatur, sicut a Grecis interpretibus declaratur. Sed qui regeneratus est per  beatum papam Eusebium, antistes ordinatus est per eius successorem Iulium  . Eo quoque tempore, uercellensis ciuitas magna totius Italie pene erat heresiarcha  . Ad hanc quidem destinatus est Eusebius, qui fide, uerbo, et opere cunctis fuerat preditus. Hunc frendens contio  Arianorum adeo spernebat, quem uere fidei assertorem esse cernebat. Et quia non timuerunt blasphemare Redemptorem, ausi sunt etiam refutare pastorem  . Concludunt se beate Dei genitricis ecclesie ianuis, quam pie memorie Constantinus erexerat a fundamentis: uectibus et seris munierunt aditum, ut uel sic pastoris repellerent  aduentum.  At pastor egregius signo crucis omnia confregit, qui ad sanctam Trinitatem predicandum  libera uoce uenit; et qui Filium Dei equalem Patri testificari non metuit, eius Matris ianuas sese pandentes  intrare meruit. Cedunt Ariani tanto pauore perculsi, atque ad crudelissimum properant imperatorem confusi. Nam Constantius illius temporis imperator perniciosius erat catholice fidei supplantator, et quia sciebant hereticum, libere accusabant catholicum. Ad synodum mox cunctos episcopos Mediolanum conuocat fraudulenter, ut sanctam fidem sic exstinguat latenter  . Ad quam beatus Eusebius ire  distulerat, quem quid agendum erat minime latuerat. Chirographum in sua fide ab hereticis factum imperator laudabat, quod  Filium minorem Patri  per omnia predicabat. Contra quod catholici prima fronte contenderunt  , nouissime autem perterriti omnes qui adfuerant subscripserunt. Quod cum audisset beatus Eusebius, inenarrabiles corde profudit gemitus. Nec se iam potuit continere, quin ad memoratum iret  concilium pro fide contendere  . Sancti euangelii  chara deportans pignora, festinus ad flumen mox peruenit Siccidam  : nauis  , per quam transiri  consueuerat, ad ripam tunc morabatur alteram; quam ut uocauit, sola ad eum uenerat, susceptum undam et transuexit ualidam. Inde progressus ad urbem metropolim ingentem luctum planxit cum catholicis. Extergens  luctum, locutus est prudentiam, fratribus  cunctis dedit indulgentiam, si eius deinde sequerentur uestigia. Imperator eum suscipiens magnam finxit humilitatem, ut eius ad sacrilegium taliter seduceret sanctitatem  , dicens: Subscribe  , frater, quod subscripsimus; confirma tu, quod nos omnes iamdudum firmauimus. At prudens Pater  se hoc facere detestabat; quippe priorem omnibus chirographi inscriptione se supponere denegabat: illud destruere, et aliud fieri proclamabat  , in quo se prior subscribere iam ualeat. Sic diuino nutu tyrannum deludere potuit, quem callide tyrannus decipere uoluit. Nec mora: ipsum concessum est cremari, et aliud iussum est  simile preparari,  quod taliter compositum  est penitus quemadmodum beatus dictauerat Eusebius. In hoc catholici consenserunt: uno omnes animo post eum subscripserunt. Hanc fidem promiserunt contendere, hanc pro ipsa mortis iniuria polliciti sunt non negare. uidens imperator horum non posse dissolui constantiam, omnem fere in beatum Eusebium contorsit  insaniam. Tunc uario  censuit eum affligi periculo  : insuper tandem iubet longo deportari exsilio: carceres et compedes acerbas  pertulit, fame et siti longo tempore laborauit; signis et uirtutibus ibidem declaratus est; angelicis consolationibus sepe confortatus est. Nec in tantis etiam  contitutus periculis, sui bonus pastor immemor factus est gregis: nam litteris eum  de longinquis partibus instanter uisitabat, et de catholice fidei perseuerantia iugiter corroborabat. Sed iamiam pene cedebant catholici; nam diu eos persequebantur heretici. Tandem misertus  Dominus tyrannum exstinxit improbum, et beatum Eusebium solum reduxit ad proprium. In quo illi  itinere ostendit uisionem, unde sui corporis cognosceret resolutionem. In uertice montis per uisum se stare putabat, et altius ad quoddam palatium sole preclarius pennis euolare credebat. Intellexit illico se de presentis  uite alta conuersatione ad eterne glorie ascensurum remunerationem. Interea uercellas rediens, magno gaudio  a suis et summo receptus est honore, eisque fidem Christi constanti predicabat sermone: se mox migraturum de seculo asserebat, illos multa post se passuros et  predicebat: patienter tamen hec toleranda monebat, sueque constantie et passionis exempla proponebat, et insuper eterne remunerationis gaudia promittebat. Nec defuit seditio Ariana quin martyrem compelleret ad coronam, fustibus et gladiis super eum insurgere, et lapidibus non timuerunt obruere. Ictibus illorum fracto cerebro occubuit, et sanctam Deo taliter animam reddidit. In ea autem a suis discipulis ecclesia est sepultus, quam ipse olim in honorem martyris Theonesti  construxerat diuino amore compulsus, ubi multa  beneficia prestantur omnibus, qui beatum Eusebium puris exorant precibus. Nos quoque suis orationibus ab eterno liberet supplicio, qui hodie, quod est Kal. Aug., de carnis ereptus est ergastulo.



SERMO XuII. IN ASSUMPTIONE BEATAE DEI GENITRICIS SEMPER uIRGINIS MARIAE.


Assumptionem gloriose Marie semper uirginis hodie celebramus, quam in celesti throno collocatam deuotis mentibus  adoramus. Nam ipse Deus et Dominus, cuius eam  Genitricem colimus ait in Euangelio: Si quis mihi ministrat  , me sequatur; et ubi sum ego, illic et minister meus erit . Pre cunctis enim mortalibus sancta Dei Genitrix Christo Domino ministrauit; quem adeo est secuta, ut cum tristante tristaretur, cum patiente pateretur: de cuius tamen passione ei predictum est: Et tuam ipsius animam pertransibit gladius . uere ergo cum ipso manet in celis, cui sedulo seruiuit in terris. Item discipulis  suis ipse alibi ait: In illo die cognoscetis quia ego sum in Patre meo, et uos in me, et ego in uobis . Item: Sicut ego et Pater unum sumus , sic uos  et ego unum manebimus: quod enim ait apostolis, hoc sentiendum est et de ceteris iustis. Quid ergo mirum qui  in eo sunt, si in celis consistunt? Aut quid etiam magnum, si beata Maria celestis esse meruit, cum beatus Apostolus de omnibus iustis dixerit: Qualis celestis  , tales et celestes?  Celestis enim Christus est, qui de celo descendit, quem etiam imitando  eius participatione ceteri quoque iusti celestes esse merentur  . Nec uideatur contrarium quod Dominus ait in Euangelio: Nemo ascendit in celum, nisi qui  de celo descendit filius hominis . Deus enim Christus est Dei Filius et hominis, qui solus de celo descendit, imo qui et solus ascendit. Ceteri  autem qui in ipso sunt, unum sunt, et iam diuersi non sunt, sed eius membra sunt. Et ideo solus ascendit, dum ea que in se sunt, uel que . . . habitare in celo. Nam apostate angeli, qui in celo fuerunt, qui a Deo recesserunt inde . . . homines si  Deo adheserint  in celum  , sublimabuntur; quod imo de beata Maria dicendum est, quod pre cunctis mortalibus in ea mansit Dominus. Et ideo in ipso eam manere nullo modo diffidimus; de cuius etiam  corpore corpus assumere dignatus est, eam sibi membrum coaptasse non dubium est; et cui pre omnibus adhesit  in terris, ipsam sibi pre cunctis applicauit in celis. Corporis uero eius  iam factam resurrectionem affirmare minime audemus, quia nec a sanctis Patribus hoc declaratum esse cognoscimus   . Denique in ualle Iosaphat eius sepulture manet locus, ubi tamen eius non reperitur corpus. Sed qui de ea ineffabiliter carnem eduxit, ipse quid  de eius sit corpore nouit. Tamen siue in corpore, siue extra corpus, super choros angelorum in celis exaltatam confitemur: si enim ueraciter omnes iustos resurrecturos cum propriis corporibus quandoque credimus, eosque in era occursuros Deo, et sic semper postmodum cum ipso mansuros confidimus, secundum quod beatus Paulus ait apostolus ; quid mirum si Matri per quemdam miserationis effectum Dominus anticipando prestitit, quod omnibus in fine seculi sanctis donabit, cum mortalia corpora immortalitate induerit? Denique scriptum est: Alia claritas solis, alia lune, alia  stellarum : per claritatem namque solis resurrectionem Apostolus docuit Saluatoris, de quo scriptum est: uobis, qui timetis Deum, orietur Sol iustitie . Per lune intelligere possumus etiam Matris sue: nam sicut luna a sole precipue inter sidera illuminatur, sic et ipsa a Domino inter ceteros iustos diuino procul dubio lumine potius illustratur. Cum uero stellarum subiunxit, ceterorum sanctorum resurrectionem innotuit  . Sequitur: Sicut stella a stella differt in claritate, sic et resurrectio mortuorum : Nam discretio uite uarietatem gignit resurrectionis. Poterat forte resurrectio Dei Genitricis precedere aliorum anticipando, quos per uite meritum in terris precesserat uiuendo. De morte quoque ipsius nullam  fingamus dubietatem, quam et in sui filii cognouimus humanitate. Morti tamen succumbere diu non meruit, quam, ex ea sumpta caro  iam resurgendo deuicit: nempe cuius filius celos ascendit per maiestatem, matrem illuc  assumere poterat per pietatem. Nec dubium est ei  suam impertisse gloriam, eamque totius mundi constituisse dominam. Nam qui patrem et matrem . . . implere . . . Scripturarum exemplis possumus  approbare . . . igitur sancta uirgo adepta est dignitatem, dum Dei meruit effici Mater. uirgo peperit puerum, mulier genuit Deum, Spiritu sancto grauidata est, auctore mundi fecunda  est, super choros angelorum in celestibus  exaltata est, quo nos pius  Dominus, eiusdem uirginis  interuentu, perducere dignetur, cuius etc.



SERMO XuIII. IN DECOLLATIONE BEATISSIMI PRAECURSORIS CHRISTI IOANNIS.

Magnificum Ioannem precursorem et martyrem Domini nostri Iesu Christi, cuius natalem diem hodie celebrat orbis, sanctum effudit uterus matris; sicut scriptum est: Priusquam te formarem in utero,  noui et; et antequam exires de uentre, sanctificaui te, et prophetam in gentibus dedi te . Quam sanctificationem tanta custodierat abstinentia, ut nulla pene uite eius adhereret peccati macula: nam uinum et siceram non bibit, et omne immundum non manducauit. Elegerat insuper habitare desertum, ne eius uitam populi saltem pollueret conuentus. uerbum Domini aduenientibus continue predicabat, quibus recedentibus iugi orationi uacabat: cuius cultus humillimus, uestitus asperrimus, cibus uilissimus declaratur. Legimus enim in Euangelio quod habebat uestimentum de pilis camelorum, et zonam pelliceam circa lumbos suos: esca autem eius erant locuste et mel siluestre, et erat in deserto predicans baptismum penitentie :  qui sue predicationis gratia, mira usus est obseruantia: ut quod predicabat ipse prorsus ageret, et quod iubebat impleret. Baptismum predicabat, et ad se uenientes baptizabat. Penitentiam docebat, cuius in se normam ostendebat. O quantus uir iste, qui angelo nuntiante conceptus est, et ab ipso matris utero sanctificatus est! qui semper deguit in abstinentia, et aliorum quasi propria flebat scelera; qui uiam Domino predicando non cessauerat preparare, et pro ueritatis preconio caput non est cunctatus amittere; cuius etiam in tantum sanctitas creuit, ut a compluribus Christus esse crederetur: quod humilitatis custos adeo refugit, ueluti si ei uenenum propinaretur mortis. Se uocem confessus est clamantis: Christum post se uenturum esse predicauit,  quem tante predixerat auctoritatis, cuius calceamenti corrigiam se ad soluendum non estimaret idoneum . Assertor ueri, quem nec humane laudis iactantia compulerat proferre mendacium, nec tyrannicus pauor a ueritatis poterat retorquere testimonio, nec regine adulatio fecerat palpare flagitium. Herodem a fraternis thalamis prohibendo, ita ipsius . . . adulter . . . non licet tibi ut habeas uxorem fratris tui adulteram . Hinc diro retrusus est carcere . . . talis fama cessaret. Christi tamen athletam quanto magis affligebant uincula, tanto magis detestabat illicita. Nouissime tandem capite truncatus, migrauit ad Dominum, qui ueritatis non passus est celare testimonium.  ueritas enim Deus est, quemadmodum ipse ait in Euangelio; Ego sum uia, ueritas et uita . Qui enim ueritatem non metuit celare, Deum quodammodo nititur occultare; et qui pro eius testimonio hic affligitur, ab ipsa quod Deus est in eternum coronabitur. Fugiamus itaque, karissimi, mendacium, eiusque simul patrem diabolum. ueritatem imitemur, quam a Deo processisse confitemur.  Ipsius meritis et intercessionibus hoc impetrare ualeamus, cuius hodie festiuitatem omnes  pariter celebramus, prestante Domino nostro Iesu Christo.



[POLYPTICUM ATTONIS.]





IN OPUS SUBSEOUENS MAII MONITUM.

Ut omnia Attonis, que sunt in codice uaticano, inedita scripta diuulgarem, restabat Polypticum bis ab auctore scriptum, primo quidem obscurissime, ne uidelicet ab intelligeretur; iterum paulo planius, que secunda scriptio abs Ioanne Mansio ex hoc eodem codice excitata fuit. Prior scriptio nullis in codice declarationibus illustratur; altera glossis scholiisque stipatur, que partim Mansius luce donauit. Ego uero priorem nunc editurus, glossas etiam et scholia e posteriore sumpsi, sine quibus inutilis mea foret editio, quia nichil prorsus liceret intelligere. Causa autem obscuritatis non una est; nam et barbara atque abnormia insunt uocabula, et metrum sepe peticum impolita ratione cum prosa miscetur. Sed nichil eque hoc scriptum offuscat et obruit, quam peruersa dictionum positio, quas auctor sponte extra omnem loquendi regulam solet disiicere. Unum pono exemplum ex capitulo extremo: hanc unde congruit Augusti caueat qui potiri censuram ut nomine parat. Quam peruersionem in Polyptici scriptione altera sic auctor emendauit: unde congruit, ut qui parati potiri nomine Augusti, caueat hanc censuram. Porro Attonem mirari liceret stylo ad miraculum obscuro nunc utentem, qui in aliis lucubrationibus tam est perspicuus, nisi nos uirgilius grammaticus, a me nuper ex Neapolitano codice editus, commode doceret, unum hoc esse ex duodecim latinitatis generibus, que ipse enumerat in suis epitomis, et in didacticis quoque epistolis non semel commemorat. Hoc autem ab eo dicitur inusitatum et mysticum latinitatis genus: et quidem in secundo Epitomarum capitulo, ubi de scindenda oratione disserit, complura auctorum exempla profert, quorum prorsus institutum Atto noster secutus est. Causas quoque scinderationis, ut ipse loquitur, scribit uirgilius, quas inter illam potissimam, ne mystica que solis gnaris pandi debent ab infimis ac stultis facile reperiantur. Sed iam lectorem meum ad predicti grammatici librum ablego, iuxta quem aliud quoque uetus opusculum arcana latinitate compositum, cui titulus Hisperica Famina, typis uulgaui  .---Est Attonis polypticum satyra quedam seu censura suorum temporum, presertim aduersus principes, quorum ambitionem et cetera uitia late castigat.





ATTONIS uERCELLENSIS EPISCOPI POLYPTICUM  QUOD APPELLATUR PERPENDICULUM CUM ANTIQUIS GLOSSIS ET SCHOLIIS.




INCIPIT EPISTOLA.


Reuerendo in me [1 1Kb] Fulano  ualde presuli.

Fulanus [2 1Kb] cupiens me sic beatum instar felicissimi opilionis Siluestri summi exitum. Mortuus aliquibus, sed mihi nec emortuus, uiuus immo mihi  uiuidus es; mortuus, sed uiuus immo  . Huius labyrinthi  iter currentes, aut qua insistendo uitare uoraginem edoce, aut quo salubres sublati adtingere possint delitias. Que sentio in hoc cernes. Sed sic ego que et tu comparantur  cantabries   ut pollini  . En que ego, tu que feliciter redde [3 1Kb] . Amen. Explicit epistola.



ARGUMENTUM.

Non chaos explicant sophiste bombinare  leuum exsequar assiduum orbi, non ocia hoc calamo concussa pistico, nec osilla pinsabunt. Fessus iam hinc perpendiculum  ponam, non aciare [4 1Kb] cuius uocem conpescere poterit, nec attica  in rumine  zema. Explicit argumentum.

1. Huius eui langor est, et queritur: pestis est, et omnimodis ambitur; que arridet in accessu; cum serpit, delectat: in cuius adhulescentia labor ingens est; cum intumuerit, prosternit; et cum recesserit, blasphematur. Solet enim clientes suos, ignobiles; spernentes autem se reddere gloriosos. Nam hoc mirum, quia cum hactenus pene omnibus sese  appetentibus ruina extiterit, nec arrogantes adhuc deficiunt, nec eleuandi acerbitas moderatur. Prestantiores se quidem ueteribus fallentes [5 1Kb] , quos prouida censura adeo segniores accusat. Horum igitur fasces si enucleari gradatim initientur, dignum iudico prenotandos, quos rigentes serte [6 1Kb] exhibent redimitos. Num chronici fraudant [7 1Kb] hoc, qui presertim summum ue [8 1Kb] , et ipsorum omne concrepant oche [9 1Kb] ? Haud agmen [10 1Kb] perstrepunt, qui perplexum gradiendo perrecta callem rubrica  induxerint sequaces. Eorum quamuis inextricabilem pingant tesseram [11 1Kb] , qui durantes [12 1Kb] , nec uixere superstites, nec iocundantur miselli  . Sed nec gestorum nunc facies [13 1Kb] , nec eos adnotare priuatim [14 1Kb] autumo sincerum [15 1Kb] , musta [16 1Kb] nunc etiam quoniam etate pupilli [17 1Kb]  clara uident, et a suis patribus ructata frequenter hauserant hec, et certius inculcata restringunt [18 1Kb] .  Nequitie membra [19 1Kb] nunc iam prelibate [20 1Kb] in promptu est censere, secundum quod cura perlambens [21 1Kb] , representauerit hypocondria stilo [22 1Kb] .

2. Tale quod resoluimus [23 1Kb] discrimine trino scanditur fastigium: quidam et adiiciunt assem  . Numinum aut cum preses [24 1Kb] , claris quem nutibus signat prouehere, calat [25 1Kb] omnium uox: uel cum eadem unum, aut cum parentis ualido iure fas est perfrui throno, improbus aut labor, et cum uesana triumphis prelia conueniunt propere trucibus alteri insurgere, quem iam cantauerat preco, profanis dum coniurati manibus execrabiles fauent. Quid? Penitus exinanitur emulus, cuius beneficio primi ditantur uelites. Nec intemerabile fedus poscunt  , in quo herilis capiat dulcedinem somnus. Sed interim remissum iuuat traducere  tempus, et potiri placito adeptis iocundos, ambo per aduersas principes terreantur [26 1Kb] ut lites [27 1Kb] , audeant ne milites contra exippitare [28 1Kb] potenter, uel negare [29 1Kb] quicquam miserabili [30 1Kb] restat nomine, ut tantum uigeant principes, ut sint potius immo nec priuate rei conpotes. Secreta tum has sociis ruminant strophas [31 1Kb] rependere sedulo cura. Nec tedet quapropter oliuis [32 1Kb] clanculo sese frequentare ramis  , per ueredarios  muciant [33 1Kb] cautos, qui ne fribole quid, sollertes per quod milites prima instigentur indagine fulti; externos etiam duces, et conibentia rogant, et xeniis cumulant, propere et macta deponunt [34 1Kb] . Cur necdum extorta pollicetur extimis fortuna potentum, quam prelibare sequestres [35 1Kb] , uel strictim hii gestiunt  auxilia  suos ferueant ut eorum secum edomare superbos, desides uel si torpeant sua tunc  seuire per arma, subsidia oppressis denegent, nam seuient ipsi. Specimen preterea restat doli, quo eliduntur affusi in imo tribuni [36 1Kb] . Horum milites auras cum regias captant blandas, indeque onustis ad propria redeunt humeris, muniatores dictati [37 1Kb] , arbitros ipsorum dominos, nec etiam in largiendo ferent beneficia primo sarta sint, si se duces an larga preponent. Fenerant inmunes et a proprio [38 1Kb] alterius sibique fidos detrimento prouehunt. Qui sumunt per quos preferunt, sed non a quibus [39 1Kb] . Hos separat si fors, aut in unum ipsi ab alterutro melius, que donec in alterutrum prolata silerent. Quos explorare quidem statuunt et instruere sese. Singulas e quibus per domos uelut semina spargunt nugas, unde sepe metunt, expedientiaque presciscunt.  Hinc milites primam diluunt [40 1Kb] dominis, firmant iam seruare secundam, que deerit principibus fidem. Tum se infamia notant, supplantant dominos, nec deierare supernum respuunt. Sic feda cupidine inlecti, leuia [41 1Kb] prestare mestis [42 1Kb] quandoque sperantur, periculi quicquam fors ut cumque si differt ingerunt ex proprio, et cumulando [43 1Kb] prosternunt.

3. Scabrosa per exesum addunt igitur principes, uadosaque munire cuncta  , ut queat ignotum quis nil traducere sibi. Preualidaque cui munimina extant, obsidibus aut premunt, aut eximere nituntur. Infide si forte quorum fundum credas committere tuum, ut seruent tibi, aut hominum si titulum ipsorum cures imponere ullum heredibus, hunc  propriis elogium  tenent metiri iam inde dotatum; e cunctis utile sibi uindicant, quicquid est, neque dispergere ponunt partem in eos, qui saltim parauerant olim. Concilii quin arces struunt,  ut sit incursio nequa, terreat que ipsos, sed meditata tranquille reddere cuilibet ualeant inibi. Aumatia  in qua statuunt et tristega conponunt. At postquam labentes perfixerint solide plantas, iurgia tum procerum animos inter digesta reponunt, aduersantium seque utrorum adfirmant esse socios. Quod quoque peruerse fungantur infidos ei, et emulis emulos accusant plagiatores  semotos arguunt crimine tanto, pharetra  ne pandatur iniqua, mordeat et quemquam fore indifferenter ingratum [44 1Kb] . Accitos canunt preclues, discidiumque perdurant contestando sacris [45 1Kb] , ne simul ad pristinum  redeant cum ipsis, donec in imo uersentur. Non sequestrantur et ipsi indices [46 1Kb] , haud secus et hos reuoluere nitentes.  Tunc crinibus [47 1Kb] plaudit Alecto.

4. uersutas at uafer has si quis presenserit curas, susurret deserta fuerint hec si et infecta ualebit, non insontes luant, quos nec censura [48 1Kb] fatigat. Premitur tum horrore bronchus [49 1Kb] , et exilis ad auras stridentibus euadit uox postibus [50 1Kb] , liuidisque pupillis, prestigiis urguens politis [51 1Kb] edicta fulcire. Stigmate hic ueri rabido notatur adsertor, ut discerpenda quantocius preda. Mastrugati  intentant cum scorpiis tragelaphos  , quomodo Parthi, preuius et gradiens leti captauerit auras, agmina se duce tunc pecudum contorquens per era fugat, imputat arcitenens, quod cui prostrati quisque fuissent non omnes, blasphemat imprecans solum quem et conpescere fatigat, ualet si ducum  sic qui cognoscere fraudes protulerit in medium, Abscidibus et camuris consonos mandant plastis celare coruscis, martisiis  intritisque  frequenter, et hemistibus  aduocant, ut sese  condito dum sunt, resoluant: offatim [52 1Kb] et quibus insuper horridulis [53 1Kb] student discludere [54 1Kb] duellem, dum sibi talenta de cruore trahunt, aut que quos pessumdant relinquunt. His prouectum [55 1Kb] donec, sed aliorum de iactura, ministrant. Ex quibus fortunam sunt etiam sibi qui emulantur aliorum indeptam, fatigant his cassare eos prestigiis, inlices [56 1Kb] ostentant luctus, quod et fixissent [57 1Kb] , depromunt erumnas principes illis, qui auxerant ipsos, excludere quos et dignum produnt, et hec uindicare repulsant, disserunt et ualidum [58 1Kb] . Illi dum hoc perpetrare nituntur, exquirunt modos tales potius ut amphifarii dictant. Si nactum expectent qui elidere, duces iam unde ualeant. Querunt tum inde prouentu. Sin sapide cautos ipsis ponunt reducere sese. Et socios  exponunt machinas quibusque resoluunt. Ab aliis et docent in his primum, et mox se refugisse uocatos, ut proderent ad eos, sibique adtribui fidis exposcunt, que possidere rebelles, proditionis maneant dotes, ut et periuria fraudis. Prospectant interea duces, cedunt tunc que et reuellere prisca, dum abrase [59 1Kb] dimersis subpedie [60 1Kb] fuerunt procinctis, et his qui sollertia uigent: tum detrimenta luunt et ii, tristique successu extorres efficiuntur a commodis, nec uegetantur ab ullo. uicissim eiulant, titulus nec deerit facinoris, quo instigetur erumna ut ceteris, heu pro dolor ambrones  quem propalauere rapaces.

5. Tunc etiam obiicitur ceterorum his nex atque ruina: fomenta scelerum accusant, duces hos fecerant,  et qui feda per omnes pudet, sed neque redigere conantur traductos [61 1Kb] : hec tantum odia sed ut iniicere possint. Acerbam fama diducit auem quandam, que gliscente calore dum genitali pipliat, alisque remissa blanditur, subuenit generis imparis ei non nature coniux. Quo patrante fetam se ut presenserit ales, insequitur dotata [62 1Kb] , gaudens dissoluere uiscera sponsi. Sic duces crassantur in exuuiis  : ut surgant in alterutrum inhiant, ne uana impediatur libido ad omne quod appetit facinus. Dum diuersa trahunt inpacati custodes [63 1Kb] inter se exosi, nec unum sentiunt bini, nec resistere possunt singuli uittati quocumque procedunt, acciat [64 1Kb] quem urna [65 1Kb] tantum est expectare. Quemquam spiritum  superas pudet ipsum uibrare per auras: ingrata  cuique dum queque manent auferenda tenentur, felicior proditus qui iam extasset inmunis. Basia repudiant [66 1Kb] , nec uerentur frustrari [67 1Kb] natos exules hinc alii. Perstringunt lurida quidem et alii uiscera pascemate  . Sunt et inhertes piramydis, et speleon iconis [68 1Kb] lacuneue spectantes nodum. Restant et quibus fraudatur aspectus titanis, uel quos parentis precisum nomen impubes seruare uidetur [69 1Kb] . Adimitur pars [70 1Kb] aliis sensus que expers [71 1Kb] baiulat quattuor: alium et reuulsa conpescit  . Hic sic sopita premuntur odia, persequuntur quicquid de germine restat. Merito nam quidam persoluunt penas, sed furibunda cupido dum fruitur sontibus, nequem donat excipiendum nefas seuit in abruptum probos ecfrena per ipsos. Insignes et postquam  hiare diruti conpendio [72 1Kb] frenant, derisores eorum implicantur tediis. Et qui ipsos irrita quondam abdicauerunt fide, tum seductas querunt dextras, quas prius iocunde preditis committerent dominis, federa si prima seruassent, prediis iam nullis facultatibusue dotandas. Eugenes hos et si origo protulerit, nequitie continui ni pareant orsi naufragos ire post se cogunt albis pedibus  , et causantur dediticii [73 1Kb] ut uel inuiti suppleant, spoponderant quod fenerati [74 1Kb] .

6. Arbitri [75 1Kb] quid eligant? quos nec spectata referre, nec spectare iuuat tomis inserta uetustis. Heriles inductos intentant nutus, et sic iura concinnant numismate infecta, iustitie ut neminem facete lanx exequata trutinet. Indicitur nec omnibus eadem  lex: sed quamuis feriat quem diligunt, ipse exiet indemnis, excuset et exodiunt si quem, fortunamue tenentem insidiis aut ui fractus subcumbet abactus. Nec una sepe durans censura respondit sententia in idem, arguit que nunc, iterum mox laudibus inflat, profanaque rursus eadem insuper et deteriora proclamat. Ardue ast arcis proterue conditor, quin [76 1Kb] laureatus solio nixus eleuatur opimo, fetatur [77 1Kb] et rudibus residuam eludere syllogismis cohortem [78 1Kb] , iubilat summa si quos eximit dies, dum caducarius [79 1Kb] intret: et que superstant ab ipsis uiduis, nec optio datur maneant si sic, aut quibus ni redimant sese biuiras preparent: quorum ab inmeritis conubia, aut mercantur egentes, aut erigunt regis inepta  clientes, dubitant qui nec obfuscare [80 1Kb] priuignos nec  prodigas excludere matres  . Turpibus interdum sumet insignitas litostratam [81 1Kb] figuris et dux usibus in aulam. Deinde priuatim degere qui superant consules, et ceteros cogit: productos explodit indigenas, dapsiles nam sibi sperat egenos, curulibus aduenas et iactat electis. Et sacra uel ciues tantum mamona sequestrante si buccos [82 1Kb] . Obsequia celebrent, ut potius pareant et iussis per omne. Magnalia nec iacent hec nobis genuina prosapia fudit. Qui plaudunt attoniti, rutilet ignari per trabeam, sed quid nec pretexta docuit. Obsius  hos fallit, et quem a nitro expulit cauma licorem  solent preferre lapillis indicis Caucasique, et dum chiliartica [83 1Kb] tollunt insignia, noscunt nec coaptare secunde [84 1Kb] .

 7. Hos cumque plebs consulit, barbaricas frendentes premunt rudere [85 1Kb] sequellas [86 1Kb] . Fastidiunt quid rebent leges, suique fragore barritus perterritant subditos; successibus et primum ignotis gaudent traducere pompam. Ut uero fortune ceperint inspicere mores, foris [87 1Kb] licet perendinent [88 1Kb] curas, sed inspicatur [89 1Kb] sub pectore uulnus. Fulcribus [90 1Kb] sic postquam altis se dedere quieti, silentii fructum summi nec capescere datur. Stephadium  suspiciunt, tum et sub diuo frequentantque clepsydras  lucubro [91 1Kb] , etsi metiri fallantur  . Fluctuant his animi, dum insuete rimantur, fortuite nunc opes, nunc et ruinam expauent de gratia, ut precedentes docuere tranquillam dum crederent principis. Nec ueniabile ducunt  quod preterire, nec ullus excusat modus, dum ipsis ab inmeritis uilicis ut seruitus excutitur queque. Auctoritas suo excusat neminem et sedis inde respectu, fugat nec contumeliam doxa, dignitas quos contra priscorumque retardant celate catalogis eulogie. Parant obducere dedit si origo neuum, et emicare suscepta de dignitate solum. Hoc stimulant sese: sed dum conscientia uexat degeneris propaginis  animos, quos artius implicat terror, procacem reuoluunt dominum, predecessoresque retractant exconsules, speculantur et que subegere peruasa, et exire [92 1Kb] metuunt, mutuis unde poscunt se sodales  . . . . . minaci perficitur: diutina dum iam securitas lapsum preparat incaute, ut didascala fingit series. Exlucidant conpacta nec, dum in glomere cogant ad unum inductos milites, ut sit ne exul et querat qui obsistere nequis. Una cum facie prorumpunt incusare ducem, indulgent cui, castam et si recedere licet seruant fidem. Lentiginem [93 1Kb] obponat populo, si forte uel inmurmuret uincilibus [94 1Kb] , quem etiam conpensare suum silere conpellent, obducunt uel luci moleste, et acerbum experire cogunt iter, et ignota lustrare  secula. Hinc animis effluunt  prostrati, eueniunt conpotes dum caducarii regis. Caltudias [95 1Kb] unde sepe colunt ostentando superba, et alogiis [96 1Kb] nibara [97 1Kb] sese carchesia libare conducunt [98 1Kb] ; calbas [99 1Kb] et ad inuicem tribuunt, et semicinctia reddunt sabea bullis grauata coruscis. Ingeminant rursus fide se uincire nouella. Alterna sibimet mutuo dant prosapia nymphas, et pignora uicissim delubro [100 1Kb] excipiunt, clientela seruanda arrhabone tali, ut uel conpacta persistant. Ceteri spirituum dominum, fidissimorumque iurando eius testium per urnas  polito celatas in ofaz [101 1Kb] . Igitur inter se patriam gentemque distingunt, euertunt inopes, et temerari sacra quelibet haud odiunt.

8. Hericine autolops  fama est, cum ceperit elidere comam implicare neci, et tandem propria  se prodere uoce. Euenit sic illis sacra qui uiolare presumunt. Punitio interea nec cessat, quamuis oblitterata credantur, dudum moleste que tulerant, uel non si inpetrata fuerint que iusserant, in ipsis uindicat opportunitas. Tripliciter insuper addunt perficere noxas, finxerant pro quibus olim repellere ducem. Preda supellex et quibus est de qua rarus proclamat curiam, cum sit qui de curia muciat  nemo. Ops  longe considerat, nec partem secum in his prospectat  buteones [102 1Kb] quos neoterici stipant, quorum plaudente caterua mucissonem [103 1Kb] audies uelit si opipare cum ipsis, obsoleta ueritate proferre. O tempora que celebrem protrahitis ad iudicem nullum, insistant etsi rustici! Busticeta [104 1Kb] recolo, sed non quales istos propenso librare prospiciunt rebus consules qui sic cuncta secundis. Symposia dum protrahunt, resonat inflata per urbem, et repercussa modulis fidibusque pulsata productis musica: uox inde canora suppeditat; dat Istria  saltus. Inuigilant perpetim defecata confundere pincerne uina simul nectare, et celiam  siceramque ministrant, ut fugent parcos, et temulenta resoluant corpora. Prodentium [105 1Kb] hinc  heu nefas cachinnis qui quoque petulcis perstrepunt, lasciuas et mutuo instigant se iaculando fabellas. Stupra tunc inlecebre suggerunt incestaque. Et serui dominis circumquaque bacchantes in his morigerando pernoctant.

9. Sed nec diu perfrui his alicuius sine zelo poterunt, cum sint ordine pares ceteris, et tanta dignitate prepolleant. Nam labor concordiam, discidium insolentia parat. Accelerant semotim pariter, et se unire minores, maiorum in iniuria, sibique deberi causantur plurima que retinent, et exequanda castigant [106 1Kb] . Hii superant agminibus, et toto feruet robore uirtus. Maturior illis sensus uiget, excelluntque opibus, et menium sublimitate firmantur. Sed tamen considerant, quod ebullit extinguere  inualidum [107 1Kb] esse, ni statuant principem, sub quo sed se statuere recusant. Consilium ineunt tandem preponere sibi stolidum, perficiant que sunt commoda per quem, inquirere nec quicquam illos, qui uel recusare presumat. Diuina cogunt etiam quem hec testare per sacra. Incassum; fuerit nam cumque prelatus, si hebes perstiterit, luctamen deluet nullum. Adiicient quin etiam iuuenes priscis iam derogare potenter. Nec dominum excipiunt [108 1Kb] , ni segregetur ab illis. Qui contra facundi rudibus [109 1Kb] infigere deteriora minantur, et exercent dominum  promissaque requirunt, ut surgat in aduersos et docent. Quid faciet? Poteritne utrasque uitare ruinas  ? Sed nec ingenia suffragantur inepto. Restat ut osores effugiat, uacetque priuatus. Ignauum si uero se primum propalauerit arte, eluceat, et protinus prudentia diademate in quo fauente odia perterriti clanculo tum sopire procurant, rursus et in unum se reducere mussant, huiusce pacto queant herilem ut iterum retexere pestem, que  cognitione clara nec poterunt delitescere duci: quas abolere nugas parat cum nugacibus una. Quem etiam aduerse solio et ipsi gestiunt excludere ab aucto [110 1Kb] . Impediunt quos plurimum que precedentia  ducem informant, arbitrentur ac si uerenda hec et duntaxat semet opinentur deficere in ipsis  .  Tunc quoque gazas dirigunt heres eminus conducere sibi. Hinc augenda tenent solatia [111 1Kb] . Extimum quin etiam atque robustum inde promouere parant ducem, et submittere colla. Tum quidem  . . . suffragia, et primum per uicarios si non fuerit fas celebrare conuentus, quibus digesta differantur si hec imperfecta paulisper deficient.

10. Presidis interim nec cessabit presentis concursus seuire furor, torpebitque depascere sontes. Perpetitores [112 1Kb] in supernum aget enixius hostire [113 1Kb] subuersis. Et si subuenire parent his olim producere [114 1Kb] quos sepe salutando tentabant; hoc primum labentis ut fame sibilum persenserint, immo declinant, uigentis referunt et ducis ad aures ipsius, quod a propriis fuerit militibus pestis ad ipsos exquisita  nimis, quorum animus poterit persuadere nullus, et caritate relicta inficiunt que metus deluerat. Talibusque figmentis fenora [115 1Kb] expectant eius a latere, quamuis prerogatiuas dudum his proceres infidi promiserint, que sunt deierando mercati. Porrigit sed pauca prouidus quibus dux, arguitque modestus, maturius hec nobis uestra si panderentur a parte dum ceca laterent, iuuaret; quorum et inualidos despectat artus cordaque tabida subsannat. Externi sunt etiam alterius principes militum qui cum lamenta per latores hauserint ad gratiam  prisci seductos ne quando redeant ducis ilico firmare deposcunt; subuenire quibus, et pari mox ratione confirmant. Legatos ad quorum caute dirigunt tum et citissime regem, pandere que milites, sed non que firmauerant ipsi, ut dona prestet lepida [116 1Kb] , iam que sunt et firmata cassentur: seuiat inque suos, nec enim sustinere ualebunt requiem in ipsis. Et si cumulare procuret quos ad eorum exitium ualebit concitare hostes, dum credantur solari; tunc nectunt federa prolato talione, si expediat. Sunt inuadere iterum alterius qui dum principatus rogantur, rugiunt fremuntque et rigida iactant, accelerant incinctum armis ducem et incursare latenter. Sed postquam ultra margines [117 1Kb] subierint eius, stipatum cernant eum si iam radiante caterua, subsistunt,  ab animis frigescuntque, et subfugia captant, inde referre pedem. At extare suum licet conspiciant agmen, tranquillos dux illis eminus si angelos grauatos xeniis indicere procuret, disputant inclusi, sese querelantque seductos, et perfidos declamant consules sibi qui conduxerant ipsos, innectuntque fraudes, quos et deserunt, letoque distingunt [118 1Kb] . Tum et reducere gressum pertemptant incolumes, et adepta solo perferre priuato [119 1Kb] .

11. Est raro sed inductus nudo est adgreditur pectore qui ducem expugnare dicatum, nec donec desistit adeptus sit orcumue palmamue, aut cum altero belli per cladem diuidat, partibusque contenti, in unum ceant fedus, sua quis edomare securus. Proficient qui prouocauerant quid milites hunc? Si in discrimine  tali supremum efflet, pene hos expetet [120 1Kb] superstes. Euaserit et eos si compos, ad id tunc coget et isdem [121 1Kb] , nec thronum extare sibi iam intemerabile ponit, huiusmodi que fuerant recolens, ni auctoritate priuentur. Prouincie sunt quibus presidet unus princeps, summo tenus et leserit si quos, hyperiphania turgescunt rumina si quidem, uerendum et adeunt protinus diademate trino, incitant auferre, impar quibus potitur dux. Explicent sin poterint, recursum ne habere ad propria et quamuis perfecerint, tandem conpetentia ferent. Diuersas nationum acies sibi preminens, uerbaque diffusa  conducet in obsequium, nec uiuere parce que noscitant,  sed potiora conpilare queque, ut prostibuloque matronas addere in sacris  . Depopulatamque ut patriam persenserint, non statio traducitur [122 1Kb] , diu nam in externis inualidum est continere phalanges. Nec tanto conuenit a legione remotum sua quidem degere duci, exili cum ipsis quorum oppido de fide ueretur. Ad proprium redit, quod gaudet reuisere solum. Deducere [123 1Kb] proponant quem induxerant, qui eum si forte sollempne exilium eligant lugubre iugi confusione manente, ruine sin potius ignominiose linquntur. Milibus inferior presentis, [124 1Kb] interea patrie dux exulat uel profunde menibus obstrusus preualide uel residens eiulat urbis. Sed cum optatam diem discessum nouerit hostis, in aciem disclusos conuocat, clara quos signauerat fides. Primipilos  instruit, et debita conferre disponit cuique leta fidis et acerba sinistris. Summe qui tyrannum accierant pre se, multatio his, et pena adicitur supplicium inde. Nec solum exosor dux est, sed et agmina figunt odia, pertulerant que contumelia, tantum nec illis, sed et ipsorum conantur pariter egestare [124* 1Kb] minores, hoc totum gradatim etas donec demoliatur in annis.

12. Et superest hos funus si forte precidat in istis, labenti ut euo ualeant nec gratulari futuro. Non deperit quapropter uitium. Insurgunt alii, et rursus rotantur in hisdem. Sed quia sunt, qui neque fuerant cirrati  laciniam nec pre fulgore uel carbasi  poterant pertingere sophie; si duces nichil est et quibus sandapila deferantur ad urnam,  ut eis indemnem liceat domoitionem [125 1Kb] perferre manubiis refertis. Inluderis erronee a seculis pre te [126 1Kb] singillata [127 1Kb] confundere sutelis [128 1Kb] . Exercita fuerint uel si effusa, que promis flocci pendenda, natura et sterilis sua tunc munera linquat. Summati [129 1Kb] et lixe statum poteris si fingere eundem etheris, et aride [130 1Kb] , Cocytique unum [131 1Kb] prospicere quibis. Officiis quid derogas presidum? uales an offuscare quas ipse legerat summe potens labentem subpetias [132 1Kb] ut fulciret orbem? Non malachim [133 1Kb] confiteris [134 1Kb] ? Aut minime plaudis, cui concentus decem milium uirginum dat hostium ipse tropheum?  Non potius hoc, quam hecaton per phoneuma   adsumis? Bis quinis an cui titan oculis gradibus reuocauerat cursum? Procanum [135 1Kb] nec refers templi coheleth, qui et abominanda detersit? Nunc testamentum subeat, et ut in ordine nouum, Helene filium trophicis strenuum armis, pancratiari [136 1Kb] christicolis qui remouens officii iura firmauit. Huius nec dux ore magnus duceris tantis o Theodosi triumphis, qui respuens hereses barbara tu tela fudisti, et fana destruens tutulos [137 1Kb] et deleri sanxisti, restaret hypogeum demonis saltim ne in quo lateret residuum ex sacro quiddam uno sed cuncta militarent auctori. Nepotem equiuocum huius nec extare sublimem reputas inducte [138 1Kb] , prunas pruna qui temperans pruinas iterum pruna  , et dogmate furorem libidinem domauit, et karitati [139 1Kb] fidus nec  extiterat segnis tristitie aut cedens subindius [140 1Kb] eterno supplicans quam triumphauerat armis. Perficit plebeia quid manus? Singula nec ipsa subsistet ducibus exhausta, quod prima secula signant non tamen facile, et est hinc apponere cure. Seminibus Ade primis ualidi excreuerant artus, et fecunda proles turbas parauit opimas, successibus crebris et raro crescens exessu [141 1Kb] . Sed preses instructus defuit rudes erudire cohortes, discrimen undantis lymphe unde uitarent. Abramicus ipse populus, Dei plebs, est actus triumphis, dum stitiosis [142 1Kb] deguit sub ducibus supplex, quoniam exorbitatus [143 1Kb] contempsit, exulat a limine procul, stirps et inutilis extat hoc, cuius nec solum est sed cuique terrigene restat, et quid homines notantur tantum, quorum  quod precipuum mente est, cum Deo  esse fatemur. Exigue sunt etiam uolucres et prouide, que sollertia uigent, ceditur perhenne quibus et celibatum ferre per auras, stratilatem [144 1Kb] que in se colunt, stratilati et debita reddunt. Alacres quem  cetere si sint, et sospitem monstrant. Cuius etiam rursus si sit pro funere squalent. Discedat a propriis, suas sed si cuncte serias linquunt, cum quo hesternas piget eas nec inquirere sedes. Sedulo et cato proficit nempe sub duce popellus, quo sine legio exinanitur instructa.

13. Desine nunc ceptos, et sensibus utere nostris. Sic fabre nunc eos suggillare iuuat pecuatos [145 1Kb] memet. O quos sat est uestris effusa distrahere hemicadiis  ! Quorsum? ut possitis fore uel symbolones [146 1Kb] magnatum. Dumtaxat nuge quorum in talione [147 1Kb] redduntur delenifici uester pleumon non durat, dum angitur panegyrica uidetur tuccetis [148 1Kb] exprimere solum. Helluones, edulio [149 1Kb] conclaue uos si suspendat ab uno, mox catillando [150 1Kb] procul ientaculum  uel insectari, temetum exteriusque libare, ferculum et inde gyrando, uel obolam [151 1Kb] in ganea deficiat, si hoc parare curatis, abscessu remota si preda sit, uel auctoritate priuetur. Non crapula differtur, utcumque pregrauidus acerbum reppellat dum aqualiculus fascem. Fraternitas in uobis arualis, quo sola est, fatetur a uobis. Iam quibus sarciam [152 1Kb] , staret ut ne ferendis, sed uergitur quod pectore uulnus hec in tenui licore consumens, hinc fetare [153 1Kb] bilem non desinit atrum  . Sarcophaga polinctos [154 1Kb] quam nunc o tantum caperent uos subgrundaria [155 1Kb] prius! Et silicernios obtat in istis si pegaso  uos protrahi, ad usque non capulum spectat tum sed ora iocunda uispillones et neque sublustrat. Manalibus  nam licet ualidum esset  celi uobis faciem, non uiri est inficere sensum. Rictibus bacchantes quod tristibus cassare minamini uerum ad leuem emula ducentes ualgias [156 1Kb] et ora baubatum [157 1Kb] . Aretina [158 1Kb] cacabant [159 1Kb] ut humida cum hauserint ignem, sic temulentia stultis stitiat in  ipsis. Quid taciti respuo nictent, quorum et frigultire contemno, garrireque nauci pono. Non diobolaris ad nenias lingua est mihi defluens quaque iniuriam stilo uestra meo, sed si syngraphia moueant, ad semnion [160 1Kb] pagine stat ut nostre ducantur. Mea quam nec obelus signabit, merebitur  . . . cera unus esse sedula turrix [161 1Kb] cuspidis ne inhereat nocuum sigim.

14. Dedistis etiam populis blaterando licet quos nunc sedare rumores. Futilibus si deinde pullulent sed harpagantibus [162 1Kb] ullis, urbanum in ipsis dudum iam erit tunc promissa tueri. Num lusciniorum [163 1Kb] , et acies flosculum si sit perpendiculi pretores poterunt prospicere sudo? Eruce querunt sed amrodere more, non quod in ore sapor sit, sed ut deuorando  pessum dent, horticola repagulis ego quos obstans excludere curo. Myropolam adeant, collyria delegant, et alucinaria [164 1Kb] comant, ut lucidum post opacumque secernant. Non ego letargum passus officia presidum pellere presumo, sed non temeranda castigo. Inepte quod retuli iam quia graue est comicii scandere summum, captiuam et subigere patriam, alterumque frustari solio. Pornia [165 1Kb] et preda quis hoc etsi deneget erit; pellere primatum potius amplexum est quam auferre iugalem ducere inelegum. An leuius a proprio non fert exulat qui limine tractus, premitur in ipso, ut baro [166 1Kb] , quam qui rusticus alterius inibi condensare promos [167 1Kb] , quos struxerat sibi ne mordeat inde cuius absque iure parumper? uadatusue nummellis [168 1Kb] , et abstemius, sint  dum diruta cuncta. Sauiis qui propriam cernit mulcere matronam, et sue nepotem familie ui sentiat corrumpere hymeneum, earum quin etiam et deludere procos spe clientele seducta Arguat alicui difficile, si hec est, inuadere regnum. Polemum [169 1Kb] quod hinc est, cui oriendum delectat oppetet interea forte, barathroque decedet. Inhiat descriptos ceteris sed qui parare merores, Auernum aut ignorat, impauidus aut expectat. Quem ipse omnium sator uoluet in sententiam, ut ab hoc discedat euo ignobilis subeatque futuri supplicium. Prognosticis omnipotens  igitur quem suis uult ostentare dignum, uel procerum una querit omnium promouere conuentus, iuuat et quem patrius amor ad id decorus, uacantem fas est ascendere thronum, cum antestat. Sed caueat quod populo ne diuidie crescant, eius sed ascensus, iustitium et si sit remoueat omne. Ad regnum euaserint qui tali satione, felicem poterunt beando diem forsitan patriam obtinere supremum. Tyrannidis exuti luent penam ceteri, quam et protraxerunt tenendo, pandecten [170 1Kb] reserare poterit, ramenta [171 1Kb] hec in gymnasio uobis; millenas et facies [172 1Kb] cuius si reuoluere placet, non obicem opponet meis testibus, sed scriptis ipse succurret.

15. At ut ad ipsos redeat, quos prenotare curastis in faciem [173 1Kb] stilus, Isai, o pelingna [174 1Kb] cohors, proles  an prespirauerat usque in scipionem  mutare pedum, uidentis dum oratione mystici quesita chrismatis in uertice sit uirtute prelata? Ezechiam, Iosiamque genitali prodiise populo recolo fauente regum a sanguine reges. Helena non eius genitrix an regni fuerat genitor cuius in sede sopitus? consedere dum ageret sibi uoluit quod prouidentia natum  . Militibus Hispanie claris est et Theodosius ortus, auxilio tutum primi a barbaris qui reddidit numinis orbem. Indiciis primum ad summa cum intenderat se quoque leuari, Meletio  , inquam, a probo in oramate se cernens imperii indutum chlamyde, stemmaque ferente impositum; inuisum sibi indagine potuit ante qua noscere eundem, nullo indice, cum quandoque eius conspiceret uultum  . Qui  mox promotus ab imperatore Gratiano consors efficitur, uisio quod ipsa monebat. Urguentibus interea bellis, que isque sedauit, equiuocum et inde suum nepotem meritis equipedantem tranquille patris auique decuit subsedere thronum. Prouenit alicui hac si in norma regale solium, et si sedeat, hunc iam non culpa tenebit, ad maiestatis semet tante censeat si sufficere nomen; minime pro quo sed iubilet adhuc se manere securum. Auspicia supplent sola non prebere felicem, sed incrementa querunt, digna licet existant.

 16. Unde pasta [175 1Kb] mihi ponere nunc dogmata libet. Saul Israël de parua est ut tueretur traduce leuatus. Hinc palestinos trudit sui ceteras et perduelles ceperat in tirocinio regni per gyrum nationes leuibus exinanire triumphis. Quem pleonexia [176 1Kb] ut uetitis inhiare cegit, a pugna teretes mox eius cesserant torpendo lacerti. Terribola [177 1Kb] mens etiam hostis aciem cuius non spectare presumens, semet telo proprio impegit etneas penas. Eudoxus [178 1Kb] et regem Manassen rediuiuo  tulerat de sanguine princeps. Succedens extingui interim  censuit genitor in throno, cui que ipse flagrare, et que subsiciua  prodit, his supplicanda sanciuit theusebian impugnans, demonis et orgia fanaque reducens. Collega Licinius donec  quippe militum in agmine tendit, scytalis  eorum ad usque obtinuit inlicere mentes, fauoribus ut eum urguerent calculo  inepte potiri imperii, se concinant impune sub et quo silere. Augustum inluserat quod sedulum  , ut fulciat et ipse. Quem etiam applicuit  insodem, suam deflans [179 1Kb] haud iugare germanam eius thalamis. Toga qui tantisper tum rudi te obduxerat pellax, hortodoxis secunda spirans, et demonolatria ruens. Anxerat [180 1Kb] tum delphicos, et tegularia [181 1Kb] pressit prorsus abiurabat mechanice [182 1Kb] acceptatores [183 1Kb] et artis, archontes [184 1Kb] adlexerant prisci quos et adseclas sibi et spiculatores cimilia [185 1Kb] idoneis ut attaminarent cum ipsis et artauerat is. Anna [186 1Kb] iam non auspicata caluisset [187 1Kb] , auctorata [188 1Kb] fuerat per climata [189 1Kb] . Sed ut presentia [190 1Kb] cuius desipuit, antithetis  quin recusare appendit tunc mulgata [191 1Kb] cruentis alme [192 1Kb] nuper. Iesum confiteretur iam si quis, sectoribus primum destinabat, et inde lanistis. Cum mox et Bromio bacchare donauit, simulque Cynthio complicibus eorum et Incubo tenus omnes. Preterea rompheam principem erexerat contra tum Constantinum, a quo stipulatus in regno est, etiam conglorium eius et cognationis adtinxit. Ilico traducta [193 1Kb] sed ei ut sunt hec ipsa refragans a numine [194 1Kb] exemit eum, tersa quin et iura firmauit  .

17. Digna quidem species a torpido uix pullulat uel nequando genere. Nec que etiam ab expectabili [195 1Kb] extat, indifferenter prouenit, sed subinde precipuo defluit a germine, neque ut pretaxata [196 1Kb]  tonant ad sceptra, et est inde ruere crimen. Sed quemquam perficiet, nec sola dicatio magnum equa, minoribus dignitatem imbutis quoque protendat honestus, quoad in eternum ualeat conscendere regnum. Redimiis  debentur he omnibus et phylacterie [197 1Kb] Christi. In mensura uite cuique propria seruare modestum. Accidiam ambire ponat extra, sit et abrogans [198 1Kb] , sit neque congerro [199 1Kb] . Sat cui sint beneficia iuste ei que liquerant antigene, impendit et horilis liberalitas que inlibato famulatu cogente, iure et exacta de proprio que rusticatio fundit, ars et iniuncta que rite depromit. Officia delegant et sedulo si forte maiores, suppleat non pompam hic sed gestiendo perhennem. Emolumentum que si referant, laudes eterno rependat, et pariter obsequia. Deliquium et quamuis patiatur,  eundem non expes flagitare deserat, nec in egestate blasphemet, ignarus qua sit sententia tactus [200 1Kb] . Inopinate nequeunt num succedere uices? Pre se [201 1Kb] cenodoxus inhiet egratus [202 1Kb] , nam si auctionari [203 1Kb] erinis [204 1Kb] hic elisus poterit, ereboque retrudi.

18. Patagine  profusus hem  , sed quid ego, preconis instar emphatici, explicare seculi dietam [205 1Kb] liquentis, diserta cuius nec glossa suffert conicere morbos? Sed languit deterius quondam dum clinicus cenoque depressus, congeminans threnos defreta [206 1Kb] iam salute tabebat. Cui super astabat morsibus etiam protocleptes [207 1Kb] demoliri uirosis. Interim adtrito respiciens subuenit, uola sed qui conlinierat ipsum, excussit ab ore eiusdem,  et eum quem etiam edentauit [208 1Kb] euirans [209 1Kb] , solutumque resolidans mundum, tum et stare firmauit elumbem. Innotuit uitanda cuius pariter et utenda saluti. Quod quia transgressus, noxiis communicat, salutariaque recusat, hinc recidiuare totiens conspicitur. Ponit sed et ipse medelam ingratis opifex medicus salutis et auctor. Antidotis inpensis pariter et lixopyritis [210 1Kb] tensis persepe iam. Nunc instanter oremus, ne manum retrahat, uel chirurgiam premat adhuc furore motus, sed delegat unguenta a summis dynamidiis  infundat et liniat, quibus et repellat tabifica; chirurgie uenerit sacio [211 1Kb] his ut cum modicum dilata exurere inueniat, quod uel secare presumat. Ne Christi dicata thalamo  defleat presegmina [212 1Kb] , mystica que mnasiterna [213 1Kb]  lauit. Quibit medicine capax nullus esse peritus, physicam intente ne rationem scrutetur. Intellegit figmenti nequis et, ut qui finxerat ipsum. Quis ergo poterit mundum salute tueri, haud dicam monarchiam uel proportionem in ipsa eius prime, ni  figulus ipse plastis  . Formulam et si perfici per humanam quod fateatur, almus in ea manet qui spiritus id tamen ministrat, pure si cui famuletur in euum, ab illa deuenient prospera queque fiant. Sceleribus inde citus et fugiet si commulgauerit [214 1Kb] semet. Actibus deserta tunc ilico cum suis que una peribit, ni se ab ipsis eruderet, et ut ante consistat.

19. Hanc unde congruit Augusti caueat qui potiri censuram ut nomine parat. Inlatum communi suscipiat uoto sic quoque uiuat adepto ne temerauerit ipsum. Nutibus in quo se diuis agat, suumque [215 1Kb] frustretur  . Inlustres sint adhuc, qui superant arbitri [216 1Kb] et qui iam precesserant hinc, et diathecam [217 1Kb] ponat speculum quod callidus nec reluat  kaupo  . Imploret quapropter Dominum iugiter, adiciatque non comperendinare deuotus. Hoc etiam supplere [218 1Kb] ne seducatur [219 1Kb] ab ipso cunctus debitum est ut populus instet. Precipui quoniam testamenti uim abolere luctatur pro ope qui sui stolidus neglegit flagitare patroni. Presto sum indifferens [220 1Kb] , orate uobis ut fiat. Ade in lingua  nunc iam ut fiat uobis respondebo, etsi mauultis ausspicare me . . . a maiestate uestrum ante summa  . . . ut placido deluat lumine noxam de me, fingat et quem tibi gratum, precesque fundendas acceptet, inlex [221 1Kb] quas nec primus ualeat impiare molestus, hiantis mutilare linguam, nec ea inspirante politam, nec facile que etiam meum alibi subferat cor inquam dilabi, sed exaudiri pio merear  a pietatis auctore. Auxilio quo fretus, supplices oriar tum dependere uoces, Hebraicus confirmet uester quas et una dictione succentus, eius et extremis coronis aptetur in oris.





POLYPTICI TEXTUS ALTER Editus a Ioanne Dominico MANSI in Miscellaneis sacris Baluzii, edit. Luc., p. 560. INCIPIT POLYPTICUM QUOD APPELLATUR PERPENDICULUM.



INCIPIT EPISTOLA.


Reuerendo in me Fulano ualde presuli.

Fulanus cupiens me sic beatum exitum instat Felicissimi Opilionis Siluestri summi mortuus aliquibus, sed mihi nec emortuus uiuus immo mihi uiuidus es mortuus sed uiuus in me. Huius laberinthi iter currentes, aut qua insistendo uitare uoraginem edoce, aut quo salubres sublati adtingere possint delicias. Que sentio in hoc cernes; sed sic ego que et tu comparantur. Cantabres ut pollini. En que ego tu que feliciter redde. Amen.


Explicit epistola.



INCIPIT ARGUMENTUM.

Non chaos explicant sophiste, bombinare rerum exequar assiduum orbi. Non ocia hoc calamo concussa  pistico, nec osilla pinsabunt. Fessus iam hinc perpendiculum ponam. Cuius uocem non poterit compescere aciare, nec Attica Rema inrumine E. A. I. P.


Explicit Argumentum.



INCIPIT POLYPTICUM QUOD APPELLATUR PERPENDICULUM.

Fragilis pompa huius eui languor est et queritur, pestis est et omnimodis ambitur. Que arridet in accessu, cum serpit delectat, in cuius adolescentia est ingens labor, cum intumescit prosternit, et cum recesserit blasphematur, quia solet clientes suos reddere ignobiles, spernentes autem se reddere gloriosos.

Non hec mirum quia cum hactenus extiterit ruina pene omnibus sese appetentibus, nec arrogantes  deficiunt adhuc, nec acerbitas se eleuandi moderatur.

Fallentes se quidem prestantiores ueteribus, quos prouida censura accusat segniores. Horum igitur fasces si enucleati gradatim initientur, dignum iudico prenotandos quos rigentes serto exhibent remiditos. Num Chronici fraudant hoc, qui presertim summum ue, et ipsorum omne concrepant ohe? Haud perstrepunt agmen eorum, qui gradiendo perplexum collem induxerunt sequentes perrecta rubrica quamuis pingant inextricabilem tesseram, qui durantes nec superstites uixere, nec miselli iocundantur. Sed nec autumo sincerum nunc priuatim adnotare facies gestorum, nec eos quoniam pupilli musta etate uident nunc etiam hec clara et hauserant frequenter recitata a suis patribus, et restringunt certius inculcata. Nunc iam in promptu est censere membra prelibate nequitie secundum quod cura perlambens  representauerit ipocondria stilo. Tale quod resoluimus discrimine trino scanditur fastigium, quidam adiiciunt assem aut cum preses nominatim signat quem claris nutibus uel cum eadem uox omnium calat. uel cum eadem unum, aut cum parentis ualido iure fas est perfrui throno. Improbus aut labor et cum uesana triumphis prelia conueniunt propere trucibus alteri insurgere quem iam cantauerat preco prophanis non coniurati manibus execrabiles fauent. Quid? Exinanitur emulus penitus, cuius beneficio ditantur primi uelites nec poscunt intemerabile fedus in quo herilis somnus capiat dulcedinem.

Sed iuuat interim iocundius traducere remissum tempus et placito potiri adeptis ut ambo principes terreantur per aduersas lites nec audeant potentes  exippitare. Contra milites uel negare quidquam restat ut uigeant principes tantum miserabili nomine ut potius nec compotes sint immo priuate rei compotes. Tum sedulo ruminant et secreta cura rependere sociis has strophas. Quapropter nec tedet clanculo frequentare sese diuis ramis per cautos reueredarios qui nec nunciasse friuole piis solertes per quod milites prima instigentur indagine fulti. Externos etiam duces et conniuentia rogant et xeniis cumulant et propere macta deponunt. Cur pollicetur extimis fortuna potentum necdum extorta quam ii sequestres gestiunt prelibare uel strictim, ut auxilia eorum ferueant edomare superbos secum, uel si desides torpeant tunc seuire per sua arma denegent subsidia oppressis nam ipsi seuient. Specimen propterea  restat doli quo affecti tribuni eliduntur in imo, cum horum milites captant blandas regias auras; et dictati muniatores redeunt inde ad propria onustis humeris nec ferent duces dominos ipsorum primos arbitros etiam in largiendo beneficia sese preponent si sint arcta an larga.

Et fenerant immunes a proprio, et uehunt sibi fidos detrimento alterius. Qui preferunt per quos sumunt, sed non a quibus. Si fors separat hos, ipsi ministrabunt donec discant ab alterutro perlata in alterutrum, que melius silerent. Quos statuunt quidem explorare, et instruere se se. E quibus spargunt per singulas domos uelut semina, unde sepe metunt nugas, et sepe presciscunt expedientia. Hinc milites diluunt primam fidem dominis, firmant seruare secundam principibus, que iam deerit. Tunc notant se infamia, supplantant dominos, nec respuunt denegare  supremum. Sic illecti feda cupidine, quandoque sperant mestis prestare leuia si fors differt quicquam periculi utcumque ingerit ex proprio et communando prosternunt.

Igitur Principes addunt munire scabrosa et cuncta radosa per exesum ut nil queat quis traducere sibi ignotum. Et cui extant preualida munimina aut premunt obsidibus, aut nituntur eximere. In quorum fide, si forte credas committere tuum fundum, ut feruent tibi, aut si cures imponere ullum titulum tum metiri propriis heredibus elogium quidquid utile est cunctis sibi uindicant, neque ponunt dispergere saltem partem in his, que olim parauerant. Quis struunt arces concilii, ut ne qua incursio sit, que terreat ipsos, sed tranquille ualeant mihi reddere  meditata cuilibet. In qua statuunt humatia et componunt tristega. At postquam solide prefixerint labentes plantas, tum diponunt digesta iurgia inter animos procerum, et affirmant se esse socios utrorum aduersantium, et plagiatores accusant emulis emulos infidos, quod fungantur, ei quoque peruersi ut illis. Semotos arguunt tanto crimine, ne pandatur iniqua pharetra, et ne mordeat quemquam indifferenter fore ingratum. Accitos canunt perclues et perdurant dissidium, contestando sacris ne simul redeant cum ipsis ad pristinum, donec uersentur in imo et ipsi indices non sequestrantur nitentes . . . . . . . . has uersutas curas et susurret; ualebit si hec fuerint deserta infecta. Non lauant insontes, quos nec censura fatigat. Tum Bronchus premitur horrore et  uox urgens fulcire edicta politis prestigiis exilii euadit ad aulas stridentibus postibus et liuidis pupillis. Hic assertor ueri notatur rabido stigmate, ut preda quantocius discerpenda. Quomodo cum mastrugati Pharti intentant Tragelaphos Scorpus et preuius gradiens captauerit auras lethi, tum se duce contorquens agmina pecudum fugat per era, cui imputat quisque arcitenens, quod non fuissent omnes prostrati; quem etiam solum imprecans blasphemat, et fatigat compescere. Sic qui ualet cognoscere fraudes ducum si protulerit in medium. At consonos mandat celare coruscis plastis et frequenter aduocant martisus et in tritis et emistibus, ut resoluant sese condito dum sunt quibus et horridulis offatim insuper student discludere de cruore . . . . . . .  aut que relinquunt quos pessundant. Ministrant his prouectum donec. Sed de aliorum iactura. Ex quibus sunt etiam quidam, qui dum emulant fortunam aliorum sibi indeptam fatigant eos cassare his prestigiis ostendant inlices luctus, et depromunt quod Principes, qui auxerant ipsos fixissent illis erumnas quos et produnt dignum exludere, et repulsant uindicare hec, et disserunt ualidum. Illi dum nituntur hoc perpetrare exquirunt modos potius, ut dictant tales amphifari, qui si aspectent iam nactum unde ualeant elidere duces, tunc querunt inde prouentum. Sin ponunt sese cautos quibus et exponunt socios et resoluunt machinas. Et docent primum se uocatos in his ab aliis et mox refugiisse ad eos ut proderent,  et exposcunt attribui sibi fidis que possedere rebelles, ut maneant dotes proditionis; spectant reuellere que tunc cedunt, et prisca dum subpedie fuerint abrase dimersis procintis et dimersis iis qui uigent solertia; tum et hi luunt detrimenta et tristi successu efficiuntur extorres a commodis nec uegetant ab ullo. uicissim eiulant; nec deerit titulus facinoris, quo instigetur erumna, ut ceteris que heu, proh dolor! rapaces ambrones propalauerunt.

Tunc etiam nex atque ruina ceterorum obiicitur his, et duces qui fecerunt feda per omnes accusant hos fomenta scelerum. Pudet se, nec conantur traductos redigere. Sed hec tantum ut possint iniicere odia, fama diducit quamdam acerbam auem,  que dum pipliat glicescente genitali calore et blanditur remissa alis subuenit coniux imparis generis non nature. Quo patrante ales presenserit se fetam insequitur, gaudens dissoluere dotata uiscera sponsi. Sic duces crassantur in exuuiis, inhiant ut surgant in alterutrum, ne uana libido impediatur ad omne facinus quod appetit. Dum impacati custodes trahunt diuersa exosi inter se, nec bini sentiunt unum, nec singuli possunt resistere uittatim procedunt quocumque tantum est expectare que actiat urna.

Pudet quemquam uibrare ipsum spiritum per superas auras, queque manent ingrata cuique dum tenentur auferenda felicior iam proditus, qui immunis extasset. Hinc alii exules repudiant basia nec  uerentur frustrari natos. Et alii quidem perstringunt lurida uiscera paschemate. Et sunt inertes spectantes nodum pyramidis et speleon yconis uel lacune. Et restant quibus fraudatur aspectus tyrannis uel quos precisum nomen parentis, uidetur seruare impubes.

Aliis adimitur pars que experiens baiulat quatuor sensus et reuulsa compescit alium.

Nec sic odia premunt sopita, sed persequuntur quidquid restat de germine, sed furibunda cupido dum fruitur sontibus, ne que donat excipiendum nefas effrena seuit in abruptum per ipsos probos. Et postquam insignes diruti compendio frenant hiare eorum derisores implicantur tediis. Et qui quondam abdicauerunt ipsos irrita fide tum querunt seductas  dextras iam nullis prediis uel facultatibus dotandas, quas iucunde prius committerent predictis dominis si seruassent prima federa. Et si origo protulerit hos eugenes niortii continui pareant nequitie. Post cogunt se ire naufragos abiis pedibus et causantur dediticii, ut uel inuiti suppleant quod spoponderant fenerati munerati. Arbitri qui deligantur? quos nec iuuat referre spectata, nec iuuat spectare inserta uetustis tomis. Intentant heriles nutus inductos et sic concinnant iura infecta numismate, ut exequata lanx iustitie neminem trutinet facete. Nec omnibus indicetur diligant, indemnis exiet ipse, et quamuis excuset quem exodiunt, uel tenentem fortunam succumbet aut fractus ui aut  abactus insidiis. Nec censura durans in idem sepe respondet una sententia, que nunc arguit, mox iterum inflat laudibus, et rursus proclamat eadem prophana insuper et deteriora.

Ast conditor ardue arcis quin laureatus solio nixus eleuatur opimo, et fetatur eludere residuam cohortem rudibus syllogismis, iubilat si quos eximet summa dies dum intret caducarius et uiduis, que superstant ab ipsis, non datur optio si sic maneant aut quibus preparent se biuitas ni redimant quorum inepta connubia aut mercantur ab immeritis aut erigunt egentes clientes regis, qui nec dubitant offuscare priuignos nec excludere prodigas matres.

Et dux interdum sumet insignitas figuris in Lytostratam aulam turpibus usibus. Deinde cogit priuatim  degere ceteros productos indigenas et iaceat egenos aduenas electis aurilibus quia dapsyles sperat eos sibi. Et si uel ciues tantum buccos sequestrante sacra mammona; ut potius celebrent obsequia, et pareant iussis per omne. Nec iactent: hec magnalia fudit nobis genuina prosapia. Quia attoniti plaudunt sed ignari quid rutilet per trabeam, nec docuit pretexta. Obsius fallit hos et licorem quem cauma expulit antro, solent preferre lapillis indicis et caucasi. Et dum tollunt ciliartica insignia, nec noscunt secunde coaptare. Cumque plebs consulit hos frendentes premunt rudere barbaricas sequelas. Fastidiunt quid rebent leges, et frigore sui barritus perterritant subditos. Et primum gaudent traducere pompam ignotis successibus, ut uero ceperint inspicere  mores fortune licet foris perendinent curas, sed uulnus inspiciatur sub pectore. Sic postquam se dedere quieti altis fulcribus tunc et suscipiunt stephadium sub dio et frequentant clypsidras lucubre et si fallant metiri. Animi fluctuant his dum insuete rimantur, furtuite nunc opes, nunc et ruinam expauent degra Principis, ut docuere precedentes dum crederent tranquillam. Quod nec ducunt ueniabile, nec ullus modus excusat preterire dum queque seruitus excutitur ab ipsis ut ab immeritis uillicis, et neminem excusat inde auctoritas sedis suo respectu, nec doxa fugat contumeliam quos dignitas et eulogie priscorum celate cathalogis retardant. Si origo dedit neuum parant obducere  et emicare solum de suscepta dignitate. Hoc stimulant sese. Sed dum conscientia uexat animos degeneris propaginis quos arctius implicat terror reuoluunt procacem dominum, et retractant predecessores et consules et speculantur peruasa que subegerunt et metuunt exire unde poscunt se sodales . . . minaci perficitur. Dum iam diutina securitas incaute preparant lapsum, ut fingit didascala series. Nec exlucidant compacta dum ad unum cogant in glomere inductos milites, ut sit ne quis querat obsistere ne exulet.

Tum una facie prorumpunt incusare decem cui indulgent, et castam fidem seruant si licet recedere. Quem etiam si forte opponat lentiginem populo, uel si immurmuret uincilibus compellent compensare  suum silere, uel moleste obducunt luci et cogunt experire acerbum iter, et lustrare ignota secula. Hinc effluunt animis dum compotes caducarii eueniunt prostrati regis. Unde sepe colunt caltudias ostendendo superba, et conducunt se alogiis libare nibaria carcesia et tribuunt calbas ad inuicem et reddunt sabea semicintia grauata coruscis bullis. Rursus ingeminant se uincire nouella fide alternas sibimet mutuo dante prosapia nymphas, et uicissim excipiunt sibi pignora delubro . . . seruanda clientela, et uel tali atrabone persistant compacta. Ceteri iurando per Dominum spirituum, et per urnas eius fidissimorum testium celatas in polito opho. Igitur distinguunt inter se gentem et patriam, et euertunt inopes, et haud odiunt temerarii quelibet sacra.

 Fama est cum Autolops ceperit elidere comam hericine implicat se neci, et tandem et tandem prodere se propria uoce. Sic euenit illis qui presumunt uiolare sacra. Interea nec cessat punitio, quamuis credantur obliterata, que dudum tulerant moleste, uel si non fuerint impetrata que iusserant, opportunitas uindicat in ipsis. Insuper tripliciter addunt perficere noxos pro quibus olim finxerant repellere lucem. Quibus preda est supellex, de qua rursus proclamat curiam, cum nemo sit qui mutiat de curia. Ops considerat longe nec prophetat in his partem secum quos stipant Neotherici buteones, quorum plaudente caterua, mucissonem audies uelit si opipare cum ipsis obsoleta ueritate proferre. O tempora que nullum celebrem protrahitis ad iudicem  et insistant rustici. Recolo Busticeta, sed non propenso consules, quales istos qui sic prospiciunt cuncta librare secundis rebus, dum pertrahunt symphosias musica per urbem modulis inflata, et repercussa, et pulsata proruptis fidibus, inde suppeditat canora uox. Istria dat saltus pincerne inuigilant perpetim simul confundere defecata uina nectare, et ministrant celiam, et siceram ut fugent parcos, et resoluant temulenta corpora; heu prodentium hinc nefas. Qui perstrepunt quoquo petulcis cachinnis, et mutuo instigant sese iaculando lasciuas fabellas. Tunc illecebre suggerunt stupra et incesta; et serui morigerando dominis pernoctant in his circumquaque bacchantes.

 Sed nec poterunt diu perfrui his sine zelo alicuius cum sint pares ceteris ordine, et tanta dignitate prepolleant; nam labor concordiam, dissidium insolentiam parat, et minores semotim accelerant unire se pariter iniuria maiorum, et causantur deberi sibi plura, que retinent et castigant exequanda. Hi superant agminibus, et feruet uirtus toto robore. Illis uiget maturior sensus, et excellunt opibus et firmantur sublimitate menium. Sed tamen considerant inualidum esse extinguere quod ebullit ni statuant Principem sub quo, sed recusant se statuere. Tandem ineunt consilium proponere sibi stolidum, per quem perficiant que sunt commoda, qui nec presumat illos quicquam inquirere uel recusare, quem etiam cogunt hec textare per diuina sacra incassum. Nam, cumque  fuerit Prelatus, si hebes perstiterit nullum luctum deluet. Quin etiam iuuenes potenter iam adiicient derogare priscis. Nec excipiunt dominum nisi segregetur ab illis. Qui facundi contra minantur rudibus infigere deteriora et exercent dominum et requiruntur promissa, ut surgant in aduersos, et docent. Quid faciet? poterit ne utrasque uitare ruinas? sed nec ingenia suffragantur inepto. Restat ut effugiat osores, et uacet priuatus. Si uero primum propalauerit se ignauum arte in quo et protinus eluceat prudentia fauente diademate: tum perterriti clanculo procurant sopire odia. Et rursus mussant reducere in unum, ut iterum queant retexere herilem pestem huiusce pacto, que nec poterit delitescere duci iam clara sui cognitione. Quas nugas  parat abolere una cum nugacibus, quem etiam et ipsi aduersus se gestiunt excludere ab aucto solio. Quos primum impediunt precedentia, que informant ducem. At si arbitrentur hec uerenda, et opinentur dumtaxat semet deficere in ipsis, tunc quoque eminus dirigunt gazas conducere sibi heres. Hinc tenent augenda solatia, quin etiam et parant inde promouere extimum atque robustum ducem, et submittere colla. Tum quidem . . . suffragia et primum per uicarios si non fuerit fa celebrare conuentus. Quibus si hec digesta paulisper differantur, deficient imperfecta. An interim cessabit seuire concussus furor presentis Presidis, et torpebit depascere fontes? Num insuper enixius aget hostire perpetitores subuersis. Et si parent subuenire his  quos sepe salutando olim tentabant producere ut primum persenserit hoc sybilum labentis fame, immo declinant et referunt ad aures uigentis ducis quod ipsi ut pestis nimis fuerit exquisita ad ipsos a propriis militibus, quorum animis nullus potuit persuadere et caritate inficiunt relicta que metus deluerat, et talibus figmentis expectant fenora a latere eius quamuis infidi proceres; dudum premiserint his prerogatiuas que sunt mercati degenerando quibus sed pro uiduis dux pauca porrigit et modestus arguit, si hec maturius panderentur nobis uera aperte dum ceca latenter iuuaret. Quorum et inualidos despectat artus cordaque rabida subsannat. Externi sunt etiam Principes, qui cum  hauserint lamenta alterius militum perlatores illico deposcunt seductos firmare nequando redeant ad gratiam prisci ducis quibus et mox pari ratione confirmant subuenire. Ad quorum Regem tunc caute et citissime dirigunt legatos pandere que firmauerant milites, sed non que ipsi ut prestet lepida dona, et cassentur que iam sunt firmata, et seuiat in suos, quia nec ualebunt sustinere requiem in ipsis. Quos etsi-procuret cumulare, ualebit concitare hostes ad exitium eorum, dum credantur solari. Tunc nectunt federa prolato talione si expediat. Sunt iterum, qui rogantur inuadere alterius Principatus rugiunt et fremunt, et iactant rigida, et latenter accelerant incursare armis incintum ducem. Sed postquam subierint ultra eius margines stipatum cernant cum,  si iam radiante caterua subsistunt et frigescunt animis, et suffugia captant: referre inde pedem. At licet conspiciant suum agmen extare. Si dux eminus procuret indicere illis tranquillos angelos grauatos xeniis inclusi, disputant, et querelantur se seductos, et declamant consules qui ipsos conduxerant sibi perfidos, et innectunt fraudes, quos et deserunt et distinguunt letho, et tunc pertentant incolumes reducere gressum, et perferre adepta priuato solo.

Raro est, sed est qui inductus aggreditur expugnare dicatum ducem nudo pectore, nec desistit, donec adeptus sit orcum uel palmam aut per cladem belli diuidat cum altero et contenti partibus ceant in unum fedus securus quis edomare sua.  Quid proficient milites, qui hunc prouocauerant? si in tali discrimine efflet supremum superstes expectet hos pene, et si compos euaserit, tum et isdem compellat ad id nec ponit iam extare sibi intemerabile thronum huiusmodi que fuerant recolens, ni auctoritate priuentur. Sunt quibus presidet Princeps unius Prouincie quos etsi summo tenus leserit turgescunt siquidem rumina yperifania, et protinus adeunt uerendum trino diademate et incitant auferre quibus potitur impar dux. Sin explicent, poterint ne habere recursum ad propria? et quamuis perfecerint, ferent tandem competentia. Preminens conducet sibi in obsequium diuersas acies nationum et diffusa uerba que nesciant uiuere parce, sed compilare queque potiora, et in sacris addere  matronas ut postribulo. Et ut persenserint depopulatam Patriam non traducitur statim, quia inualidum est diu continere phalanges in externis, nec conuenit tanto duci remotum a sua legione degere quidem cum ipsis de quorum exili fide oppido ueretur. Redit ad proprium solum quod gaudet reuisere. Quem si forte proponant deducere qui eum solemne induxerant, eligant lugubre exilium iugi confusione manente ruine sin potius ignominiose linquuntur. Interea dux presentis Patrie inferior milibus uel exulat profunde, uel residens obtrusus menibus preualide urbis eiulat. Sed cum nouerit discessum hostis optatam diem conuocat disclusos quos signauerat clara fides in aciem. Et instruit primipilos, et disponit conferre cuique debita fidis leta, et sinistris  acerba. Summe his qui accierant tyrannum per se addicitur mulctatio et pena et inde supplicium. Nec solum dux est exosor, sed et agmina que pertulerant contumelias infigunt odia; nec tantum, sed et pariter conantur egestare minores ipsorum, donec etas gradatim demoliatur hoc totum in annis et si forte funus precidat hos in istis superest, ut nec ualeant gratulari labenti euo nec futuro. Quapropter non deperit uitium.

Rursus insurgunt alii et rotantur iisdem.

Sed quia sunt qui neque fuerant Cyrrati nec poterant pertingere uel laciniam carbasi pre fulgore sophie et quibus nichil est si duus deferantur ad urnam sandapila, ut liceat eis perferre indemnem domoictionem  refertis manubiis ii stimulant memet sic lacessere erronee inluderis Prete si tuleris confundere sigillata has seculi si fuerint exercita uel effusa que promis floccipendenda tunc et natura sterilis linquat sua munera si poteris fingere eumdem statum summati et lixe, quibus prospicere unum heteris et aride et Cocyti quid derogas officiis Presidum? an uales obfuscare suppetias, quas ipse summe potens legerat ut fulciret labantem orbem. Non confiteris Malachim aut minime plaudis cui concentus uirginum dat tropheum decem millium hostium? non potius assumis hoc quam hecaton prophoneuma occulis gradibus reuocaueras cursum nec refers procanum templi cohelecte qui et detersit abominanda? et ut nunc subeant nouum testamentum  in ordine Helene filium strenuum strophicis armis qui remouens pancratiarii Christicolis firmauit iura officii. O Dux Theodosi magnus tantis triumphis nec duceris ore huius tu qui respuens hereses fudisti barbara tela et destruens phana sancxisti deleri titulos ne restaret saltem hypogeum in quo lateret quoddam residuum ex sacro Demonis, sed cuncta militarent uno auctori. O inducte ne reputas equiuocum nepotem huius extare sublimem, qui temperans prunas pruna, atque iterum pruinas pruna domauit libidinem et furorem dogmate et fidus caritati, nec extiterat segnis aut cadens tristitie et subindius triumphauerat supplicans eterno quam armis.

Quid proficit plebeia manus? nec ipsa subsistet  singula exhausta ducibus, quod prima secula signat notamus facile et est hinc apponere cure. ualidi armis artubus excreuerant primis seminibus Ade et fecunda proles parauit opimas turbas, crescens crebris successibus et raro exexu. Sed Preses instructus defuit erudire rudes cohortes, unde euitarent discrimen undantis limphe. Ipse Abrahamicus populus plebs Dei est auctus triumphis dum supplex deguit substitiosis, quod quia exorbitatus contempsit, exulat procul a limine et extat inutilis strips .

Cuius nec hoc solum est, sed cuique terrigene restat. Et quod notantur tantum homines quorum mentem quod precipuum est fatemur esse cum Deo? Sunt etiam exigue uolucres et prouide que  uigent solertia et quibus ceditur ferre perenne celibatum per auras, que colunt Stratilaten in se, et reddunt debita Stralitati. Quem et cetere monstrant sospitem si sint alacres. Pro cuius etiam funere si sit, rursus squalent. Sed si discedat a propriis cuncte linquunt serias cum quo externas piget eas nec inquirere sedes. Nempe popellus proficit sub sedulo et Cato duce sine quo instructa regio exinanitur.

Desine nunc ceptos et utere nostris sensibus. Iuuat memet nunc fabre suggillare eos pequatos . O quos sat est distrahere effusa uestris emicadiis. Quorsum! ut possitis fore uel symbolones magnatum. In quorum talione. Dumtaxat nuge redduntur  delenefici uidetur pleumon dum angitur tuccetis non durat exprimere solum panegyrica. Elluones sicut claue suspendat uos ab uno edulio, mox cantilando curatis procul insectari uel lentaculum et exterius libare tementum et inde gyrando parare ferculum, uel si hoc deficiat obolam insanea si preda sit remota abscessu uel si priuetur auctoritate. Non differtur crapula utcumque, dum pregrauidus aqualiculus repellat acerbum fascem.

Fraternitas que in uobis fatetur a uobis sola arualis est quibus iam staret sarchiam ut ne ferendis; sed uergitur quod pectore uulnus consumens hec in tenui liquore; non desinit hin fetare atrum bilem. O prius caperent uos tantum subgrundaria quam nunc polynctos sarcophaga. Et si Pegaso optat uos  protrahi in istis usque ad silicernias non spectat tum capulum sed iucunda ora, neque sublustrat uispillones, nam licet ualidum esset uobis inficere faciem celi manalibus non est inficere sensum uiri quod bacchantes tristibus rictibus minamini cassare uerum ducentes emula ora ad ualgias et ad leuem baubatum? ut cacabant humida aritina. Cum hauserint ignem sic stitiant temulentia in ipsis stultis. Respuo quod nictent taciti quorum et frigultire contemno et garrire nauci pono. Non est mihi diobolaris lingua defluens quaque ad nenias, sed si uestra syngrapha moueant iniuriam meo stylo stat ut nostre pagine ducantur ad sennion.

Mea quam nec obelus signabit merebitur . . . . . ne inhereat nocuum sigim. Licet nunc etiam sedare  rumores quos blaterando dedistis populis se si deinde pululent arphagantibus ullis futilibus tunc urbanum erit tueri in ipsis iamdudum promissa. Pretores nunc acies luscinorum poterunt perspicere sudo ullum flosculum perpendiculi etsi sit? Sed eruce more querunt ammordere non quod sit sapor in ore, sed ut pessundent deuorando quos ego horticola ostans repagulis curo excludere. Adeant miropolam delegant colliria et comant allucinaria, ut post secernant lucidum et opacum. Non ego passus letargum presumo pellere officia presidum; sed castigo non temeranda. Quia quod iam retuli graue est inepte scandere summum conniti, et subigere captiuam patriam et frustrari alterum solio. Pormia et preda erit hoc, et si deneget quis, potius est ducere pellere primatum quam  auferre. An leuius a proprio non fert exulat qui limine tractus premitur in ipso ut baro quam qui rusticus alterius inibi condensare primos quos sibi struxerat absque cuius iure ne parum permordeat inde uel qui uadatus numellis et absteniis dum sint cuncta diruta cernit mulcere propriam matronam sauiis, et sentiat nepotem ui corrumpere himeneum sue familie, quin etiam et deludere procos earum seducta spe clientele.

Difficile est alicui inuadere regnum si hec arguat quem delectat pilemum quid hinc est oriendum? forte interea oppetet et decedet barathro; sed qui inhiat descriptos merores parare ceteris aut ignorat auernum, aut impauidus expectat. Quem ipse sator  omnium uoluet in sententiam, ut ignobilis discedat ab hoc euo et subeat supplicium futuri. Igitur quem Omnipotens uult ostentare dignum suis prognosticis uel quem una querit promouere conuentui omnium procerum, et quem iuuat ad id decorus patrius amor fas est ascendere uacantem thronum. Sed cum antestat, sed caueat quod populo ne diuidie crescant, sed eius ascensus remoueat omne iustitium et si sit. Qui tali sanctione euaserint ad regnum forsitan beando patriam poterunt obtinere felicem supremum diem, ceteri exuti luerunt penam tyrannidis, quam et tenendo protraxerunt ramenta Pandecten poterit reseruare uobis hec in gymnasio; cuius millenas facies et si placet reuoluere non opponet obicem meis scriptis, sed ipse succurret testibus at ut stylus  redeat ad ipsos quos opeligna cohors curastis prenotare in faciem ante proles Ysai perspirauerat mutare pedum in scipione, usque dum quesita oratione uidentis sit prolata uirtute mystici crysmatis in uertice? Recolo Exechiam et Iosiam a genitali sanguine Regum prodiisse Reges fauente populo. An non fuerat eius genitor sopitus in sede regni, cuius genetrix Helena? qui dum ageret prouidentia uoluit sibi consedere natum. Et Theodosius ortus est claris militibus Hispanie. Auxilio primi a barbaris qui reddidit tutum orbem; cuius quoque indiciis primum intenderat se lauari ad summa. Inquam. Cernens se in oromate indutum clamyde imperii, et ferentem stegma impositum. Qua indagine potuit noscere eumdem ante inuisum sibi nullo indice cum quandoque conspiceret  eius uultum. Qui mox promotus ab Imperatore Gratiano efficitur consors, quod manebat ipsa uisio urgentibus bellis, que is sedauit interea. Et inde decuit suum equiuocum nepotem equipedantem meritis tranquille subsedere thronum patris et aui. Si in hac norma alicui regale solium hunc iam non tenebit culpa et si sedent si censeat semet sufficere ad nomen tante maiestatis pro quo sed minime iubilet adhuc se manere securum. Sola auspicia licet existant digna, tamen non supplent prebere felicem, sed queruntur incrementa. Unde libet mihi nunc ponere pasta dogmata Saul leuatus est de parua traduce ut tueretur Isrel. Hinc Palestinos trudit in principio sui regni et ceperat per gyrum exinanire ceteras perduelles nationes leuibus triumphis.  Quem ut Pleonexagia cegit inhiare uetitis mox eius teretes lacerti torpendo cessarant a pugna. Cuius etiam terribola mens non presumens spectare aciem hostis proprio telo impegit semet in etneas penas. Et Eudoxius princeps tulerat regem Manassen de rediuiuo sanguine; postquam enim Deus quindecim annos Ezechiam auxit ad uitam postea iste natus est Manasses. Cui succedens in throno censuit interim extingui que genitor flagrare et que ipse prodit subcisiua is sanciuit supplicanda impugnans Theusebiam et reducens orgia Demonis et phana.

Licinius quippe donec tendit collega in agmine militum scitalis adusque obtinuit illicere mentes eorum ut urgerent cum fauoribus inepte potiri calculo  imperii sub quo et concinant se impune silere. Quod illuserat sedulum Augustum ut et ipse fulciret quem etiam applicuit in sodem haud deflans iugare suam germanam . . . . . . . . . obauxerat se tunc tantisper rudi toga spirans orthodoxis secunda et ruens demolatria. Tum anxerat Delphicos et pressit tegularia, et prorsus abiurabat acceptatores methanice artis, et instaurauerat asseclas, et spiculatores quos prisci arcontes adlexerant sibi ut attaminarent cimilia cum ipsis idoneis. Anna non iam caluisset inchoata. Sed cuius presentia ut fuerat auctorata per climata desipuit, quin appendit tunc recusare alme mulgata nuper cruentis antitethis. Iam si quis confiteretur Iesum primum destinabat eum sectoribus, et inde lanystis.

 Et mox donauit omnes bacare Bromio et simul Chinthio, et complicibus eorum cubo tenus. Preterea erexerat tunc rompheam contra Principem Constantinum, a quo est stipulatus in regno, et adtinxit etiam conglorium eius cognationis. Sed illico ut hec sunt ei traducta refragans ipsa exemit eum a numine quin et firmauit tersa iura. Digna quidem speties uix pullulat, uel nequando genere. Neque extat etiam ab expectabili indifferenter prouenit ad perfectum uenit, sed subinde defluit nequam a precipuo genere. Et inde est crimen ruere ad sceptra ut tonant pretaxata.

Sed nec sola equa dicatio perficiet quemquam magnum, ni honestus pretendat quoque dignitatem imbutis moribus quoad ualeat conscendere in eternum  regnum. Et he filacterie debentur omnes redimiis Christi. Cuique seruare modestum uite in propria mensura. Ambire extra ponat accidiam, et sit abrogans neque sit congerro cui sat sint beneficia, que iuste liquerant ei antigene, et que impendit herilis liberalitas, cogente illibato famulatu, et que fundit exacta rusticatio de proprio iure, et que rite depromit iniuncta ars.

Et si forte maiores sedule delegant officia, suppleat non gestiendo hic pompam, sed perennem. Que si referant emolumentum, rependat pariter laudes et obsequia eterno. Et quamuis patiatur deliquium non expers deserat flagitare eumdem nec blasphemat in egestate ignarus qua sententia sit tactus. Num nequeunt succedere inopinate uices? Nam si Cenodoxus  inhiet e[.....]gratus auctionari pre se poterit hic elisus erinis, et retrudi crebo. En! Sed quid ego profusus patagine, instar emphatici preconis enitor explicare digestam linquentis seculi, cuius morbos nec diserta glossa suffert coniicere? Sed deterius languit quondam dum Clinicus, et depressus ceno congeminans trenos tabebat iam defreta salute; cui etiam protoclectes superastabat demoliri uirosis morsibus. Sed respiciens interim qui conlinierat ipsum uola subuenit adtrito, et excussit eum ab ore eiusdem, quem euitans etiam adentauit; et resolidans tunc solutum, et elumbem mundum firmauit stare. Cuius saluti pariter innotuit uitanda et utenda. Quod quia transgressus communicat noxiis, et recusat salutaria,  hinc recidiuare toties conspicitur. Sed et ipse opifex medicus et auctor salutis ingratis ponit medelam, nunc instanter oremus, ne adhuc motus furore iam persepe impensis antidotis et pariter tensis lixopiritis retrahat manum uel premat chirurgiam, sed delegat unguenta a summis dinamidiis infundat et liniat quibus et repellat tabifica, ut cum uenerit satio cirurgie dilata his modicum inueniat quod presumat exurere uel secare ne dicata thalamo Christi defleat presetemina, que lauit mystica inna-siterna. Nullus tam capax quibit esse peritus medicine ni intente scrutetur physicam rationem. Et ne quis intelligit figmenti, ut qui ipsum finxerat. Quis ergo poterit tueri mundum salute? haud dicam Monarcham uel portionem in ipsa ni ipse figulus eius prime  plastis? Et si fateatur explici quodue per humanam formulam tamen almus Spiritus manet in ea que ministrat inde, cui si pure famuletur in euum ab illa deuenient prospera queque fiant. Sceleribus inde citus et fugiet si commulgauerit. Que deserta illico peribit tunc cum suis actibus ni eruderet se ab ipsis et consistat ut ante. Unde congruit, ut qui parat potiri nomine Augusti caueat hanc censuram, inlatum communi reto suscipiat; sic quoque uiuat adepto ne temerauerit ipsum. In quo agat se diuis nutibus, et frustretur suum sint arbitri illustres, qui  adhuc superant, et qui iam precesserant hinc et diathecam ponat speculum, quod nec reluat callidus caupo fraudolentus tabernarius aquam uino miscens, quod refertur etiam ad falsos doctores, qui uera falsis inficientes noxias solent propinare doctrinas; hi denique non secundum rei ueritatem uel auctorum definitionem, sed propria adinuentione sacras querunt tractare scripturas ut potentius sibi gratiam et populi inde fauorem concilient. Quapropter iugiter deuotus imploret Dominum, et non adiiciat comperendinare. Debitum est etiam ut cunctus populus instet hoc supplere ne seducatur ab ipso, quoniam uim precipui testamenti luctatur abolere, qui stolidus negligit flagitare pro ope sui patroni. Presto sum indifferens, orate nunc, iam respondebo uobis  in lingua Ade ut fiat; et si mauultis auspicare me . . . . . . . a summa maiestate, ut deluat noxam de me placido lumine, quem et fingat sibi gratum, et acceptet fundendas preces, quas nec ualeat impiare molestus inlex, nec mutilare linguam hiantis politam ea inspirante, que etiam nec sufferat alibi dilabi meum cor inquam facile, sed merear exaudiri a pio auctore pietatis. Quo auxilio fretus oriar tunc dependere supplices uoces quas confirmet uester Hebraicus succentus una dictione, et extremis eius oris aptetur chronis.





ATTONIS TESTAMENTUM  .


 In nomine sancte et indiuidue Trinitatis Patris et Filii et Spiritus sancti, cui sit gloria in sempiterna secula seculorum, amen. Regnantibus domno Hugone et domno Hlotario piissimis regibus, regni domni Hugonis uigesimo, et domni Hlotarii decimo quinto, pontificante uenerabile patre et domino domino Marino sanctissimo papa uniuersalis Ecclesie Dei anno tertio, indictione 3, Idibus Maii, constituta synodo a uenerabili patre domno Olderico archiepiscopo sancte Mediolanensis Ecclesie in basilica gloriosissimi pontificis et confessoris sancti Ambrosii ante eius sanctum corpus; astantibus domno Hugone legato misso dominorum qui supra regum, et uenerabili patre domno Rogerio episcopo Perusino legato sanctissimi domini pape. In ipsa synodo erat uenerabilis  pater dominus archiepiscopus sancte Mediolanensis Ecclesie, et uenerabiles episcopi uercellensis, Papiensis, Nouariensis, Brixiensis, Laudensis, Bergomensis, Terdonensis, Cremonensis, Astensis, Curiensis, Taurinensis, Eporediensis, Augustensis, Albensis, Aquensis, Sauonensis, Ianuensis, Albingaunensis,  uigintimiliensis, Placentinus, Parmensis, Mutinensis, et quamplures alii episcopi, abbates, sacerdotes, et clerici, una cum uidone comite et quamplures illustres regni proceres.

Completa liturgia, antequam dissolueretur synodus, surrexit domnus Atto sancte uercellensis Ecclesie episcopus, qui petiit reuerenter facultatem loquendi, qua ei largita, dominus archiepiscopus eum sedere fecit, quo facto dixit: uenerabiles Patres et illustres uiri, cum dixisset Deus in sancto Euangelio ubi duo uel tres in nomine meo congregati sunt, ibi et ego in medio eorum sum; ideo dubitare non debemus, Deum in medio nostrorum esse. Quam ob rem cum sim in bona senectute constitutus, et Deus nos admonuisset dicens: Estote parati, quia  nescitis diem neque horam quando Dominus ueniet, propterea si uultis mihi complacere, uellem coram Deo et uobis bona mea ordinare ad salutem anime mee, parentumque meorum et omnium fidelium defunctorum, ut post mortem meam habeam qui pro anima mea Deum exorent, ut a peccatis soluatur.  Quibus auditis, omnes dixerunt: Fiat per uenerabilem domnum Attonem quidquid uult. Et ipse sic dicere cepit:

In Iesu Christi nomine, ego Atto, sancte uercellensis Ecclesie humilis episcopus, cogitans infallibilia esse uerba Domini, uidelicet thesaurizate uobis thesauros in celo, et date pauperibus, quoniam centuplum accipietis et uitam eternam possidebitis; ideo ego qui supra Atto episcopus uolo, iudico, seu per hoc meum iudicatum statuo una cum Hugone marchione, ac Brucardo comite aduocatis meis, quod omnia que statuero perpetuis temporibus inuiolata permaneant: et in primis iudico et lego statim post mortem meam palatium meum Stazone cum eius pomerio et silua et annexis in integrum  uobis uenerabili patri, et domine domine archiepiscope Mediolani, et iis qui post uos Ecclesiam Mediolanensem episcopabunt, ita ut perpetuis temporibus permaneat sine imminutione in potestate archiepiscoporum Mediolani: pro quo rogo eos semel in anno sacra facere pro requie anime mee. Item lego et iudico Ecclesie sancti Eusebii seu episcopatui eius, unde sum indigne episcopus, casales quatuor iuris mei in ualle Auguste, et alios duos in uerdezzo, omnia cum suis edificiis et terris et iuribus mihi, qui supra Attoni episcopo spectantibus, cum seruis et aldiis utriusque sexus in integrum; ita ut qui post me preerunt dicte Ecclesie, usufructuario nomine tantum, cunctis diebus suis faciant ex fructibus eorum quidquid uoluerint, absque tamen alienatione  fundi. Quod si aliquid alienauerint, predicta omnia perueniant in potestatem sancte Eporediensis Ecclesie: qui omnes mei successores teneantur semel in mense sacrum facere, ut Deus misereatur anime mee pro ignorantiis in regimine Ecclesie mihi commisse.

Item iudico et lego canonicis predicte sancte Ecclesie curtem regiam cum curticella, que sunt iuris mei, qui supra Attonis episcopi, cum eorum edificiis, terris et iuribus, uiuis et mortuis in integrum, ut de eorum prouentibus in Dominica oliuarum unitim sumant refectionem, et residuum diuidatur in octaua Pentecostis equis portionibus inter eos, quo die anniuersarium faciunt pro omnibus episcopis eius sancte uercellensis Ecclesie, et prohibeo  eis omnem alienationem; et si alienauerint, omnia proueniant in potestatem Ecclesie Taurinensis. Item uolo quod statim post meum decessum, in honorem duodecim apostolorum liberentur duodecim serui mei, qui supra Attonis episcopi, ita ut cum uxoribus suis et filiis, cum omnibus eorum substantiis sint liberi, prout nunc, pro tunc, manumitto et libero.

Item iudico et lego domno Aldemano consanguineo  meo archipresbytero sancte Mediolanensis Ecclesie, et cardinalibus et presbyteris decumanis, et clero dicte Ecclesie, qui modo sunt et in futuro erunt, illas quatuor ualles iuris mei, qui supra Attonis episcopi, que uocantur Bellaniam, Leuentinam, Biascam, et Intrascam, cum omnibus capellis, casis et terris, cuiuscunque speciei sint, cum famulis et aldiis utriusque sexus in integrum, ita ut perpetuo sint in potestate cleri dicte sancte Mediolanensis Ecclesie, cuius fui indignus archidiaconus. Quorum prouentus sic diuidatur: dominus archipresbyter tantum habeat, quam duo cardinales presbyteri; et cardinales presbyteri cum primicerio decumanorum tantum habeant per unumquemque, quam duo presbyteri decumani; et diaconi cardinales et subdiaconi  quantum unus presbyter decumanus. Eam uero partem, que cardinalibus presbyteris spectat, diuidat archipresbyter; ea que cardinalibus diaconis et subdiaconis, diuidatur per archidiaconum; et decumanis diuidatur per eorum primicerium ad eius mansionem. Et hec omnia cum conditione ut in perpetuum omni primo die lune Quadragesime maioris predicti archipresbyter et cardinales primicerius et decumani, qui pro tempore erunt, ueniant cum litaniis, et crucibus ad hanc basilicam, ubi ante corpora sanctorum Ambrosii, Protasii, et Geruasii, sacrum celebrent pro animabus, mea, et bone memorie domni Desiderii regis, et ducis Ermenulfi eius patris, et Asprandi et Eberardi eius fratris abaui mei  , qui supra Attonis episcopi, eius filii et aliorum  filiorum eius. Et item in die lune sequenti idem fiat ante corpus sancti Satyri in requiem anime mee et bone memorie uuidonis comitis qui fuit proauus meus, et Attonis qui et Anscarius, qui fuit marchio, eius filii, qui sunt tumulati in eadem ecclesia. Iterum idem fiat tertio die lune sequenti, ut supra, et ibi ante corpus sancte Marcelline uirginis sacrum fiat pro animabus, mea, et bone memorie Aldigerii  , alias Ermenulfi patris mei, et fratrum suorum in eadem ecclesia quiescentium. Et prima die recedendo ab ipsa ecclesia intrent ecclesiam sancti Naboris; secunda uero uadant ad basilicam trium regum; et tertia pergant ad ecclesiam sancti Georgii, ibi ubi dicitur ad palatium, et ibi faciant kyrie et rogationes pro salute huius ciuitatis  et omnium habitantium in ea, et in fine dicant requiem pro omnibus defunctis. Qui uero ad istas tres litanias non erit, nichil penitus habeat, saluo si egrotaret, et tamen teneatur idem facere in alio die.

Item iudico et lego uenerabili domno Rupaldo abbati monasterii prope eamdem basilicam, et eius monasterio, curtem meam de Deliciano, cum capella, et casis, et terris, et iuribus eius, et famulis mihi qui supra Attoni episcopo spectantibus, in integrum;  cum hac tamen conditione, ut ipse abbas cum monachis suis, dum cardinales et decumani prefati erunt in ecclesia sancti Ambrosii, uadant cum litaniis suis ad ecclesiam sancte Marie Maioris sitam intra ciuitatem Mediolani, ubi dicitur intus uineam, et ibi sacra faciant pro anima mea, et bone memorie domne Marie matris, ac domne Imilde sororis, mearum, ibi humatarum: altera die idem faciant pro animabus bone memorie comitisse Felinde auie mee, et filiarum eius; et die tertio etiam ita fiat pro animabus Rodelinde proauie mee, et omnium defunctorum meorum: quod si non fiet, omnia predicta eis legata sint domne Bertrade abbatisse dicti monasterii sancte Marie Maioris. Item iudico et lego dicte uenerabili domne abbatisse Bertrade  fratrue mee cum eius monialibus et monasterio suo mansa quinque terre iuris mei, qui supra Attonis episcopi, in curte Cerdati, cum edificiis, seruis, aldiis et eorum familiis utriusque sexus spectantibus, in integrum, ut commodius possint Deo seruire, et semel in mense recordentur orare ut anima mea a peccatis soluatur.

Et hec omnia ego qui supra Atto episcopus iudico et facio cum conditione, quod predicti omnes qui supra cardinales, decumani, abbas, monachi, abbatissa, et moniales, ac eorum successores, uel succetrices, unitim uel separatim, in totum uel in partem, dictas ualles, curtes, casales, terras, seruos, famulos, aldios utriusque sexus, non possint quouis modo alienare aut inuasere, quia mea firma uoluntas  est, quod omnia predicta perpetuis temporibus permaneant ad cultum diuinum in requiem omnium defunctorum meorum. Ideo reuerenter rogo uos, uenerabiles, pater domine archiepiscope, et omnes residentes in hac sancta synodo, ut ponatis excommunicationem et anathema super omnes qui hoc meum iudicatum in toto uel in parte uiolauerint.

Hoc audito, dominus archiepiscopus et omnis synodus ex parte Dei et omnium sanctorum anathematizauit quicunque per qualecunque ingenium hoc iudicatum uenerabilis patris domini Attonis sancte uercellensis Ecclesie episcopi uiolauerit; et qui fecerit, partem habeat cum Iuda traditore ac Simone mago in gehennam eternam, una cum Satana et diabolis eius. Et dixerunt omnes: Fiat, fiat, fiat.  Quo facto, ipse Atto episcopus dixit: Audite, omnes uenerabiles Patres; hic disposui, que iudicare et disponere potui pro conscientia mea; reliquas uero meas substantias, que mihi modo pertinere uidentur, iudico et lego propinquioribus meis, ut de eis faciant quidquid uoluerint, iuxta dispositionem maiorum eorum, et lex Longobarda disponit. Item rogo sanctum patrem uenerabilem papam, et clementissimos dominos reges suis litteris hoc meum iudicatum confirmare dignentur.

Quibus auditis, dominus Hugo comes et dominus Rogerius episcopus missi predicti, auctoritatem dominorum  regum et domini pape interponentes, hec omnia conualidauerunt et confirmare facere promiserunt. His peractis, idem dominus Atto episcopus una cum Hugone marchione et Brucardo comite aduocatis suis dixit: Hec est mea libera uoluntas et ultimum meum iudicatum. Sic me Deus adiuuet, amen. Actum in basilica sancti Ambrosii pontificis et confessoris, ubi eius sanctum requiescit corpus.

+ Ego Rogerius humilis episcopus legatus missus sanctissimi patris uenerabilis Marini pape hoc iudicatum laudaui, confirmaui, et subscripsi.

Ego Hugo comes legatus missus dominorum Hugonis et Lotharii regum piissimorum hoc iudicatum laudaui, confirmaui, et manu mea subscripsi.

 + Ego Olricus  sancte Mediolanensis Ecclesie archiepiscopus omnibus, que supra interfui, laudaui, confirmaui, et propria manu subscripsi.

+ Ego Atto sacre uercellensis Ecclesie indignus episcopus ad confirmandum hoc meum iudicatum manu mea subscripsi.

+ Ego Lincfredus Papiensis episcopus laudaui et confirmaui.

+ Notinghus Brixiensis episcopus subscripsi:

+ Gezzo sancte Dertonensis Ecclesie episcopus manu propria subscripsi.

+ Ego Bruningus Astensis episcopus subscripsi.

+ Ego Riculfus episcopus Taurinensis laudaui et subscripsi.

+ Griffo Augustanus episcopus subscripsit.

 + Ego Adalgisius sancte Aquensis Ecclesie episcopus me subscripsi.

+ Mildo uigintimiliensis Ecclesie episcopus firmauit.

+ Ego Sigifredus Parmensis episcopus subscripsi.

+ Ioannes Massanensis episcopus firmauit.

+ Ego Aldemanus sancte Mediolanensis Ecclesie archipresbyter laudaui, et ad firmandum manus posui.

+ Daipertus episcopus sancte Cremonensis Ecclesie manu sua firmauit.

+ Ego Baldo Curiensis episcopus subscripsi.

+ Asmundus Eporediensis episcopus manu mea firmaui.

+ Ego Daibertus episcopus Albensis subscripsi.

 + Ingulfus Albengaunensis episcopus firmauit.

+ Ego Boso episcopus Placentinus subscripsi.

+ Ego uuido Mutinensis episcopus laudaui et subscripsi.

+ Lotherius Marianensis Ecclesie episcopus subscripsi.

+ Ego Hupaldus humilis abbas laudaui et subscripsi.

Signa * *  manuum Hugonis marchionis, et Brucardi comitis aduocati prefati uenerabilis patris domini Attonis episcopi, qui hoc iudicatum laudauerunt,  et ad confirmandum manus suas posuerunt.

Signa ****** manuum Ariperti, Olderici, Ioannis, Asprandi, Burli, et Canonis testium, et quamplurime alie persone que ad hoc uocati  sunt.

Ego uualpertus humilis archidiaconus et cancellarius sancte Mediolanensis Ecclesie et presentis sacri  synodi de mandato suprascriptorum Patrum hoc iudicatum uenerabilis patris domini Attonis episcopi uercellarum scripsi, tradidi, et subscripsi.

Ego Lambertus notarius sacri palatii et missus dominorum Hugonis et Lotharii piissimorum regum, una cum suprascripto domino archidiacono tradidi  atque subscripsi.

Ego Petrus, qui dicor Rabbus, notarius domini Henrici imperatoris suprascriptum iudicatum domini Attonis episcopi uercellarum ab eo pronuntiatum in synodo Mediolanensi et subscriptum, ut supra fideliter exemplatum per infrascriptum Bogerium Bonafidem notarium ab originale predicti iudicatus, quod apparet fuisse tribus sigillis munitum, primum quorum erat dominorum regum, alterum cum sanctis Petro et Paulo, et tertium cum sancto Ambrosio sed antiquitate quasi consumptum, cum ipso originale, ut plurimum marcido, ut uix difficulter legi possit, diligenter concordaui, rogatus a  uenerabili domino Ambrosio dicto de uicomercato abbate monasterii sancti Ambrosii, ubi eius sanctum requiescit corpus; instante etiam domna Columba abbatissa monasterii Maioris Mediolani: et hoc de mandato domni Ioannis dicti de Rusca honorabilis potestatis ciuitatis et communis Mediolani, presentibus dicto Bonafide, T. Senago, Io. Coalia, I. Canoua, A. Lomatio, notariis, atque Thoma dicto Crasso, et Rufino Corbo iuris peritis, ac Ossa de Ossis, Petro dicto Bellabucca, Comasino de Cremis, Ioanne Marcellino, uidone uicecomite, testibus: et quia concordare inueni, preter litteras plus minusue, mea manu subscripsi.

Ego Tebaldus, qui dicor de Sunago, notarius hoc transumptum quia fidele inueni me subscripsi.

 Ego Ioannes, qui dicor Coalia, notarius sacri palatii predicto transumpto interfui, et quia concordare inueni, ut supra, de mandato me subscripsi.

Ego Ioannes, qui dicor de Canoua, imperialis notarius hoc transumptum fideliter concordaui, et [quia] uniforme cum originale inueni, me subscripsi.

Ego Anselarus, qui dicor de Lamatio, notarius cum supradictis notariis hoc transumptum examinaui, et quia concordare inueni, me subscripsi.



APPENDIX AD ATTONEM.





FRAGMENTUM uETERUM PRECATIONUM, IN FORMAM LITANIARUM, IN HONOREM S. EUSEBII.


 . . . . . . . factus est Eusebius, et Christiane legis maximus. Exaudi nos.

. . . . . Omnes sacro sibi suscepit, et presul factus uercelles directus est. Exaudi, etc.

. . . . Heresiarca que cum esset ciuitas dure pastorem orthodoxum spreuerat. Exaudi, etc.

In S Templo Marie se obstruunt, doctor ad eos ne intret catholicus. Exaudi, etc.

Charus sed Deo signo crucis fregerat uectes et seras, et intrauit ianuas. Exaudi, etc.

. . . . de luce consubstantialiter predicans multos instruxit fideliter. Exaudi, etc.

Mox sed tyrannus callide Constantius synodum dictat in urbe metropoli. Exaudi, etc.

. . . . Minorem in qua Patris Filium temere pulsat scribere catholicos. Exaudi, etc.

. . . . . . Occurrere presul et ad fluminis moratur ora cum unda . . . Sicide. Exaudi, etc.

 Nauis, que erat ad alteram ripam ad eum sola, quia iusserat. Exaudi, etc.

Ut facto celere it Mediolanum ad confligendum cum tyranno. Exaudi, etc.

. . . . . Nec suasionibus cessit, tunc uinctus conditur exilio. Exaudi, etc.

. . . Tyrannus sed postquam est mortuus, pastor ad caulas reuersus est proprias. Exaudi, etc.

. . . Auidos inuenit Ariani dogmatis, ut iam cum paucis degeret catholicus. Exaudi, etc.

uerum cohors ruit in pontificem; mortem dederunt predicanti uiuere. Exaudi, etc.

. . . Sic sanctam tunc reddidit animam, hic sepulture locus manet celeber. Exaudi, etc.

. . . Resultat et pollet miraculis, tristes leuantur et languentes inibi. Exaudi, etc.

. . . Hunc rogare pariter ut intercedat pro nobis ad Dominum. Exaudi, etc.





NOMINA PLEBIUM EPISCOPATUS S. EUSEBII.


 + Prodobio, Cozzo, Martyri, Mediolano, S. Euasii, Rusciniano, seu Cassiani, Castello Turris,  Montiglo Pini, Duperia, monte Calano.

Balzola, Tridino, Cornete, Mede, Palaciolo,  Palazzo, Fennerno Salucra, Ciciliano, Sceuoli . . .

Sancte Agathe, S. Secundi, S. Peregrini, Bugella,  Cossate, Diffellenga, Badalanco

Bulgari, Blandende, Albano, Sente, Radi . . . Niuola.





DE ATTONIBUS DIATRIBA. Auctore erudito seculi XuIII uiro.


 I. Cum multa sunt que facile inducere in errorem prudentes etiam et acutissimos uiros potuere, tum maxime eiusdem nominis in pluribus hominibus iteratio. Huic malo, ut remedium aliquod afferretur, fuere qui disquisitiones, dissertationes, diatribas, uel simile aliquid scriberent de cognominibus uiris. Quo in genere celebres sunt uiri eruditissimi Ioannis Alberti Fabricii in bibliotheca presertim Greca elenchi illi sui, et uiri pariter docti Leonis Allatii de Simeonibus de Psellis diatribe. Atque utinam alias, quas parauerat his similes, uel ad umbilicum ille perduxisset, uel perductas euulgasset?  quod nunc a uiro similis doctrine, et eiusdem patrie auide exspectamus  . Mihi Attonum diuersorum capitularia uulganti constitutum est et si laudem illorum non possum, consilium tamen imitari et de Attonibus pluribus, ut lux aliqua edendis monumentis accedat, diatribam scribere.

II. Et primo quidem de nomine ipso dicendum est, quod uarie multum afferri solet. Nam »Hatto,  Haddo, Hetto, Hayto, Haydo, Haitho, Otto« idem nomen est, ut adnotauit quem modo laudaui Ioannes Albertus Fabricius  , et alibi  quoque adiunxit pronuntiationes eiusdem nominis alias »Ahytho, Haito, Heito, Haido, Hatto, itemque  Adto, Atto.« Papebrochius  , de sancto Attone uallisumbrose olim abbate loquens, admonet antiquioribus scriptoribus dici »Attus, Actus, Actius; ex sui temporis, ait, Latino usu; aliis uero ex uulgaris lingue Italice forma Atto, siue Attho.« uellem dixisset uulgaris lingue formam id tulisse potius, ut Azzo diceretur: quod celebre sit Italis hoc nomen; ut uel in una Estensi familia Muratorius  nouem sic nuncupatos principes numerauerit, quorum non nemo dictus etiam Azzolinus. Et fortasse non aliud nomen est Aszo, quod legitur in ueteri charta apud Edmundum Martenium  . Esse uero idem nomen Attus, seu Atto, et Azzo, uel etiam Actis, Actius etc., monuit quem modo  laudaui Muratorius ad chartam Azzonis episcopi Pisani anni 1017  , qui  de marchione Alberto Estensi ait: »Chiamato ancora con altro nome, o sopranome Azzo, Ato, Azo, Atho,  Aczo, Acto;« et postea  de bisauo comitisse Mathildis Adalberto seu Alberto: »Era anco detto con secundo nome Attone, che è lo stesso che Azzone, e Azzo« quanquam  contra Leibnitium negat idem nomen fuisse Adelbertum et Azzonem  . Nihilominus celeberrimi auctores annalium Camaldulensium admonet  sequioribus etatibus promiscua fuisse nomina Azonis et Arnaldi, ut Cononis et Conradi. Illud autem est uerissimum, quod Papebrochius addebat, ex idiomatum diuersitate atque ex unius idiomatis alia apud aliam gentem pronuntiatione multiplex hoc nomen esse factum, idemque in aliis nominibus contigisse. Nam, e. g., commutationem litterarum tt et dd, quam potest hic animaduertere, in aliis etiam nominibus uidebis, atque obseruauit alibi  Muratorius. Addas ex Mabillonio  uarietatem aliam Heido, et ex Francisco Zacaria in catalogo abbatum uallisumbrose Acto  . Nescio uero an idem ac Hatto sit Hatta nomen monachi Blandiniensis apud  Gandauum, et abbatis Nobiliacensis, de quo Mabillonius  . Idem est Hetti, de quo infra erit sermo.

III. Utilis est hec nominis eiusdem in scribendo uel pronuntiando dissimilitudo, ne ad diuersos homines distinguendos hoc quasi indicio seu argumento utamur. Exempli causa, auctor Germanie sacre, Marcus Hansizius  , ut probet Attonem Patauiensem episcopum alium esse ab Attone Frisingensi. »Nam, inquit, Frisingensis in tabulis Frisingensibus non appellatur Hatto, sed Atto.« Miror etiam uirum eruditum, et in mss. codicibus tractandis uersatissimum, Lucam Dacherium  , postquam de Ahytone  Basileensi dixit: »Qui aliis Hatto, Heito, Haido nuncupatur,« scribere paulo post in chronico Sanctigallensi: Hatto, corrupto nomine, appellatur pro Haito uel Heito. Pereque enim illa nomina a ueteribus usurpantur. Ceterum facile erit in eodem Attone Frisingensi  errare non attendentibus aliter atque aliter hoc nomen efferri in unius Anastasii codice. Nam in uita Leonis III »et post aliquantos dies, ait, fidelibus missis, qui cum eo uenerunt in pontificale obsequium,  uidelicet Haldiualdo et Arno, reuerendissimis archiepiscopis, et Cuniberto Bernhardo, Hattone et Iesse reuerendiss., et sanctissimis episcopis,« etc. Ita prima Anastasii editio uelseriana, necnon Fabrotiana  , Blanchiniana  , Muratorii  . At in editione uignolii  Cuniperto, Bernardo, Ottone, et Iesse; aliosque mss. codd. allegat, ubi Otto et Iesse. Magis etiam in eodem erratum a Cl. Cointio, qui Attonem hunc esse Patauiensem episcopum censuit, qui, eo anno 799, nondum erat episcopus; est uero Atto Frisingensis, ut recte Pagius statuit  , et Hansizius, etc.  . Non erit ergo sine ullo fructu Attones saltem celebriores recensere.

Iu. Pretereo martyres duos, Attonem diaconum, de quo Bollandiani in Actis sanctorum  , et Attonem martyrem Alexandrinum, de quo pariter iidem Bollandiani  . Primum in his occurrere uidetur hoc nomen seculo circiter Iu. Sed acta eorum incerta sunt. Profecto multo frequentius factum est,  consequentibus seculis, in secularibus uiris uel ecclesiasticis. Ex prioribus illis celebris maxime est Atto ille, Attici ducis filius, qui monasterium condidit Attonis, ab eo dictum, de quo Mabillonius  . Attonem, uicecomitem Odonis ducis Tolosani narrat idem Mabillonius  . Hoc recentior, alius Atto uicecomes in ueteri charta apud Martenium  ; item alius Atto apud eumdem  , Bernardi uicecomitis Biterrensis pater. Atto comes, qui bellauit apud Tarentum cum Saracenis anno 991, nominatur in chronico Cauensi. Sed nichil hi ad propositum nostrum faciunt, et Attones, uiri laici nobiles tam multi sunt, ut in uno monumento plures quandoque occurrant. Itaque de ecclesiasticis duntaxat uiris agemus: quod ut facilius fieri possit, elenchum eorum, quos celebriores inuenimus, hic attexemus, quem quidem a seculo uIII ordimur. Nam ante Gothorum, et Longobardorum tempora difficile est reperire qui ita nominarentur. Itaque barbare originis uideri posset  nomen Atto, presertim cum prima syllaba in pluribus earum gentium nominibus aliis reperiatur: ti uero barbarorum lingua habitationem designare aiunt; sed ludere in uoculis non placet.

u. Anno 740, Atto abbas sancti uincentii ad uulturnum successor Tatonis ex Mabillonio  . Hunc a Stephano II missum legatum ad Aistulphum constat ex iisdem Annalibus Mabillonii, aliisque.

754. Hatto, Strasburgensis episcopus, nominatur in epistola Zacarie P P. in uita sancti Bonifacii apud Mabillonium  ; ab aliis uocatur Heddo.

760. Ante annum 761, quo Rodulphus, uercellensis episcopus, concilio Romano interfuit sub Paulo I, ponitur ab Ughello  Atto I, uercellensis episcopus ex Cortinello: de quo tamen nulla exstare  monumenta testatur celeber editor operum Attonis uercellensis. 

769. Atto, abbas Bauzani, cui Tassilo Baioarie dux, cum Roma rediret, magnum terre tractum concessit »in edificationem monasterii atque ipsius seruitium,« ut Tassilo ipse loquitur in diplomate suo apud Mabillonium  ; qui an idem sit cum episcopo Frisigensi sollicite disquirit  .

772. Atto abbas concilio apud Dingaluingam interfuit ex monumentis ueteribus, a uelsero collectis  .

784. Atto, episcopus Ratisponensis, ex annalibus Ratisponensibus  .

787. Atto diaconus. Adrianus PP. memorat, inter missos Caroli Beneuentum, »Attonem, religiosum diaconum« qui, fugiens intus in ecclesiam Salerni, pre timore eiusdem ecclesie altare tenuit  .

799. Atto, episcopus unus ex missis Caroli magni, qui questionem habuerunt de aggressoribus Leonis  III  . Fuit hic Frisigensis episcopus, de quo Hansizius  ; sed omnium uberrime in historia Frisigensi  . Carolus Meichelbeck, eique successit Hitto. In carmine de episcopis Frisigiensibus, apud Mabillonium  Hatto hic quintus episcoporum Frisigensium recensetur.

810. Hatto monachus, de quo in indice abbatum Fuldensium  »Ratgarius . . . Harbanum et Hattonem Turonis direxit ad Albinum magistrum, gratia liberales discendi artes.«

811. Atto, episcopus Basileensis, legatione functus iussu Caroli magni ad Nicephorum imperatorem  . Fuit episcopus Basilee, et abbas Augie. De eo nos postea.

Hatto, episcopus Augustensis, memoratur in chronico Saxonico  .

817. Hatto, Patauiensis episcopus, hoc anno moritur  . Episcopatum acceperat anno 806. 

 818 Atto, episcopus Cremonensis, hoc anno suffectus dicitur ualfredo  . Idem, anno 842, nominatur in placito apud Muratorium  .

821. Hetto, Treuirensis  interfuit concilio apud Theodonis uillam: memoratur etiam in fragmento de episcopis Treuirensibus  , ubi uocatur Hetti. Exstant eius epistole ad Frotarium Tullensem episcopum  .

830. Ato, episcopus Santonensis, in diplomate apud Mabillonium,  ubi illum Ludouicus Pius »parentem suum« uocat.

833. Atto, Nannetensis episcopus, in diplomate apud eumdem Mabillonium  subscripsit conuentui Wormatiensi, anno 833 

 840. Ante hunc annum, quo floruisse ponitur, sanctus Adelgisius, Nouariensem Ecclesiam rexit Atto  .

856. Atto Fuldensis, abbas Bonosus dictus, hoc anno decessit  . Exstat ad eum Lupi Ferrariensis epistola LXXXuI.

859. Atto uirdunensis interfuit concilio Tullensi  , et, sequenti anno, capitula pacis inter reges Francorum excussit; que Atto laicus confirmauit  . Anno 862, legatus Romam mittitur  . Hic est de quo mota questio »quod oblatione regulari in monasterio sancti Germani Antisiodorensium exstiterit, et, contra regulas ecclesiasticas inde discedens, ad ordinem episcopalem peruenerit« ut narrat synodus Tullensis ad Saponarias hoc anno congregata. Ab anno 859 ad 870 sedit; eius epitaphium protulit Mabillonius  qui de eo fuse in annalibus  . Inuentio corporis, et translatio narratur in uita B. Richardi abbatis  .

876. Atto, Eporediensis episcopus  .

 877. Azzio Regiensis subscripsit concilio Rauennatensi sic: »Azzio Regiensis episcopus subscripsi  .« Quare corrigendus Ughellus, qui Azium  Regii Lepidi episcopum Aaroni decessori suffectum dicit anno 890. In diplomate Berengarii regis apud eumdem Ughellum, anno 898 uocatur »Azzo, uenerabilis, sancte Regien. Ecclesie presul,« nominatur ab Adelardo, qui diu post ei successit, in placito apud Muratorium  , anno 944.

890. Sunzoni archiepiscopo Moguntino suffectus Hatto, Augiensis abbas, cuius ingenium describit Mabillonius  , et mortem  de eodem ex Reginone Baronius  Triburiensi concilio subscriptus inuenitur  et archiepiscopatus Magdeburgensis in concilio Rauennatensi institutioni  . Habetur etiam eiusdem, et suffraganeorum epistola ad Ioannem IX  .

903. Azo, diaconus sancte Rauennatis Ecclesie,  et abbas prepositus sancti uitalis  .

912. Ahyto, archiepiscopus Mediolanensis, in ueteri charta apud Muratorium  .

927. Cluniacensis monasterii fundationi a Willelmo comite facte subscriptus inuenitur »Atto peccator, episcopus« quin sedes exprimatur  .

933. Azzo, episcopus Cumanus seu Comensis, apud quem Ratherius exsul detentus, narrante Mabillonio  .

935. Atto uercellensis nominatur in placito apud  Muratorium hoc anno  , et in placito alio anni 942  . Item in alio anni 948  . De eo Ughellos  . uide Burontium, editorem eius operum, anno 1768.

943. Azzo, S. R. E. scriniarius, in diplomate apud Mabillonium  .

964. Atto, Ausonensis episcopus, de quo Mabillonius  .

967. Atto, Senogalliensis episcopus, interfuit concilio Romano  .

Azzo, abbas montis Auentini Rome  .

968. Atto, abbas Fuldensis, ab Ottone Romam anno 962 premissus  eius diplomati pro Ecclesia Romana subscripsit  ; postea archiepiscopus Moguntinus subscribit concilio Rauennatensi, et loca quedam ditionis sue Magdeburgensi subiicit: »Ego Hatto sancte Moguntine Ecclesie archiepiscopus manu propria confirmaui, et subscripsi  .« Fuerat abbas Fuldensis factus anno 956,  et anno 968. archiepiscopus Moguntinus; altero anno  exstinctus »parum secunda fama, ait Mabillonius  , ex commentis recentiorum, qui eius clarissimo nomini perperam illuserunt.«

970. Atto, Tudertinus episcopus, apud Ughellum  , qui hoc anno Ottonis imperatoris legato constantissime restitit, ne corpus sancti Fortunati episcopi deportaret in Gallias.

972. Atto, abbas sancti Basoli  , subscribit decreto Adalberonis archiepiscopi Rhemensis.

Atto, reclusus, cuius mentio in uita sancti Udalrici, cui moriens uestium partem donauit  .

976. Atto, episcopus Brixiensis  .

989. Atto, abbas cenobii Ticinensis in Celo aureo, cuius mentio in placito apud Muratorium  .

996. Azzo, episcopus Ostiensis S. R. E. card. nominatur inter eos qui subscripsere Gregorii u diplomati, dato Rome uI Kal. Iun. pontif. A. I., monachis cenobii Amiatini contra Arialdum, seu Esualdum  episcopum Clusinum.

Atto, episcopus Senogalliensis, ex ueteri charta apud Muratorium  .

1000. Azolinus, Laudunensis episcopus, ad quem exstat epistola Siluestri II  : aliis autem Ascelinus.

1010. Atto, abbas sancti uictoris de Clusis O. Camaldulensis in ueteri charta  .

1012. Azo, cepiscopus Arretinus  .

1014. Atto, primus Bobiensis episcopus  ,  cuius mentio habetur in priuilegio Conradi imperatoris Bobiensi Ecclesie.

1015. Azzo, Ciuitatisnoue episcopus synodo Aquileiensi interfuit  .

1017. Azzo, episcopus Pisanus ex charta apud Muratorium  , memoratur etiam in diplomate, anno 1188, Clementis III  .

1026. Acto II, abbas sancti uictoris de Clusis  .

1028. Atho seu Azo, monachus uallisumbrose, sanctitate insignis  .

1032. Azo, monachus alter, de quo Petrus Damianus  .

1037. Acto, episcopus Florentinus, cuius exstant apud Ughellum  diplomata plura uel pro canonicis suis, qui communiter uiuebant, uel pro monasterio sancti Miniati; hoc anno subscribit concilio Romano  .

Atto, episcopus Centumcellensis, interfuit eidem  concilio Romano  .

1039. Azzo, abbas Farfensis  .

1049. Actius, episcopus Firmanus, cuius permutationem bonorum hoc anno factam cum Adelberto Arduino refert Ughellus. Hic uidetur esse Azzo, cuius mentio in ueteri charta apud auctores Annalium Camaldulensium  .

1050. Atto, episcopus Camerinensis.

Atto, episcopus Marsicanus.

Atto, episcopus Fulinensis [al. Fulginensis] una cum Attone Centumcellensi subscribunt concilio Romano sub Leone IX  .

1056. Actus uel Acto, ad quem scribit Nicolaus II  : »Nicolaus episcopus, seruus seruorum Dei, dilecto confratri Actoni, sancte Aternensi Ecclesie episcopo.« Exstat huius narratio »de Passione imaginis Christi Domini, facta in ciuitate Aternensi anno 1062.« Eam Ughellus edidit  . De hoc episcopo clerus quoque Mazzucchellus.

1058. Azo, episcopus Arretinus, ecclesiam Camaldulensium  consecrauit  .

1059. Conuentui Mediolanensi subscribunt Atto presbyter; Atto diaconus; Atto subdiaconus  . Concilio Romano sub Nicolao II subscribunt Atto, episcopus Nouariensis; Atto, episcopus Fulinensis  . Inuenitur etiam nomen Attonis episcopi Reatinus. uerum cum ibidem subscriptus inueniatur »Girardus, episcopus Reatinus« dubius est Atto iste Ughello  . Dubitationem etiam maiorem iniicit antiquus uaticanus codex, ubi, qui huic synodo interfuit, appellatur. Secundus episcopus Reatinus; cuius Secundi mentio exstat in donatione  quadam Ecclesie Reatine facta. Atto, episcopus Reatinus, cum Attone Nouariensi subscriptus inuenitur concilio Romano sub Gregorio uII, anno 1081. Suspicor ergo concilia ista duo Romana confusa, et subscriptiones ab uno ad aliud translatas.

1061. Atto, Bergomensis episcopus, hoc anno electus archiepiscopus Mediolanensis  .

1063. Azo, presbyter et monachus atque abbas monasterii sancte Reparate Camaldulensis O  .

1067. Atto siue Panzo, Adriensis episcopus, Mediolanensis, cui cathedrale templum absoluit, e uiuis exemptus anno 1078  .

1070. Atto diaconus interfuit synodo uolaterrane  .

1071. Atto, archiepiscopus Mediolanensis qui in summa eius Ecclesie perturbatione, cum Guidone archiepiscopo mortuo ab Henrico imperatore intrusus esset, Gothofredus studio Erlambandi Ecclesie defensoris canonice electus est, eiusque electio a  Romano Pontifice probata. Quia tamem nunquam episcopalem ordinationem accepit, locum non inuenit in catalogo archiepiscoporum Mediolanensium apud Papebrochium  .

1075. Atto, episcopus Lucerinus, interfuit concilio Beneuentano, eique subscripsit: »Ego Azzo Lucerinus episcopus  .«

1078. Atto, cardinalis Mediolanensis apud Martenium  .

1079. Azo monachus, in monumentis celebris Patris, abbatis Galletti  .

1081. Atto, cardinalis ab Alexandro II creatus, de quo Ciacconius  . 

Atto episcopus Nouariensis, et Atto episcopus Reatinus concilio Romano interfuerunt  .

1088. Azo, abbas sancte Flore de Arretio  .

1090. Azo, archipresbyter Florentinus  .

1092. Azzo, ex subdiacono S. R. E. diaconus, cardinalis  sub Urbano II  .

1102. Atto de monte Burranzonis, testis donationis a Mathilda facte E. R.  .

1103. Azzo Aquensis  interfuit concilio Romano  . Inuenitur etiam in placito anni 1125 apud Muratorium  .

1115. Atto Arelatensis epistolam scripsit hoc anno, quam refert Martenius  .

1116. Azo, archiepiscopus Turritanus  .

1117. Beatus Azo, monachus Camaldulensis  .

1119. Atto, archipresbyter sancte Marie in uia Lata subscribit electioni Callixti II: »Ego Atto archipresbyter  in uia Lata sancte Marie cum omnibus clericis eiusdem ecclesie laudo et confirmo  .«

1119. Atto uiuariensis interfuit concilio Rhemensi  .

1120. Atto, Arelatensis episcopus, interfuit concilio Tolosano  , ex quo Callixtus II, epistolam dedit Pontio Anianensi abbati aduersus illum et monachos Case Dei. Subscribit concilio uiennensi anni 1124  : »Ego Atho, Arelatensis archiepiscopus, laudo et subscribo.« Eiusdem epistolam ad G. Ademarium profert Martenius  .

1120. Atto, archidiaconus Placentinus, eligitur archiepiscopus Pisanus, decessitque anno 1122  .

1123. Azolinus Augustensis subscribit concilio, in quo Henricus imperator inuestituras restituit  .

1125. Atto, episcopus Pistoriensis, antea abbas uallisumbrose, celebris est scriptor uite sancti Ioannis Gualberti, quam Mabillonius edidit  , et Bollandiani  . Celebrior etiam uite sanctitate: quare fuse de eo in Actis sanctorum Papebrochius   . In serie abbatum uallisumbrose apud Zacariam  octauus recensetur. Ughellus episcopum Pistoriensem uigesimum facit  , et Innocentii II ad eum diploma refert.

1128. Azzo, Camaldulensis abbas sanctorum Iusti et Clementis uolaterrarum  .

1129. Atto Trecensis  interfuit concilio Parisiensi. Memoratur in bulla Innocenti II, anno 1142  .

1120. Actus, seu Azzo, Placentinus prepositus Ecclesie collegialis sancti Antonini Placentie, renuntiatus ab Inncentio II cardinalis sancte Anastasie  mense Decembri, anno 1130 uel 1133. Reperitur subscriptus in diplomate anni 1137 Innocentii II  .

1135. Azzo presbyter, cardinalis sancte Anastasie sub Innocentio II  .

1139. Azo, Tyrensis archiepiscopus  .

Azo, prior Camaldulensis  .

 1143. Actius, seu Atus, aliis sanctus Atto secundus, Florentinus episcopus, cuius exstat  epistola Oprando abbati sancti Saluii in eius monasterii et monachorum gratiam, quorum expertum se esse caritatem dicit in necessitate sua, qua grauabatur pro expensis, »quas pro ecclesiastico officio recuperando Romam sepe eundo et redeundo fecerat.« Ex quo colligunt censuris ipsum fuisse irretitum, quibus ut se exueret, Romam petere coactus est.

1149. Azo Camaldulensis, abbas sancte Marie, Florentie  .

1174. Atto, abbas sancti Saluatoris de Sexto, nominatur in sententia Pisanorum iudicum in controuersia inter ipsum et Ubaldum archiepiscopum Pisanum  .

1174. Atto. archipresbyter sancti Flauiani, episcopus  Aprutine Ecclesie seu Terami, qui sancti Bernardi corpus in decentiorem locum transtulit  .

1193. Atto, eiusdem Ecclesie episcopus, post Guidonem successorem Attonis, cuius mentio in priuilegio Henrici uI imperatoris Asculane Ecclesie concesso. Memoratur quoque in donatione eiusdem Henrici Berardo, archidiacono Asculano, mox Messanensi archiepiscopo  .

1197. Atto, episcopus Camerinensis  .

Ultra hoc seculum XII non progredimur; quod nimirum ultra non assurgant hoc nomine ecclesiastici uiri, quos scripsisse capitularia comperimus, et quorum causa duntaxat alios recensere aggressi sumus. Ceterum ita usitatum presertim seculo XII cepit esse hoc nomen, ut in cognomen familie nobilis Pisane transierit, cuius capita dicebantur de domo Azzonis, de quibus exstant uetera monumenta  . Nunc ergo de Attonibus dicemus, qui ad propositum nostrum maxime conducunt, et fuerunt capitularium auctores.

 uI. Incipimus ab Haytone Basileensi; cuius plura opera feruntur; sed maxime capitulare quod Lucas Dacherius »nobilissimum eius fetum« uocat  , ediditque primus. Cum enim indicium operis huius ei fecisset Emericus Bigotius, Roma reuersus Parisios, Dacherius a Ioanne Bona  postulauit impetrauitque descriptum ex codice Barberino. Addidit  , cum illud ederet Dacherius, exstare etiam in codicibus uaticanis 1146, 1147, 1148. Exstat et in codice nostro Holsteniano eodem titulo, quem representauit Dacherius. Hinc translatum est in collectionibus conciliorum Labbeana  , Harduini  etc. Labbeus testatur ultra anni 822 differri hoc posse. Ad annum 816 retulit illud Mabillonius  , speciminis etiam loco recitans capitula nonnulla. Obiit enim anno 836. At ex Hermanno Contracto, Augie monacho, idem  et ante annos tredecim ad Augie monasterium redierat,  Erlebaldo discipulo antea suo monasterii cura commissa, anno scilicet 822, aut 823. Bene ergo illud a Labbeo constitutum est: nam quo precise anno dederit, pro certo constitui non potest. Fuisse iam episcopum, anno 811, cum missus est in Orientem constare uidetur: nam episcopus nominatur. Hinc auctores incerti a Pitheo editi  : »811. Imperator legatos suos Constantinopolim misit Haydonem Basileensem episcopum, et Bug. comitem Turonicum, et Aio Longobardum de Aquileia ad confirmandam cum Nicephoro pacem.« De hac legatione laudatur Mabillonius  ostendens prosperum eius exitum, contra quam scripserat Sangallensis monachus, qui tamen Hattonem uocat, precellentissimum mente et corpore uirum. Hec est legatio cuius Hatto Hodeporicum scripsit; qui nondum  lucem uidit: de quo alioque opere anonymus Mellicensis a Pezio editus  . »Hetto, uenerabilis Augiensis cenobii presbyter temporibus Ludouici, mirabilem uisionem cuiusdam Augiensis monachi, nomine Wettini, quam eductus e corpore uidit, qui et reductus post triduum obiit, prosa describit. Idem, postmodum Basilee episcopus factus, cum Bugone et Aione comitibus Constantinopolim missus, suum describit hodeporicum.« De hoc pariter opere Hermannus ad annum 824: »Augie Wettinus monachus e corpore ductus et reductus post triduum obiit, cuius uisiones Heito episcopus prosa, et Walachfridus heroico metro scripsit.« Wettini uisum ab Hettone nostro descriptum editum est cum uisionibus sancti Methildis, Hildegardis, etc., Parisiis, 1513, typis Henrici Stephani, et cum Walafridi Strabonis eiusdem descriptione hexametro uersu a Mabillonio  cum Balutii epistola. Sed maxime legendum eiusdem Mabillonii de ea et similibus rebus iudicium in auctoribus  . Obiit Hetto  Basileensis, anno 836, quemadmodum laudatus Mabillo statuit  , et Pagius  ex auctoribus Wingartensibus, Augiensibus et sancti Galli. Floruit Herto magna apud Carolum magnum gratia: quare inter episcopos, quos Caroli testamento subscripsisse legimus, inuenitur Hetto, episcopus Basileensis, idemque Augiensis abbas. Hanc gratiam uirtutibus sibi suis collegit. Quinquennis uenerat ad cenobium Insulanense, seu Augiense ; in quo ex Walafrido  sub abbatibus presertim Ioanne, Petro, et Waldone, uelut aurea stella, fulgebat. Cum eius fama ad Caroli aures peruenisset, ab eo in palatium uocatus est, et inuitus ad Basileensem episcopatum promotus: eo postea relicto, ad monasterium suum rediit, ut diximus. Laudatur in uita sancti Menginradi eremite  . »Fuit autem tunc temporis in ipsa insula abbas, nomine Hatto, uir ualde in doctrina, et operibus bonis morumque nobilitate fulgens, qui  et Basileensis Ecclesie presul exstitit, quo actuose uite negotia respuente, atque ad contemplatiue uite pulchritudinem se transferente,« etc. ueterum de eo scriptorum loca retulit Dacherius  , et crebra eius mentio in Benedictinorum auctoribus. Addo nichil aliud uideri, quam huius capitulare quod in catalogo mss. Augie diuitis apud Legipontium  inscribitur Hattonis nomine »ordinationes pro presbyteris sue dieceseos.«

uII. Alterius Attonis capitulare codice Holsteniano nostro continetur, nimirum uercellensis  , quod capitula habet centum hoc titulo: »Incipiunt capitula canonum excerptorum de diuersis conciliis, decretalibus, statutis atque epistolis congruentium ad forense iudicium, collecta tempore domini Attonis episcopi.« Edidit hec capitula Dacherius  titulo alio, nimirum: »Attonis II uercellensis episcopi, capitulare;« que ex uaticano codice sibi misit Ioannes Bona, ut in prefatione  narrat Dacherius scripta anno 1664. Cum uero male mulcatus uitio temporis fuisset uaticanus  codex, obtinere non potuit exemplum codicis uercellensis, ut emendaret. Sed uercellensem expressit nuper clarus uir Carolus Burontius del Signore editis Attonis operibus et capitulari hoc eodem illo Dacheriano titulo, anno 1768. Capitula uti sunt in codice nostro, ita etiam in memorata editione  , et apud Dacherium. Sed mirum est priora capitula duo »1. Admonitio pontificis ad presbyteros, qualiter erga subditos agant. Obsecro uos, fratres dilectissimi, ut erga subiectarum plebium profectum et emendationem uigilantissima cura laboretis, etc. 2. Retractio eiusdem, et de ordinis discretione, boneque uite exhortatione. ueraciter nosse debetis,« etc., edita a Baronio  nomine Theodulphi Aurelianensis, cum aliis Theodulphi capitulis, que ab Attonis capitulis prorsus discrepant. Ex Baronio eadem uulgauit cum Hincmari epistolis Ioannes Buseus  , illata deinde in collectiones conciliorum Labbei  , Harduini  , etc. Quod confirmat uirorum eruditorum opinionem, que ad usum ecclesiarum  erant ex diuersis scriptoribus selecta, omniaque unius insignioris auctoris nomine data. Cum uero Dacherius eiusdem Attonis opera alia uulgasset, libellum scilicet de Pressuris ecclesiasticis, et epistolas cum frequentioribus lacunis ob codicis uaticani uitium, eadem integriora uercellensis editor representauit, et preterea Commentarium, quem Attoni huic tribuit, in omnes Pauli Epistolas. uerum nec, ut ipse narrat, posteriores partes duas tractatus de Pressuris ecclesiasticis integras, quibus ea supplerentur que desunt apud Dacherium reperire potuit, nec aliud Attonis opus quod Polypticum et Perpendiculum  appellauit quo noxia redarguere, et honesta sancire decet. Clarus Mazzucchellus  annotat a Piccinello  aliud opus Attoni tribui aduersus libidinosos, helluones, et aleatores, sed simul animaduertit simile opus ascribere Rossottum Attoni Auogadro, uercellensi pariter episcopo.

 uIII. Atto II, in Dacherii titulo hic uocatur quod alius precesserit in eadem uercellensi Ecclesia episcopus ex Ughello, quod pariter sensit Rossottus  ; »at unius tantum memoria, scribit uercellensis editor  , apud nos exstat Attonis scriptis factisque celeberrimi; alterius autem cuiusuis, qui hinc uel precesserit annis uel subsecutus sit. nichil in monumentis habemus.« Cetera Attonis huius obscura sunt, quemadmodum idem uir eruditus probat: qui tamen suspicatur a Longobardia uercellas uenisse: atque indubitatum esse asseuerat ad episcopatum peruenisse anno 924 et  Ragemberto successisse. Itaque a uero aberrauit Dacherius Ughellum secutus, et annum episcopalis cathedre assignans 945. Hoc manifeste refutatur ex placito Papie habito ab Hugone rege apud Muratorium  , ubi una cum Ratherio, Epoderiensi episcopo interfuit Atto episcopus, anno 935. Eius uirtutes, et quanto calamitosissimis temporibus plebi sue subsidio  fuerit demonstrat del signore, edito diplomate quo ad subueniendum egentibus predia possessionesque  suas liberalissime cessit: cui diplomati dato anno 945 ipse subscribit sic: »Atto, gratia Dei episcopus a me facto subscripsi.« Donatus uero ipse quoque est, id est eius ecclesia, alueis fluminum cum insulis, ripis, etc., a regibus Hugone et Lothario, ex alio diplomate ab eodem auctore recitato. Adhuc in uiuis fuisse Attonem anno 948 colligitur ex diplomate apud Muratorium  eo anno dato, cui ipse subscriptus inuenitur. Quo anno obierit non constat. Hoc solum scimus anno 964 Ingonem eius successorem episcopum fuisse. Addo exstare ad Attonem epistolam Ambrosii presbyteri Mediolanensis (qui ex claro Saxio [, editam in spicilegio Dacherii, cum hunc Atto consuluisset de coniugio eorum, qui ob baptismum cognationem spiritualem contraxerant: consuluerat etiam eumdem Atto de canonibus quibusdam Patrum orientalium. Capitularia Attonis utriusque, de quo hactenus dixi, Basileensis et uercellensis, iampridem  in lucem prolata fuerant, et cum minima sint ea, in quibus codex noster ab editis differt, non existimaui facturum opere pretium si iterum edidissem.

IX. Tertius est Atto, cuius capitulare nondum uulgatum habet Holstenianus codex hoc titulo: »Attonis cardinalis presbyteri capitulare.« Quis hic Atto fuerit non pronum est dicere, cum nichil aliud quam quod hoc titulo habetur eum nobis patefaciat. Quinque sunt hoc nomine  qui recensentur cardinales ab iis, qui eorum res gestas seu nomina colligere (non enim ad cardinales S. R. E., de quibus nunc loquimur pertinet »Azo canonicus et cardinalis« qui, anno 1023, memoratur in monumentis, que clarus Pater abbas Gallettus de Gabio Latinorum oppido collegit  ; fuere enim, qui canonici ecclesiarum quarumdam cum essent, »canonici cardinales« dicerentur; quorum septem Ecclesie Bisuntine indulsit anno 1051 Leo IX  , »qui cum dalmatica,  mitra, sandalis, chirothecis ad altare illud ordinati missas ibi facerent, quorum unus loci illius decanus annulo etiam ad missarum solemnia uteretur.« Hinc scriptor historie fundationis archiepiscopatus Magdeburgensis editus a Meibomio narrat ius hoc attributum eius Ecclesie archiepiscopo »ut inter cardinales episcopos Romane sedis consortium haberet; preterea duodecim presbyteros, septem diaconos, sexdecim subdiaconos cardinales ad morem S. R. E. ordinare posset: qui ad principale altare ministrantes quotidie, excepto ieiunio, dalmaticis, festis uero sandalis uterentur.« Ex ueris propriisque Romane Ecclesie cardinalibus, qui huc pertinent, primus est Azzo, qui sub Gregorio u uixit, et anno huius pontificis primo, id est, uulg. er. 996, subscripsit pontificis illius diplomati Rome dato uI Kal. Iun., pro monachis cenobii Amiatini contra Arialdum, seu Esualdum episcopum Clusinum  ; quod diploma legitur apud Ughellum  : »Azo  episcopus sancte Ostiensis Ecclesie.« Celeberrimi auctores annalium Camaldulensium  annotant Azonem hunc in episcopis Ostiensibus preteritum  ab Ughello esse, nec preteriri debuisse. »Ipsi uero diploma producunt  Benedicti uIII, pro abbatia Burgensi, datum per manus Azzonis episcopi sancte Ostiensis Ecclesie, et bibliothecarii sancte apostolice sedis anno 1013.«

Alter est Atto, cuius titulum ignorauit Ciacconius  et Panuinius  . Sed ab Alexandro II creatum dixit, perhibetque acerrimum fuisse uindicem aduersus schismaticos Gregorii uII; dubitatque an Prenestinus episcopus fuerit. Hunc et Palatius memorauit  .

Tertius est Azzo ex subdiacono S. R. E. diaconus cardinalis ab Urbano II creatus, quem Ciacconius ait  diplomatibus pro monasterio Cassinate, et Ecclesia Salernitana subscripsisse. Ex Palatio  interfuit concilio uastallensi celebrato a Paschali II.

Quartus est Actus seu Azzo, Placentinus prepositus Ecclesie collegialis sancti Antonini Placentie, ab Innocentio II renuntiatus cardinalis sancte Anastasie  mense Decembri anno 1130, uel 1133. Consecrata ecclesia cathedrali Ferrariensi sancti Gregorii, obiit sub eodem Innocentio: atque hic de eius decessu ad canonicos sancti Antonini Placentie scribit  : »De morte quidem karissimi filii nostri Azonis, presbyteri cardinalis prepositi uestri, tanto amplius condolemus, quanto magis personam eius amabamus, atque in eius obitu maiora sancte Romane Ecclesie, et nobis obsequia sunt subtracta.«

Quintus est Azo, presbyter cardinalis sancte Anastasie; quem Tudertinum ex familia de Actis  facit Iacobillus  . Hic Innocentii II diplomati anni 1135, XIII Kal. Iul. dato Petro preposito Bergomensi subscriptus inuenitur apud Ughellum  : »Ego Azo, presbyter cardinalis titulo sancte Anastasie.«

X. uideamus nunc utrum ex his aliquis sit Atto capitularis nostri auctor. Planum est neminem ex tribus postremis esse posse: nam quem ultimo loco nominaui, titulum habuit sancte Anastasie; reliqui  duo fuere diaconi; noster uero presbyter tituli sancti Marci. Dubitari ergo potest an unus sit ex duobus primis, uel alius nobis hactenus ignotus. Dubitantibus tamen opportune occurrit uetus monumentum apud Martenium  ; in quo cum Gregorius uII, anno eius pontificatus 9, id est, 1081, conuenientibus simul episcopis, cardinalibus, abbatibus, archipresbyteris, ut dicerent utrum bona ecclesiarum possint poni in pignore, pro pecunia colligenda ad resistendum Wiberto archiepiscopo Rauennati, Romanam sedem inuadere conanti, statutum est sacras res ecclesiarum nullatenus in militia seculari expendendas, nisi in alimenta pauperum, in sancto usu rerum diuinarum, et redemptione captiuorum. Huic decreto subscribit inter ceteros »Atto cardinalis sancti Marci  .« uiuebat ergo anno 1081, et secundus est ex iis, quos nominaui. Patriam etiam ex uetere alio monumento elicere me posse puto apud eumdem Martenium  , cui hic est titulus: »iuramentum  Berengarii Turonici factum Rome in ecclesia Lateranensi de Eucaristia tempore Gregorii uII pape.« Est autem fragmentum concilii Romani  anno 1078, in quo, quod alias fecerat, fecitque postea renouatum a se errorem eiurauit, et Pape satisfecit, si quod hic dicitur audimus: quare additur: »mecum sentientibus in eis qui cum papa erant episcopo Portuensi, episcopo Sutrinensi, episcopo Terracinensi, cardinalibus Attone Mediolanensi, monacho Tudensi Romane Ecclesie cardinali, nomine Deusdedit, Petro ancellario, etc.« Nam si temporum rationem habeamus, hec congruere uidentur, nec credibile est duos fuisse eodem tempore Attones cardinales.

XI. Dubitatum est an Atto hic cardinalis episcopus fuerit Prenestinus. Asseruit Panuinius, Ughellus eum preteriuit. Sed Iulius Ambrosius Lucentius  scripsit: »Atto, presbyter cardinalis creatus ab Alexandro secundo, Gregorii uII in tuendo iure constans contra schismaticos, a Panuinio episcopis  Prenestinis inseritur, preteritur ab Ughello, nullam de eo fortassis notitiam habuit; hesitans non deliberat Oldoinus. Nos, cum ad annum usque 1092, nullum habeamus post Ubertum, alterius Prenestinorum episcopi mentionem, nescio cur non deferendum sit tanto uiro, qui Attonem ex presbytero cardinali Prenestinum episcopum enuntiat, nostro non contradicente Ughello.« Lucentio subscribere uidetur Leonardus Cecconius in Historia Prenestina  Uberto episcopo Prenestino subiiciens hunc Attonem; cui anno 1092 iam successerat Berardus seu Bernardus. Tempore ergo episcopatus, Prenestinis sacerdotibus suis hoc capitulare dedisse credo, nuncupans se cardinalem sancti Marci uel quod titulus dimitti tunc non soleret, uel quod nuncupationis loco illa denominatio prior retineretur.




ANNO DOMINI DCCCCLXIu.
ADALGERUS INCERTAE SEDIS, FORSAN AUGUSTANAE EPISCOPUS ORDINIS S. BENEDICTI.





ADMONITIO AD NONSUINDAM RECLUSAM SEU LIBER DE STUDIO uIRTUTUM.

*

 Tue non immemor pie petitionis, o carissima mater, tibi, ut rogasti, scribere studui. Noui enim ardorem animi tui erga Scripturas diuinas, noui tibi inesse studium legendi, et implendi ea que legis. Memor igitur sum lacrymarum tuarum, et omnis studii tui, quod in te sepe perspexi, dum tecum de anime tue sermocinarer profectu, et idcirco me non piguit, hoc, quod mihi tua suggerere studuit caritas, adimplere, quatenus et tu ex hac ipsa admonitione in Deum gradatim amore proficias, et ego tue mercedis effici merear particeps. Scio uero non mediocriter esse beatum, qui se solummodo Domino adiuuante saluat, sed noui multo beatiorem esse, qui secum alios ad celeste regnum trahere festinat. Quapropter hortor tuam eximiam  dilectionem, ut hanc admonitionem subinde legas, et memorie commendes, atque opere compleas, ut aliis bonum demonstrando, et te, et alios salues; ut de tuo, et aliorum profectu felicem remunerationem a sponso tuo immortali recipere merearis. Mente solerti  pertracta, ne hoc agas, unde tuo celesti sponso displiceas, quia ipse tibi, si bene, ut cepisti, perseueraueris, inauditam letitiam, inuisum gaudium cum ceteris condonabit sanctis, Paulo apostolo affirmante, qui dicit: Quod oculus non uidit, nec auris audiuit, nec in cor hominis ascendit; que preparauit diligentibus se Deus . Festina igitur ad illud gaudium, ad illam letitiam, in qua multi sanctorum requiescunt. Considera, Deo dilecta, quanta sit felicitas Dei uultum sine defectu cernere, sanctorum angelorum choris interesse, cum sanctorum hominum multitudine sine fine gaudere, et ad hanc gressibus uirtutum quotidie appropinquare stude, et ut ad ea, que commemoraui recto tramite pergas, citiusque peruenire queas, hanc tue beatitudini  admonitionem conscripsi, per quam non de una solummodo uirtute, sed de multis te cupio admonere uirtutibus. Quem sermonem ideo singulari numero admonitionem uoco, quia quamuis multe sint uirtutes, et innumerabilia hortamenta, ad unam tamen  pertinent uiam, ad unum iter, ad unam felicitatem hominem ducunt.




CAP. I.---De caritate.

Cum igitur de plurimis uirtutibus te admonere desiderem, primum cum Paulo apostolo hortor, ut caritatis uirtutem ante omnia habere studeas: quia sicut panis omnibus cibis melior est, ita caritas omnes antecellit uirtutes, et sicut sine pane mensa efficitur inops, ita sine caritate nulla proficit uirtus. Sine caritate uera nec lacryme, nec uigilie, nec nuditas, nec castitas, nec eleemosyne, nec martyrium hominem possunt saluare. Hanc Dominus ac Redemptor noster specialiter nobis commendat: Hoc, inquit, mando uobis, ut diligatis inuicem . Et iterum: In hoc cognoscent,  quia mei estis discipuli, si dilectionem habueritis ad inuicem . Hanc apostolus Ioannes laudans dicit: Qui manet in caritate, in Deo manet, et Deus in eo . Hanc predicator egregius cunctis uirtutibus preferens dicit: Si distribuero in cibos pauperum omnes facultates meas, et si tradidero corpus meum, ita ut ardeam, caritatem autem non habuero, nichil mihi prodest . Deinde subiungit: Charitas patiens est, benigna est ; patiens, tolerando aduersa, benigna, bona prestando. Quod si caritas patiens est atque benigna, stude fidelissima inter omnia patienter tolerare aduersa, ipsaque que toleras cura diligere.



CAP. II.---De humilitate.

 Certissime uero conuenit credere quod caritas nunquam sine humilitate et obedientia in homine regnat. Si ueram habueris caritatem, mox eris humilis atque obediens. Humilitas namque eximia uirtus est: hec de terrenis hominibus facit celestes; per hanc diabolus superatur, per hanc eius laquei uitantur. Sic beatus Antonius dixit abbati Pastori: uidi omnes laqueos inimici tensos in uia, et ingemiscens dixi: Quis, putas, transiet istos laqueos? Et audiui uocem dicentem: Humilitas. Hoc uero beatus Antonius, ut puto, non pro se tantum uidit et audiuit, sed et pro nobis, qui peccatores et insipientes sumus, et longe ab illius meritis distamus; ut nos hec legentes, et opere complentes, diaboli laqueos possimus uitare, qui propter hoc inquirit,  quomodo nos decipiat. Igitur quam magna uirtus sit humilitas, Marci etiam monachi uita insinuat, quem dicunt etiam in iuuentute ualde fuisse mansuetum, humilem ac sapientem, et pro eiusmodi uirtutibus tam dicunt Deo fuisse amabilem, ut dum ad Dominicum corpus accederet, angelus ei sacramenta preberet. Pensare uero debemus ex hoc miraculo quam magnum donum sit humilitas, per quod tam amabilis tamque acceptabilis Deo adhuc homo mortalis efficiatur. Abbas etiam Daniel miraculum narrat per quod uirtus humilitatis declaratur. Erat autem, ait, in Babylonia filia cuiusdam illic primarii demonium habens. Pater autem eius diligebat quemdam monachum qui dixit ei: Nemo potest curare filiam  tuam nisi quos scio solitarios. Et si perueneris ad eos, non acquiescent hec facere propter humilitatem. Sed hoc faciemus: quando ueniunt afferentes uenalia que operantur, dicite uos emere uelle quod uendunt; et cum uenerint in domum, pretium accepturi, dicemus eis ut faciant orationem pro ea, et credo quod sanabitur filia tua. Exeuntes uero in plateam inuenerunt unum monachum sedentem ut uenderet sportellas suas, et tulerunt eum secum in domum suam, qui pretium sportarum acciperet. Et cum intrasset monachus ille in domum, uenit puella que a demonio uexabatur, et dedit alapam monacho illi. Ille autem conuertit ei aliam maxillam secundum diuinum preceptum. Demon autem, cum torqueretur, clamare cepit: O uiolentia mandatorum  Iesu Christi expellit me hinc! Et statim mundata est puella. Cum autem uenissent senes, indicauerunt eis quod factum fuerat, et glorificauerunt Deum et dixerunt, consuetudo diabolice superbie ad humilitatem mandatorum Iesu Christi corruere. Consideremus et nos, o sanctissima mater, humilitatem huius felicissimi monachi, et in quantum possumus, imitari curemus. Si igitur humilitas alterius demonium expulit, sine dubio firmiter credere debemus quod nostra humilitas diabolum in cordibus nostris regnare non sinet. Tunc uero ueram humilitatem habemus si omnibus nos putamus esse inferiores, et omnibus uenerationem deferimus, et omnia que nobis alii faciunt aduersa, humiliter toleramus propter amorem Dei. De hac uirtute Dominus in  Euangelio dicit: Omnis qui se exaltat humiliabitur, et qui se humiliat exaltabitur . Ex isto uersiculo etiam discere debemus quod superbia contraria sit humilitati. Ergo, si uere humiles esse uolumus, superbiam fugiamus, quia superbia deiicitur, humilitas eleuatur. Ad hanc uirtutem princeps apostolorum nos inuitat dicendo: Humiliamini sub potenti manu Dei, ut uos exaltet in tempore tribulationis . Hec sententia manifestissime nobis insinuat quod si hic dum uiuimus nos humiliare curauerimus, in tempore tribulationis uel retributionis, id est, in die iudicii Domini, nos pietas exaltabit in celesti regno. Iam uero superius dixi quod caritas, humilitas atque obedientia ab inuicem separari non possint.



CAP. III.---De obedientia.


Et quia hactenus de caritate et humilitate dictum est, restat ut solerter attendas qualis sit obedientie uirtus. Propter inobedientiam primus homo eiectus est de paradiso. Quapropter, si illuc uis ascendere, obediens esse stude. Ut autem quam magna sit hec uirtus agnoscas, miraculum tibi ad memoriam reuocabo. Quidam secularis uite habens tres filios, renuntiauit seculo et uenit ad monasterium, relinquens filios in ciuitate, et cum fuisset per tres annos in monasterio, ceperunt cogitationes sue filios ei ad memoriam frequenter adducere, et contristabatur pro eis ualde, neque tamen dixerat abbati filios se habere. uidens autem eum abbas tristem, dixit ei:  Quid habes, quod tristis es? Et narrauit ei quia tres filios haberet in ciuitate, et uellet eos adducere ad eius monasterium. Precepit autem abbas ut adduceret eos. Qui cum peruenisset ad ciuitatem, inuenit ex iis duos iam fuisse defunctos, unum uero solummodo remansisse. Quem assumens duxit ad monasterium; et requirens abbatem, non eum inuenit illic. Interrogauit autem fratres ubi esset abbas? Et illi dixerunt quod ad pistrinum perrexisset. Ille uero tollens filium suum, quem adduxerat, abiit ad pistrinum: et uidens eum abbas uenientem salutauit, et tenens infantem quem adduxerat, amplexatus est eum et osculabatur: et dixit patri eius, amas eum? Et ille respondit: Etiam. Et rursus dixit ei: Ai modo; diligis eum? et respondit: Etiam. Postea uero  dixit abbas: Tolle ergo, si amas eum, et mitte eum in fornacem modo, dum ardet. Et tenens eum pater suus iactauit eum in fornacem ardentem. Statim autem factus est fornax uelut ros. Ex qua obedientia acquisiuit gloriam, quemadmodum Abraham patriarcha. Hoc ergo miraculum hortor ut memorie tradas et ut semper obedientie uirtutem ante oculos habeas, quia sicut illo tempore illius monachi obedientia exstinxit ignem fornacis, sic et modo si fueris obediens, ipsa uirtus in corde tuo ignem uitiorum exstinguet; et si hic ignis uitiorum exstinctus fuerit in te, nequaquam post mortem in ignem descendes eternum, sed ad celestem gloriam sine fine manentem. Ergo ama obedientiam, dilige obedientiam, quia magna uirtus est. Ut autem illius  magnitudinem adhuc lucidius intelligas, sequens miraculum frequenter lege. Dicebant autem fratres, quia narrauit quidam patrum, se uidisse tres ordines in celo, quorum primus erat hominum infirmorum et gratias agentium Deo; secundus ordo erat hospitalitatem sectantium, instanter ministrantium eis; tertius ordo erat eorum qui ad obediendum spiritualibus patribus se subiiciunt propter Deum. uidebatur autem ordo obedientium torquem auream habere, et multo amplius quam alii gloriam habebat. Ego autem dixi ei qui mihi ostendebat hec omnia: Quomodo iste ordo, qui primus est, maiorem quam alii gloriam habet? Et ille respondens dixit mihi, quod hi qui hospitalitatem sectantur, secundum propriam uoluntatem idipsum faciunt;  similiter qui in eremo se religant, arbitrio suo de seculo recesserunt; hic autem qui se ad obedientiam dedit, omnes uoluntates suas abiiciens, pendet ad Deum et ad iussionem spiritualis patris; propterea maiorem gloriam habet. Quapropter, o mater, bona est obedientia que propter Deum fit. Intende ergo, mater, uirtutis huius aliquod ex parte uestigium. Obedientia salus est omnium fidelium, obedientia genitrix est omnium uirtutum, obedientia regni celorum inuentrix est, obedientia, celos aperiens, hominem eleuat de terra, obedientia cohabitatrix est angelorum, obedientia sanctorum omnium cibus est; ex hac enim abluti sunt, et per hanc ad perfectionem uenerunt.



CAP. Iu.---De continentia et eius diuersitate.


Sed iam tempus est ut post trium uirtutum doctrinam uigilanter attendas, quanta sit uirtus continentie, et quod continentia non solum in cibo et potu, sed etiam in locutione et in somno ac uestitu. et innumerabilibus sit causis. Admoneo ergo dilectionem tuam ut non delicatos cibos queras, nec ante horam congruam comedere uelis, nec dicas in corde tuo: Ecce alie, ita uel ita faciunt. Scito pro certo quod unusquisque, quo in hac uita plus in Dei seruitio laborauerit, eo maiorem post mortem a Domino mercedem recipiet. Ne igitur tam grauis uideatur continentie uirtus, miraculum hic inseram, quod in Tripartita historia legi.

Dorotheus genere Thebeus talem uitam ducere  curauit, ut quotidie lapides a mari colligeret, et annis singulis hospitium edificaret, et ipsa hospitia dabat illis qui non habebant hospitia; noctibus autem propter eorum cibum faciebat sportellas. Cui cibus erat panis uncie sex, et olerum minutorum fasciculus unus, et ad bibendum aqua. Sic a iuuentute sua uiuens, nec in senectute defecit. Nunquam uisus est in lectulo soporatus, uel pedes pro requie tetendisse, aut dormire pro uoluntate, ne quando operando natura compressos oculos claudere potuisset, ita ut sepe comedendo dormiret, cibus ex ore eius laberetur. Aliquando uero somno grauatus ualde, cum in stercore cecidisset, obdormiuit. Expergefactus autem et contristatus sub silentio dixit: Si angelus suaserit dormire, et  mihi ulterius non suadebit; quod forte dicebat ad somnum aut ad demonem, qui nitebatur bonos eius actus impedire. Huic laboranti quidam dixit: Cur ita perimis corpus tuum? Cui ille: Quia me, inquit, illud occidit. Huius uero sanctissimi monachi continentiam tibi scripsi, ne ipsa tibi uirtus grauis uideretur, ut cognosceres quantum ab antiquis uel modernis quibusdam Patribus distemus. Audiuit enim nunc beatitudo tua, quod Dorotheus omni anno edificabat cellam, et aliis donabat; audisti etiam, quod in lecto non iacebat, et de pane et aqua et herbis uiuebat; non ideo hoc dico, ut tu tantum facias, sed ut te humilies, simulque scias quam magnam abstinentiam Patres nostri habuerint, et nequaquam cibos delicatos queras, presertim  cum in prefato libro de Moyse monacho scriptum sit, quod per multos annos panem tantummodo comederit, et multum opus fecerit, sex autem annis per totam noctem stans orauit, neque genibus inclinatis, neque oculis in somnum sponte clausis. Insuper etiam pernoctanter inuisebat cellulas monachorum, et lagenas singulorum aqua complebat, cum longe aut decem, aut uiginti aut triginta stadiis aqua manaret; qui licet ita domaret corpus, priorem tamen ualetudinem non amisit. Hec miracula assidue lege, sanctissima mater, et per hec cum Dei adiutorio in abstinentia proficere stude. Non simus parati ad omnia quidem concupiscenda: recolamus continentiam beati Zenonis abbatis. Abbas  Zenon ambulans aliquando in Palestinam, cum laborasset, resedit, ut manducaret iuxta cucumerarium. Suadebat autem ei animus suus dicendo: Tolle tibi unum cucumerem, et manduca. Qui increpans cogitationem suam dixit sibi ipsi: Fures ad tormenta uadunt; proba ergo teipsum in hoc, si potes ferre tormenta. Et consurgens sedit ad ardorem solis diebus quinque et dixit: Si ardorem solis non possum sufferre, potero ignem eternum? Et dixit ad animum suum: Si non potes portare tormenta, non rapias cucumerem, et manduces. uerba igitur tanti uiri considerare nos admonent, quantum ab ipsius conuersatione longe distamus. Quapropter perpendamus, nos peccatores et infirmos esse in comparatione sanctorum uirorum, ut nos  ipsos ex illorum meritis despicientes, per Domini piam misericordiam eorum consortium habere possimus.



CAP. u.---De continentia oculorum.

Quod autem non tantum in cibo, sed etiam in uisu sit continentia, sequens miraculum aperte insinuat. Pior autem, cum de domo patris ad philosophiam conuersationis exiret, promisit denuo nullum propinquorum de cetero fore uisurum. Post quinquaginta uero annos, dum eius soror eum uiuere et habitare eum in eremo cognouisset, non cessabat, donec inspiceret. Quam dum episcopus eius loci, iam grandeuam propterea uideret affligi, scripsit presulibus eremi, ut Piorem dirigerent. At ille, quoniam contemnere nefas est, iussionibus  seniorum obediens et assumens quemdam uenit ad patriam. Cumque ante domus sue ianuas accessisset, et suum nuntiasset aduentum, ueniente germana clausis oculis dixit: Ecce ego sum Pior, quantumuis aspectu satiare. Tunc illa gratificata laudauit Deum. At ille oratione facta remeauit ad eremum, ubi fodiens aquam inuenit amaram, eaque usus est usque ad ultimum uite diem. Post cuius obitum nullus illic habitare preualuit. Ego autem reor, quia per orationem eius ad suos usus fecisset dulcem, dum etiam alibi non exstantem oratione meruerit emanare. Nam cum Moyses et eius monachi puteum aliquando foderent, nec uenam aliquam reperirent, et non amplius iam fodere altitudo permitteret, medio die superuenit Pior, et oratione facta descendit  in foueam, cumque tertio percussisset terram, mox emanauit aqua, cumque oratione facta discederet, illis eum petentibus ut uel ex aqua gustaret: Ad quod, inquit, directus sum, et propter quod ueni, peractum est. Propterea uero, o sanctissima mater, hec tibi de Piore monacho scripsi, ut perfecte scires, quod continentia etiam in uisu sit necessaria. Audisti uero nunc, quam cautus iste sanctus monachus fuit, qui nec inobediens fuit preceptis seniorum, qui illum ad sororem suam ire iusserant, nec uidit ipsam uisus ab illa, ne contra uotum suum facere uideretur. Quapropter hortor sanctitatem tuam, ut illum studeas imitari. Non sit tibi cura uidendi tuos propinquos uel amicos, quos in seculo reliquisti,  et per illorum curam tua oratio, tueque lacryme non minuantur, ne cum uxore Loth retro respiciendo in salis conuertaris statuam. Recole ergo illum Euangelii uersiculum, quod nemo mittens manum ad aratrum et respiciens retro aptus sit regno Dei .



CAP. uI.---De continentia locutionis.

Hortor etiam, ut in locutione sis continens, ut assidue cum Psalmista decantes: Dixi custodiam uias meas, ut non delinquam in lingua mea posui ori meo custodiam . Noli igitur aliis detrahere; memento quanta Maria sit perpessa in eremo, quando detraxit Moysi seruo Dei suoque fratri. Narrat enim historia, quia pro hac culpa a lepra fuerat maculata, septemque extra castra  manserit diebus: que postmodum per orationem Moysis fratris suis fuit e lepra mundata. Absit autem, ut ex lingua, per quam benedicimus Dominum, inde maledicamus aut detrahamus proximo. Unde eradicabitur omnis detractor, sine dubio de cetu sanctorum. Ergo ne nos de cetu sanctorum eradicemur, custodiamus a detractione linguam nostram; non detrahemus proximo, quem iubemur diligere sicut nosmetipsos. Et non tantum a detractione cessare non oportet, sed etiam ab otiosis uerbis, quia Euangelium clamat: De omni uerbo otioso, quod locuti fuerint homines, reddent rationem in die iudicii . Otiosus uero sermo est, qui non ad illius, qui illum dicit, nec ad illius, qui eum audit, pertinet profectum. Noli ergo proferre uerba,  que risum uel cachinnum moueant, sed magis ad compunctionem et lacrymas, et ad profectum anime pertineant. Tuus sermo semper sit sale conditus. Narrat historia Tripartita namque Amonem Tabenensiorum presulem atque Theonem multorum monachorum presidem fuisse; ambo namque fuerant operatores inopinabilium rerum, et diuina prudentia prophetiaque completi. Dicitur Theonem eruditum Aegyptiacorum, Grecorum Latinorumque studiis, triginta annos habuisse taciturnitatem. Porro a nullo hominum uisum irascentem, aut iurantem, aut mentientem, aut uanum aliquod, uel asperum, uel infirmum protulisse sermonem. Horum temporibus fuit etiam Helias monachus agens in eremo etatis annum circa centesimum atque decimum;  antea tamen pene septuaginta annis solus uixit in solitudine, et usque ad hanc etatem ieiunando, multumque silendo et uiriliter conuersando peruenit. Hec miracula hortor ut frequenter legas, ut scias, quam cautam in loquendo te esse oporteat. Audisti uero nunc, et, ut puto, memorie commendasti, quod doctissimus monachus Theon per triginta annos tenuit taciturnitatem; hortor igitur, quia nobis assidue tacere non licet, uel etiam libet, id placeat, ut uel semper a malo detractionis sileamus. Ut ergo tibi uirtus taciturnitatis placeat, audi adhuc, quid Zacarias de ipsa interrogatus respondeat: dixit abbas Pastor, quia interrogauit Moyses fratrem Zacariam dicens, quid uides? et ille  dixit: Nihil melius est quam facere, pater. Et dixi: uerum est, fili, tace. Hora autem mortis eius sedens abbas Isidorus respexit in celum et dixit: Letare, fili Zacaria, quia aperte sunt tibi ianue regni celorum. uides, o sanctissima mater, quod Zacarie pro taciturnitatis maxima uirtute aperte ianue celi. Ut ergo et tibi aperiantur, ama tacere, dilige silere. Legi enim de quodam seruo Dei, quod, ut taciturnitatem disceret, per plures annos lapidem in ore suo portauerit. Admoneo itaque, admoneo iterum, ut linguam tuam custodias, nulli detrahas, nemini maledicas, nulla risum mouentia uerba proferas: cogita quam breuis sit ista uita, et quam misera in comparatione eterne uite. Hec cogitando et linguam tuam refrenando, imitando  eorum actum, quorum superius facta est mentio, sine dubio ad eorum consortium, et ad eorum gloriam peruenies. Quoniam autem in animo tuo multum taciturnitatem inculcare uolo, et quia multa bona opera propter uitium lingue pereunt, ideo adhuc unam sententiolam de taciturnitate subiungam. uenit in itinere conuersationis sue Euagrius ad quemdam senem, et dixit ei: Dic mihi, abba, sermonem, quo saluus fiam. Ille autem dixit ei: Si uis saluus fieri, quando ad aliquem uadis, non prius loquaris quam ille te inquirat. Euagrius in hoc sermone compunctus penitentiam egit in conspectu senis, et satisfecit ei dicens: Crede mihi, multos codices legi, et talem eruditionem nunquam inueni. Et multum proficiens exiuit. Ex his enim uerbis, o  sanctissima mater, lucide demonstratur; beata est illa anima, que taciturnitatis perfecte habet uirtutem. Dilige hanc uirtutem, posside hoc donum, conserua hanc margaritam. Amandum est ergo silentium, quia per id humilitas nutritur, lacryme gloriantur, ad extremum multa mala per illud declinantur.



CAP. uII.---De continentia uestitus.

Sciat denique beatitudo tua, o sanctissima mater, quod in uestimentis sit continentia ualde necessaria. Sunt etiam multi, qui putant, quod appetitus pretiosarum uestium peccatum non sit. Quod si peccatum non fuisset, nequaquam Dominus Ioannem de asperitate uestimenti sui laudasset; ait enim turbis: Quid existis in desertum uidere? hominem mollibus uestitum? ecce qui mollibus uestiuntur, in domibus  regum sunt . Ioannes ergo mollibus uestitus negatur: quia qui mollibus uestiuntur, magis terreno regi seruiunt quam celesti. Ioannes enim primus Noui Testamenti monachus pilis camelorum indutus fuisse legitur Si ille, qui in utero matris sanctificatus fuit, et ideo multum amabilis atque dilectus exstitit, qui fuit uerus propheta, etiam plus quam propheta, pilis camelorum induitur, nos qui peccatores et infirmi sumus, quanto magis debemus uilibus uestibus esse contenti? Nemo namque, ut ait beatus papa Gregorius, pretiosa uestimenta non ad inanem gloriam querit. Peccatores enim sumus, et ideo pretiosa uestimenta querere non debemus. Magis uero ornamenta mentis querere debemus  quam corporis. Ornatus est mentis caritas, fides, humilitas, bonitas, ac benignitas. De his namque uirtutibus mens ornatur sine fine cum Deo uictura; caro enim, quamuis pretiosis uestibus cooperiatur, quamuis auro argentoque ornetur, nichil aliud est quam caro, et puluis, et lutum, et stercus. Quapropter non magnopere de uestibus procura. Corpus domare debemus, non balneum subinde requirere, non ornata uestimenta, quia si corpus nostrum delicate foueamus, hostem nostrum nutrimus. Nunquam enim maiorem inimicum potest homo habere quam corpus; corpus enim trahit mentem ad peccandum, et ideo propter illud debet seruus Dei subiugatum habere.



CAP. uIII.---De abstinentia.

 Debet namque corpus affligi per abstinentiam, per uigiliam et per diuersos modos, ita tamen, ut semper suum officium suamque obedientiam possit perficere. Castigandum semper et affligendum est corpus, ut ad malum opus animam non trahat, et ad peragendum bonum sit semper idoneum. Nam, qui ita corpus macerat, ut ne quidem bonum opus facere ualeat, discretionis adhuc ignorat uirtutem. Ut igitur et corpus scias affligere, et temperare, unum de uita sanctorum Patrum dicam sermonem. Dicebatur de quodam patre, quod dum secularis esset, et coniugem habuisset, postea conuersus tentabatur de ea a Satana. Ipse uero narrauit hoc patribus. Qui cum audissent, quia operarius esset, et maiora facere potuisset, quam ei dicebatur, imposuerunt  ei maiora, ut debilitaretur corpus eius, ita ut surgere non posset. Deo autem dispensante, quidam peregrinus aduenit, et pertransiuit cellam eius, admirans quomodo nemo egressus esset in occursum eius. Et reuersus pulsabat dicens: Ne forte frater, qui in ea habitat, infirmetur. Qui cum pulsasset ter, intrauit, et inuenit eum nimis infirmum, et dixit ei: Quid habes, pater? Et enarrauit ei dicens: Ego de seculari uita sum, et sollicitat me modo inimicus meus de uxore mea, et narraui patribus, et imposuerunt mihi onera diuersa; et cum implere uellem iussa, defeci, et tamen stimulus crescit. Audiens autem hec senex, contristatus est et dixit: Siquidem patres et magni uiri bene tibi imposuerunt onera, quibus grauaris; sed si me paruulum  audire uolueris, cito inuenies requiem. Sume paruum cibum in tempore suo, et recolligens uires tuas fac aliquantulum opus Dei, et iacta in Deum cogitatum tuum, quod tuis laboribus hanc impugnationem non poteris superare. Corpus enim nostrum uelut uestimentum est; si cum discretione illud tractaueris, stabit; si autem cum discretione omnia non egeris, non stabit. Qui eum audisset eum, fecit ita, et infra paucos dies recessit stimulus eius. Hanc autem summam ideo scribere uolui in isto ordine, quod, que superius admonui, id est, silentium, nuditas, abstinentia, corporisque castigatio cum discretione sunt agenda. Discretio uero magna uirtus est, quia per ipsam mala declinantur, et bona seruantur.  Bonum ergo opus, si sine discretione fit, cito deperit; discretio enim est mater omnium uirtutum. Quapropter, o mater, tuam hortor dilectionem, ut omnia cum discretione facias, ut nec ad dextram uel ad sinistram corruas. De hac discretionis uirtute habes etiam hoc in uita sanctorum Patrum. Dixit abbas Antonius, quia sunt quidam gerentes corpora sua in abstinentia, et quia non habuerunt discretionem, longe facti sunt a Deo. Superuenit autem quidam uenationem faciens in silua agrestium animalium. Et uidit abbatem Antonium gaudentem cum fratribus, et displicuit ei. uolens autem senex ostendere ei, quod oportet aliquando condescendere fratribus, dixit ei: Pone sagittam in arcu tuo, et trahe, et fecit sic. Et dixit ei: Iterum trahe, et traxit, et  rursus dixit ei: Trahe adhuc. Et dicit ei uenator: Si supra mensuram traxero, frangitur arcus. Dixit ei abbas Antonius: Ita est in opere Dei. Si plus a mensura tendimus, fratres cito deficiunt. Expedit ergo uel ad momentum hore relaxare uigorem eorum. Hec audiens uenator compunctus est, et multum proficiens in sermone senis discessit, et fratres confirmati reuersi sunt ad loca sua. Maxima autem in cura fuit, hec tibi scribere, religiosissima mater, ut ab utroque periculo te immunem custodias, uidelicet ut curam corporis non Dei seruitio preponas: et rursus, ut Dei seruitium explere queas, corporis necessaria illi ministrare non negligas. Admonere tuam dilectionem non cesso, quanquam tuum bonum mihi notum sit studium. Sed et nunc admoneo, ut  secundo loco continentiam, et discretionis uirtutem memoria commendes.



CAP. IX.---De compunctione.

Et quia compunctio est in omni opere necessaria, commendanda est etiam ipsa uirtus, quatenus mortificationi iungatur compunctio. Puto enim, quod uera mortificatio ab aliquo non possit possideri, nisi cum compunctione. Idcirco tuam, o mater, caritatem hortor, ut quidquid agis, id est, uel silentium teneas, uel abstinentiam facias, uel nuditatem ames, uel uigilias furtiuas inquiras, omnia pro Dei amore fac, et cum lacrymis; si lacryme non occurrunt, adsit tibi salutaris compunctio, ita duntaxat, ut cum discretione, de qua supra dictum est, facias, ut per te non scandalizentur alie, sed potius  edificentur. Simus ergo in omni opere nostro compuncti, ut possimus Domino cum Psalmista dicere: Holocausta medullata offerimus tibi. Holocaustum uero totum incensum dicitur. Holocaustum autem Domino offert, qui totum se Domino tradit, quod ad monachorum specialiter pertinet ordinem; per medullam uero holocausti compunctio designatur. Holocaustum namque sine medulla est bonum opus sine compunctione. Holocaustum autem medullatum offerimus, quando bonum opus cum compunctione perficimus. Hanc medullam ipse Psalmista alibi pinguedinem nominat: Holocaustum tuum pingue fiat . Magna enim uirtus compunctio, de qua in uita patrum scriptum est:  Frater interrogauit alium senem dicens: Pater, quid faciemus? dicit ei senex: Flere debemus semper. Contigit autem aliquem senem mori aliquando et postmodum in se ipsum reuerti, et interrogauimus eum dicentes: Quid uidisti, abbas? Et narrauit nobis plorans: Audiui illic uocem sine cessatione dicentem: ue mihi, ue mihi! Sic et nos semper dicere debemus. Aptissime uero in his possumus cognoscere, quare nobis semper flere conueniat, scilicet ne post huius uite discessum in luctum ueniamus eternum. Utile namque consilium est, hic ad tempus deplorare, quia hec uita breuis est, labens est, misera est, cito transitura est; illa alia uita nullum terminum habet, nunquam finietur: et sicut sancti sine fine gaudebunt cum angelis in celo,  sic et peccatores sine fine cruciabuntur cum diabolo in inferno. Quod si lacrymas statim, ut uolumus, inuenire non possumus, non deficiamus orando, persistamus in precibus, quia Dominus nobis facile potest lacrymas dare. Multi enim uolunt lacrymas habere, sed non statim, ut uolunt, illas inueniunt. Unde in uita sanctorum patrum scriptum est: Interrogauit frater quidam senem dicens: Desiderat anima mea lacrymas habere, sicut audio senes lacrymantes, et non ueniunt mihi, et tribulatur anima mea. Et dicit ei senex: Filii Isrel post quadraginta annos intrauerunt terram promissionis, ad quam si perueneris, iam nullum timebis bellum. Ita enim uult Deus affligi animam, ut semper desideret ingredi in illam terram. Dicebat etiam de beato  Arsenio, quod toto tempore uite sue sedens, ad opus manuum suarum pannum habebat ante se propter lacrymas, que crebro cadebant ex oculis eius. Hec ergo nos audientes, o carissima mater, quantum debeamus nos preparare ad lamenta, pensemus. Quod si illi tam sancti et iusti, et Dei per omnia facientes uoluntatem, sic se mortificabant, quanto magis nos, qui peccatores sumus, flere et lugere debemus? Pensare debemus diem mortis nostre, et diem iudicii. Pensare etiam, qualis discussio ibi erit. Audiamus, quid beatus Ammon fratri se interroganti respondit. Frater interrogauit abbatem Ammonem dicens: Dic mihi aliquid uerum. Dicit ei senex: uade, talem fac cogitationem tuam, quemadmodum faciunt iniqui, qui sunt in carcere. Illi  enim interrogant, ubi sit iudex, et quando sit uenturus, et in ipsa exspectatione penas suas deplorant. Ita et monachus debet esse semper suspectus de morte, et obiurgare animam suam dicendo: ue mihi, ue mihi! Quomodo habeo astare ante tribunal Christi, et quomodo habeo actuum meorum ei reddere rationem? Si igitur sic semper meditatus fueris, poteris saluus esse, atque compunctus. Et tu, o mater fidelis, hec audiens fac, sicut iste seruus Dei hortatur. Cogita de penis inferni: uermis non morietur, ignis non exstinguetur, luctus nunquam cessabit, pena nunquam finietur. Et si semper tu hec cogitaueris, saluaberis. Recole igitur semper illud, quod abbas Helias dixit: Ego tres causas timeo:  primam, quando egressura est anima mea de corpore; secundam, cum occursurus sum Deo; tertiam, quando aduersum me est proferenda sententia. Et tu, o mater, omnia hec meditare, hec cogita, hec tracta sollicite, ut inferni laqueos euadere possis, et ad regna celorum merearis conscendere. Lugendum hic est, quia scriptum est: Beati, qui lugent, quoniam ipsi consolabuntur . Nequaquam hec de omni luctu dicit, quia sunt multi, qui lugent mortem parentum suorum, uel amicorum, et quia res, quas desiderant, terrenas adipisci non possunt, qui pro luctu suo non sunt beati. Solummodo illi lugentes sunt beati, qui sua aliorumque peccata deflent, sicut Samuel deflebat Saul, et Paulus deflebat eos, qui non egerant penitentiam  a fornicatione et immunditia sua. Deflemus in hac uita nostra et nostrorum peccata, quia dictum est lugentibus: Luctus uester uertetur in gaudium ; seminemus nunc in luctu, ut metamus tunc in gaudio cum illis, de quibus Psalmista dicit: Euntes ibant et flebant mittentes semina sua; uenientes autem uenient cum exsultatione portantes manipulos suos . uides igitur, quam beatus in Scripturis sanctis predicatur luctus. Audi adhuc, quod in uita sanctorum patrum de eo scriptum est: Miserant aliquando senes de monte Nitrio ad abbatem Macarium maiorem in Scithi, rogantes ut ueniret ad eos: alioquin sciret omnem multitudinem ad se uenturam, eo quod desiderant eum uidere, antequam migraret ad Dominum. Qui  cum uenisset ad montem, congregata est omnis multitudo fratrum ad eum. Rogabant autem eum senes, ut faceret uerbum ad fratres. Ille autem lacrymans ait: Ploremus, fratres, et producant oculi nostri lacrymas, antequam eamus hinc, ubi lacryme nostre corpora nostra comburunt. Et fleuerunt omnes proni in terram dicentes: Pater, ora pro nobis. Abbas etiam Siluanus sedens aliquando cum fratribus factus est in excessu mentis, et cecidit in faciem suam, et postmodum surgens plorabat, et interrogauerunt eum fratres dicentes: Quid habes, pater? Ille autem tacebat et flebat. Compellentibus autem illis dixit: Ego ad iudicium raptus sum, et uidi multos de habitu nostro euntes ad tormenta, et  multos seculares ad regnum. Et lugebat senex, et nolebat deinceps exire de cella sua; sed si exire rogabatur, operiebat de cuculla faciem suam dicens: Quid necesse est uidere lumen istud temporale, in quo nichil est utile? Manifestum est igitur, credo, prudentie tue, quam magna sit uirtus discretionis [compunctionis], per quam peccata delentur, uirtutes acquiruntur. Nolo autem ut ab hac uirtute tua mens sit aliena, que in pectore perfectorum hominum habitat. Per hanc multi Domino placuerunt, per hanc diabolus uincitur, per hanc uitia superantur. Per ueras etenim lacrymas, ea que dicta sunt complentur. ueras etenim lacrymas habet, qui hoc committit, quod defleat. Hoc est etiam docte plangere: docte plangit, qui plangendo malum,  quod fecit, non perpetrat, quod iterum plangere debeat. Dicit enim Isidorus, quod miser est non penitens, qui adhuc agit, quod peniteat.



CAP. X.---Admonitio salutaris.

Quam prope post luctum admouenda est beatitudo tua, ut quod plangis desiderio emendandi, ne iterum delectet diabolo suadente! Cani enim assimilatur omnis penitens, qui plangendo iterum committit, quod plangit: canis reuersus ad uomitum, et penitens ad peccatum; multi enim lacrymas indesinenter fundunt, et peccare non desinunt. Et ideo, o mater, caritatem tuam hortor, ut, quod plangis, iterare ne uelis. Scito ergo, quod ille, quod plangit, iterum committit, similis est illi, qui lauit laterem, qui eo, qui illum magis lauat, magis  lutum facit. Isaias namque hortatur dicens: Lauamini, mundi estote, auferte malum cogitationum uestrarum ab oculis meis . Lauatur enim, et mundus non est, qui quidem peccatum plangit, et iterat. Lauatur, et mundus efficitur, quisquis plangendo malum, quod fecit, iterum non committit, quod plangat. De illa enim anima, que plangit mala sua, et iterat, scriptum est in propheta: Quoniam uilis facta es nimis iterant uias tuas . Non ideo hec tibi scribo, ut de te suspicer talia; sed ut pleniter et lucide scias, qualis compunctio esse debeat.



CAP. XI.---De qualitate orationis.

Et quia tibi iam manifestata est compunctionis uirtus, restat ut modus orandi pandatur. Cum rogaretur  Christus a discipulis suis, ut eos doceret orare, dixit: Cum statis ad orandum, nolite multum loqui, sed dicite: Pater noster, qui es in celis , et reliqua. Oratio enim breuis esse debet, nisi forte ex affectu diuine gratie protendatur. De beato autem Arsenio in uita sanctorum Patrum legi, quod nunc narrabo. Dicebant de eo, quia uespere Sabbati lucescente in Dominica relinquebat post se solem extensis manibus ad celum, donec mane die Dominico ascendens sol, illustraret faciem eius, et sic residebat. uideat igitur, o sanctissima mater, caritas tua, quam fortis iste uir fuit in orationis officio, qui de uespera usque mane extensis manibus orabat. Non ideo hoc tibi scripsi, ut tu ita facere  tentes; sed ut affectum, et studium, quod ille per solam noctem, uel etiam per totum tempus habebat, tu uel in regularibus horis, habere studeas, et sic stes in oratione, ut mens tua concordet uoci tue. Audiat igitur dilectio tua adhuc unum de modo orandi: narrauit abbas Dulos, qui fuit discipulus abbatis Besarionis dicens: ueni aliquando in cellam abbatis mei, et inueni eum stantem ad orationem, et manus eius erant extense ad celum. Permansit autem faciens iugiter quatuor dies, et post hec uocauit me dicens: Sequere me. Et exeuntes perreximus in eremum, et cum sitirem dixi: Abbas, sitio. Ille autem tollens peram discessit a me, quantum est iactus lapidis, et facta oratione, attulit eam plenam aque, et iuimus in ciuitatem illico, et uenimus  ad abbatem Ioannem. Deinde sedentes cepimus loqui de uisione quam uiderat. Dicebant etiam de abbate Sysoio, quia non cito deponeret manus suas; quando stabat ad orationem, rapiebatur mens eius in superioribus. Si autem contingebat, aliquos fratrum cum eo orare, festinabat cito deponere manus suas, ne raperetur mens eius, et moreretur. Dicebat etiam alius senex, quia assidua oratio cito corrigit mentem. Dicebat quidam patrum: quia sicut impossibile est, ut uideat quis in aqua turbida faciem suam; sic et anima, que non purgata fuit a cogitationibus alienis, contemplari non potest Deum. Audisti quoque, quod, quando abbas Sysoius non cito dimitteret manus suas, rapiebatur in contemplationem. Quare ergo repente in contemplationem  rapiebatur? sine dubio, quia mortificandus erat. Audiat etiam dilectio tua, rogo, quale studium beatus Paulus monachus habuit orandi, quod in ecclesiastica historia scriptum habetur. Fuit Paulus de Libya in Scythi non minus quam quingentos monachos habens. Nihil autem operabatur neque percipiebat; non quod comederet tantum, orabat autem solummodo, et ueluti quoddam tributum habens impositum, trecentas orationes Deo unaquaque die reddebat, et ne unam quidem relinqueret, trecentos lapides ponebat: singulis orationibus lapidem ponebat, et singulis orationibus lapidem mittebat in sinum. Expensis uero lapidibus orationes sciebat esse completas. Multum igitur debemus humiliari, qui longe ab illorum meritis, quorum superius  mentio facta est, distamus, et sic prompti ad orationem faciendam non sumus ut illi. Oratio uero iuncta compunctioni magna est uirtus. uolo quoque, ut hoc solerter attendas, quod iehsu Christus ac Saluator noster uolens orare ascendit in montem. Ideo iehsu oraturus in montem ascendit, ut et tu orando in montem conscendas. Nequaquam enim omnis, qui orat, in montem ascendit. Ille uero, qui in oratione mortem inimici sui querit, aut res mundi huius, ut honorabilior in hoc mundo esse possit, nequaquam in montem ascendit orando. At contra, qui in oratione pro remedio anime sue, siue pro aliorum peccatis, Dominum deprecatur, iste sine dubio in montem oraturus ascendit. uide ut hec legas attente, Deo dicata, ut ordinate de  mortificatione uenias ad compunctionem, compunctionemque habendo nosse queas modum orandi.



CAP. XII.---De pugna uitiorum.

Et quia lucide de nonnullis instructa es uirtutibus, restat ut mente perpendas, quanta lucta sit uitiorum aduersus uirtutes. Magnum quoque certamen est uitiorum aduersus uirtutes. Tunc enim poteris omnia uitia uincere repugnando cum diuino adiutorio, si contra uitia singula opposueris uirtutes. Solet enim pugna uitiorum aduersus uirtutes ad profectum hominis uenire; quia per illud certamen mens excitatur, et ab elationis uitio purgatur. Contra singula quoque uitia uirtutes sunt adhibende: contra luxuriam munditia cordis est adhibenda;  contra iracundiam uero patientia: contra timorem mittenda est fiducia; contra teporem uero zelus est opponendus. Contra tristitiam quoque malam adhibendum est gaudium spiritale; contra acediam uero fortitudo est assumenda: contra auaritiam assumenda est largitas; contra superbiam autem humilitas est proponenda. Contra odium uero caritas uirtus assumenda est. De hoc etiam certamine Paulus dicit apostolus: Caro concupiscit aduersus spiritum, spiritus autem aduersus carnem; hec enim sibi inuicem aduersantur, ut non quecunque uultis, illa faciatis . Et tu, Deo dicata, hec legendo et memorie commendando stude contra hostis iniqui insidias uiriliter dimicare. Si te somnolentia grauat, stude illam uincere amando  uigiliam, quia somnolentia per uigiliam destruitur. Si te delectat balneorum usus, ueniat tibi ad memoriam beatus Iacobus frater Domini, qui primus post apostolos Ierosolymorum rexit Ecclesiam, de quo Iosephus narrat, quod nunquam carnem comederit, nec balneo usus fuerit unquam, nec lineis uestibus fuerit indutus, non caput suum secundum consuetudinem gentis sue oleo unxerit. Si in delectationem tibi delicie ueniunt, propone ante oculos tuos Ioannem Baptistam, qui fuit in utero matris sue sanctificatus, et de quo Dominus iehsu dixit, quod maior illo inter natos mulierum non surrexit. Narrat etiam de eo sanctum Euangelium, quod mel siluestre et locustas edebat. Si ei, qui in te peccat, qui tibi detrahit, aut maledicit, aut in aliquo ledit, non  potes ignoscere, sicut uis, ueniant ad memoriam quanta et qualia passus fuerit pro te Christus: pro te factus est homo, mortalis, corruptibilis, passibilis, qui erat immortalis, impassibilis. Assumpsit pro te carnem ex uirgine, in qua pateretur et moreretur; pro te quoque fuit flagellatus, alapis cesus, sputis linitus, spinis coronatus, ad extremum etiam crucifixus; pro te hec omnia sustinuit Christus, ut te a diaboli potestate liberaret. Pendens uero pro te in cruce, quid dicebat: Pater, ignosce illis, quia nesciunt quid faciunt?  Ille ergo, qui sine peccato occidebatur, pro suis inimicis orabat, et tu si aliquam molestiam patiaris ab aliquo, non potes ex toto corde dimittere. Credo quoque, quod si ista, que dico, subtiliter cogitare uolumus, omnibus  in te peccantibus ex toto corde facile dimittere poteris. Hec meditando, hec mente discutiendo poteris iram uincere, poteris omnes diligere, poteris implere Dei preceptum: Diligite inimicos uestros, benefacite his, qui uos oderunt, et orate pro persequentibus et calumniantibus uos . Si tibi uenerit uoluntas uagandi, recole quod iam mortua es, quod crucifixa es. Nunquam crucifixo homini uenit uoluntas uagandi; non, quia nichil cogitat nisi de morte sua. Et tu iam mortua es huic mundo. uide autem ne tu illi, aut ille tibi reuiuiscat: dic potius cum apostolo Paulo: Mihi mundus crucifixus est et ego mundo . Hec uero cogitando poteris uincere uagationem. Audi quid  ipse Apostolus de pugna uitiorum aduersus uirtutes doceat: Si autem, inquit, facta carnis mortificaueritis, uiuetis . Tu ergo, si uis uiuere, mortifica per uirtutes omnia uitia. Per caritatem mortifica odium; per gaudium occide tristitiam; per pacem exstingue dissensionem; per patientiam mortifica impatientiam; per bonitatem occide malitiam; per mansuetudinem exstingue ferociam; per continentiam mortifica intemperentiam; per castitatem occide impudicitiam. Si isto modo actus carnis mortificare curaueris, sine dubio perenni letitia cum angelis frueris.



CAP. XIII.---Admonitio de diuina pagina.

Non est in his diu morandum, quia transmitto caritatem tuam ad latissimum campum diuinarum  Scripturarum, ut quod hic tibi cernis deesse, ibi solerter perquiras. Quapropter oro dilectionem tuam, ut studium in te semper crescat legendi; quia quanto quisque in diuinis Scripturis assiduus fuerit, tanto ex eis maiorem intelligentiam capit: sicut terra quanto magis excolitur, tanto amplius fructificat. Nam, quamuis homo tardum sensum habeat, aliquid tamen discere poterit ex Scripturarum mysteriis, si assiduitatem habuerit legendi. Qui enim habet, dabitur illi, et qui non habet, etiam hoc, quod uidetur habere, auferetur ab eo , id est: qui habet studium legendi, dabitur illi etiam intelligendi facultas; et qui non habet studium legendi, etiam hoc quod uidetur habere, id est, quod naturaliter bonum intelligere  ualet, propter ignauiam eius aufertur ab eo. Et sicut ille, qui tardus est ad intelligendum pro sua bona intentione recipiet gloriam, ita ille qui talentum sibi datum negligit, condemnabitur. Quapropter admoneo caritatem tuam, ut studium habeas legendi; quia omnis profectus ex lectione procedit. Que enim nescimus, lectione discimus. Dicit enim Isidorus, quod orationibus mundamur, lectionibus instruimur: utrumque bonum est, si liceat; si uero non liceat, melius est orare quam legere. Qui uult cum Deo semper esse, frequenter debet orare, frequenter debet et legere. Nam cum oramus, ipsi cum Deo loquimur; cum uero legimus, Deus nobiscum loquitur. Si hec ita sunt, o Deo dicata, necesse est tibi orandi legendique studium habere. Lectio cognitionem  Dei administrat, lectio tenebras ignorantie fugat, lectio scientiam homini confert, lectionis studio Dei, omniumque uirtutum amor nutritur, per lectionem potes cognoscere, qualis sit pena, qualis luctus, quale supplicium imminet malis, iniustis, impiisue hominibus, per lectionem potes cognoscere, qualis beatitudo, qualis sit gloria, qualis caritas, que promittitur sanctis electisque hominibus. Per lectionem cognoscere uales, quid audituri sint boni uel mali in die iudicii; malis enim dicetur a Domino: Ite in ignem eternum, qui paratus est diabolo et angelis eius ; bonis autem dicetur: uenite, benedicti Patris mei, percipite regnum quod uobis paratum est ab origine mundi . Hec enim omnia lectione discimus; lectio enim manifestat, quomodo prospera, quomodo aduersa tolerare debeas. Quapropter subiungendum est hic aliquid de patrum exemplis, qui infirmitates, uel omnia aduersa pro Christi amore patienter tolerare studuerunt, ut tua caritas hoc legens, hoc menti commendans, illud uiribus ex totis imitari studeas.



CAP. XIu.---Admonitio de aduersis tolerandis patienter, infirmitateque amanda.

Hortor igitur, ut si uel infirmitas, uel alia contrarietas tibi accidet, quatenus perfecte ualeas scire, qualiter tribulationes, omnesque infirmitates tolerare debeas, lectioni esto dedita. Ibi enim inuenies scriptum: Quos Dominus amat, arguit, et castigat . Ergo tu, mater, ama argui, et castigari  ab illo. Qualiscunque infirmitas uenerit, gratanti animo suscipe illam. Unam rem uolo tibi de historia Tripartita narrare, quam subinde uolo ut legas, et memorie commendes. Fuit Beniamin senior, qui ualde clarus habebatur, dono Dei ditatus, ut sine medicamine tactu manus aut olei facta oratione sanaret egrotos. Hic fertur incidisse in hydropicam passionem et in tantum corpus eius intumuisse, ut non per ianuas cellule sue, in qua habitabat, efferri, nisi ianue cum tabulis ante positis sublate fuissent. Is ergo passionis sue tempore pene octo mensibus ante mortem in cella latissima sedens curabat solemniter egrotantes, non grauiter ferens, quomodo sue egritudini non prodesset; sed etiam sedentes consolabatur et deprecabatur, ut rogarent pro anima  eius, et de corpore non curarent: quia et dum sanus essem, inquit, nichil mihi proficit. Hunc Beniamin imitari stude, o sanctissima mater, in omnibus infirmitatibus tuis, Domino semper gratias stude referre. Audiat etiam dilectio tua de beato Stephano monacho, qualiter agere studuerit. Stephanus autem circa mare Oceanum habitauit, perfecta degens, et integra contentione qui circa sexaginta annos probatissimus monachus fuit, et Antonio magno notissimus. Fuit autem mansuetissimus, et sapiens, in locutione suauis, et utilis, et tristes consolabatur animos, et alacritate reuocabat, licet necessaria tribulatio preueniret, talis etiam erit in cladibus propriis. Denique dum infirmitatem incurabilem incurrisset, et medici putrida membra incidissent, ille tamen manibus  operabatur palmarum plectens folia, et presentibus persuadens, ut de rebus huiuscemodi non dolerent, neque cogitarent, nisi de bono fine: Deus, inquit, que fecit cuncta utilia sunt. Ego autem noui, quia huiusmodi passiones pro peccatis meis eueniunt, et melius est hic penas soluere, quam post mortem perpetua supplicia sustinere. Stude ergo et tu similiter dicere, quando tibi infirmitas aut alia contrarietas euenit. Considerare quoque summopere debemus, si illi, qui sancti et iusti erant, Domino pro infirmitate gratias referebant, quanto magis nos, qui peccatores sumus, infirmitates et tribulationes amare debemus, presertim cum dicat Apostolus, quod per multas tribulationes oporteat nos  intrare regnum Dei . Si igitur per multas tribulationes intratur in regnum Dei, amande sunt tribulationes cum gratiarum actione, a nobis tolerande sunt infirmitates, quatenus heredes regni celestis effici mereamur. Peccator enim, qui in hoc mundo flagellari non meretur, in inferno torquebitur. Optandum ergo nobis est, o sanctissima mater, ut in hac, dum uiuimus uita, tribulationes et infirmitates pro Christi amore, et pro remissione peccatorum nostrorum libenti animo sustineamus. Scire namque debet dilectio tua, quibus modis Deus hominem flagellat. Legi enim, quod quinque modis Deus hominem flagellat. Primo modo flagellat probationem. Sic flagellatus est Iob et Tobias; ad hoc enim flagellati sunt, ut probati essent et manifesti aliis ob  causam exempli imitandi, ut eorum cognoscentes impatientiam illos imitari studeamus. Secundo Deus homines flagellat, ne se extollant in superbia, uel in securitate ponant, quod ad sanctos specialiter pertinet, sicut beatus apostolus Paulus de seipso dicit: Et ne magnitudo reuelationum extollat me, datus est mihi stimulus carnis mee angelus Satane, ut me colaphizet . Qui postquam cognouit, quod salubre illi fuisset illud flagellum, dixit: Libenter igitur gloriabor in infirmitatibus meis, ut inhabitet in me uirtus Christi . Tertio modo Deus hominem flagellat propter peccatum, sicut paralyticum, cui dixit: Remittuntur tibi peccata tua . Deinde dixit: Tolle lectum tuum et uade in domum tuam . Per hoc uero, quod  illi peccata dimisit, et deinde ab infirmitate curauit, apertissime demonstratur, quod illa infirmitas ei propter peccatum euenerit. Quarto modo Deus hominem flagellat, ut sua uirtus, uel factorum suorum meritum demonstretur, sic de ceco nato ipse in Euangelio Dominus dixit: Neque hic peccauit, neque parentes eius, ut cecus nasceretur, sed ut clarificetur Filius Dei per eum . His uerbis aperte demonstrat, quod ideo cecus natus fuerit, ut a Deo illuminaretur, ac per hoc uirtus diuinitatis manifestaretur. Quinto modo Deus homines flagellat, ut hic incipiant tormentum sustinere, quod postmodum sine fine sustinebunt, quod solummodo ad malos pertinet. Sicut Antiochus et Herodes inchoauerunt pati hic, quod postmodum in inferno passuri erant.  De his scriptum est: Duplici contritione contere eos , he est: in presenti et futuro. His quinque modis Deus hominem flagellat. Idcirco uero incognitum est, quomodo ex his unusquisque flagellatur, ut unusquisque flagellatus timeat, et emendet, flendo, quod fecit; quatenus flagellum ei ad profectum eueniat. Admonenda est ergo beatitudo tua, ut hos quinque modos, quibus Dominus hominem flagellat, memoriter discas, quatenus in omni infirmitate uel in tribulatione semper ante mentis tue oculos illos habeas. In his namque meditando flagellum Domini gratanti animo tolerabis. Firmiter enim debemus credere, quod nullum peccatum sine uindicta relinquatur: aut enim hic per penitentiam,  unusquisque suum peccatum delet, aut Dominus pie per suum flagellum purgat, aut post mortem igne purgatorio expiabitur. Quod si his modis peccatum hominis non fuerit deletum, post hanc uitam in ignem descendet eternum. Hec uero nequaquam de tua debes desperare salute, nequaquam cum desperatis dicere: multa sunt mala mea, et innumerabilia peccata mea. Scito pro certo, quod nullus tantum possit peccare, quantum Dominus ualet dimittere: tantum si peniteat peccantem, et si ad illum conuerti studeat. Et quia sermo se intulit de uenia peccatorum speranda, uolo factum Theodosii imperatoris tibi ad memoriam adducere, per quod et ad sperandam peccatorum ueniam mens tua subleuetur, et ad lacrymarum fluentiam proferendam  cor tuum compungatur. Cur desperabit aliquis peccator de uenia, si ad Dominum ex toto corde conuertatur, cum supradictus imperator septem millia occidens lamentando et se reum agnoscendo ueniam intra paucos dies potuit promereri? Ut igitur manifestissime cognoscere possit sanctitas tua, quomodo hec gesta sunt, cur uidelicet septem millia hominum occiderit, et qua se occasione reum agnouerit, et quomodo se humiliauerit, et quomodo ueniam promeruerit, uerba historie Tripartite hic per ordinem sunt inserenda: per que uerba in multis proficere, Domino iuuante, poteris uirtutibus; primo in speranda uenia peccatorum; quia tantorum hominum sanguine reus existens facile ueniam impetrauit. Deinde in humilitate, quia cum imperator  esset, per predicationem beati Ambrosii tantum se humiliauit, ut omnibus peccatoribus se inferiorem esse cognosceret. Deinde in lacrymis, quia cum ecclesiam intrauit, pauimentum ipsius ecclesie lacrymis rigauit. uolo igitur, ut hoc tue caritati non sit incognitum, quod nemo simul in se omnia ualet exstinguere uitia. Nam, dum quispiam passionem libidinis effugerit, in auaritiam incurrit; et, cum auaritiam declinauerit, inuidie fouea illi preparatur; et, si inuidiam uicerit, mox uitium furoris et alios plurimos laqueos ponit inimicus, per quos possit capere incautum. Non est itaque facile hominibus uitare uniuersas insidias hostis, sed mens diuino solatio euigilans, diuinaque protectione adiuta, argumenta et machinamenta omnia antiqui hostis destruet.



CAP. Xu.---De speranda uenia peccatorum, quamuis innumerabilia sint penarum tormenta, penitentiaque Theodosii imperatoris a beato Ambrosio sibi iniuncta, causa exempli hic infertur.


Theodosus namque imperator habuit passionem furoris; sed iusto furori immensam crudelitatem permiscuit, quam rem pro tua humilitate, id est, ut in supradictis uirtutibus ex eius lectione proficias, narrare necessarium est. Thessalonica ciuitas est grandis et populosa, in qua cum orta fuisset seditio, quidam ex iudicibus eius lapidati sunt, atque tracti. Hinc indignatus Theodosius, iracundie non refrenauit infirmitatem; sed iussit iniustos gladios  super omnes euaginari, et una cum nocentibus innocentes interimi. Septem etiam millia hominum, sicut fertur, occisi sunt, non precedente iudicio, sed tanquam in messibus omnes incisi sunt. Huiusmodi cladem plenam ualde gemitibus audiuit Ambrosius, et cum princeps Mediolanum uenisset, et solemniter in sacrum templum uoluisset intrare, occurrit foris ad ianuas beatus Ambrosius, et ingredientem his sermonibus a templi ingressu prohibuit: Nescis, o imperator, perpetrate necis a te quanta magnitudo, neque post causam tanti furoris mens tua molem presumptionis agnoscit? sed si forte recognitionem peccati prohibet potestas imperii, decet tamen, ut ratio uincat potestatem, scienda quippe natura est, et eius mortalitas, atque resolutio, et puluis progenitorum,  ex quo facti, ad quem redigendi sumus. Non in flore purpureo confidens infirmitates operti cordis ignorare cequalium hominum; non est confidendum in purpura, sed magis consideranda est conditionis equalitas. Princeps es, o imperator, conseruorum; unus est enim rex Deus omnium et Creator. Quibus ergo oculis Domini aspicies templum? Quibus calcabis pedibus sanctum illius pauimentum? Quomodo manus extendes, de quibus sanguis iniustus adhuc distillat? Quomodo huiusmodi manibus suscipies sanctum Domini corpus? Qua presumptione ori tuo porrigis poculum sanguinis Domini pretiosi, dum furore sermonum tantus sanguis sit iniuste effusus? Recede ergo, recede, ne secundo peccato priorem nequitiam augere contendas. Suscipe uinculum,  quo te omnium Dominus nunc ligauit; est enim medicina maxime sanitatis. His quoque sermonibus imperator obediens , et aperte sciens que sunt propria sacerdotum, que regum, gemens et deflens ad regalia remeauit; cumque octo mensium continuata transissent tempora, propinquans erat Saluatoris nostri natiuitas. Imperator autem lamentationibus assiduis in palatio residens, continuas lacrymas incessabiliter expendebat. Ingressus autem Rufinus tunc magister et singularem fiduciam apud principem habens, et uidens eum in lamentatione prostratum accessit, ut lacrymarum causas requireret. At ille amarissime ingemiscens et uehementer lacrymas fundens: Tu, inquit, Rufine, ludis, et mea mala  non sentis; ego autem lamentor et gemo calamitatem meam; quia seruis quidem et mendicantibus aperta sunt templa Dei, et proprium Dominum licenter ingredientes exorant; mihi uero ingressus non est ad eum. Insuper etiam celi sunt mihi clausi. Hec singula uerba dicens singultibus interrumpebat. Rufinus uero: Curro, inquit, si tibi placet, et pontifici precibus persuadeo, ut soluatur uinculum, quo te ligauit. Ait imperator: Non suadebis Ambrosio; noui enim decretum illius iustum esse, neque enim reuerebitur imperialem potentiam, ut legem possit preuaricare diuinam. Cumque Rufinus uerbis plurimis uteretur, et promitteret Ambrosium esse flectendum, imperator eum pergere cum festinatione  precepit. Ipse uero spe data post paululum est secutus, credens Rufini promissionibus. Porro uir mirandus Ambrosius mox ut uidit Rufinum ait: Imitatus es impudentiam canum, o Rufine, tanteue necis auctor existens, pudorem ex fronte detergens, nec erubescis, nec metuis contra diuinam imaginem latrare. Cumque Rufinus supplicaret, et imperatorem diceret uenturum esse, superno zelo accensus Ambrosius: Ego, inquit, Rufine, predico quoniam ego eum ingredi ecclesiam prohibebo; si uero imperium in tyrannidem mutabit, necem ego libenter suscipio. Hec et alia plurima Rufinus audiens nuntiauit imperatori uotum antistitis, monens ne de palatio forte procederet. At imperator hoc in media iam platea cognoscens: Pergo, inquit, et iustas in  facie suscipio contumelias. Cumque ad sacra limina peruenisset, in sanctam ecclesiam non presumpsit intrare; sed ueniens ad antistitem et inueniens eum in solario residentem, supplicauit ut eius uincula solueret. At ille crudelem dicebat eius esse presentiam, et contra Deum insanire Theodosium, eiusque calcare leges. uerum, inquit, imperator, non insurgo contra ecclesiasticas sanctiones, neque inique ingredi limina sacra contendo; sed te soluere mea uincula deposco, et Domini clementiam pro me exorare stude: nec mihi ianuam claudi precipias, quam Dominus noster cunctis agentibus penitentiam aperuit. Tunc ait antistes: Quam, inquit, penitentiam ostendisti post tantas iniquitates? Quibus medicamentis incurabilia uulnera plagasque curasti? At  imperator: Tuum, inquit, opus est et docere, et medicamina temperare; meum uero oblata suscipere. Tunc sanctus Ambrosius dixit: Quoniam furore tuum iudicium commisisti, et non ratio protulit sententiam, sed potius iracundia, scribe legem, que decreta furoris euacuet, ut triginta diebus sententia necis in litteris tantummodo maneat, et iudicium rationis exspectet; quibus transactis diebus, ira uidelicet cessante, ratio causam iudicans, apud semetipsam que cognouit sub ueritate disponat; in his enim diebus agnoscitur, si iusta sit sententia, quam protuleris, an iniusta. Si iusta fuerit, permaneat; sin autem iniusta, destruatur. Numerus uero triginta dierum ad hec examinanda sufficiet. Hanc admonitionem imperator libenti animo suscipiens et optimam  esse confidens, legem rescribi repente precepit, et propria manu litteras confirmauit. Quo facto uinculum eius soluit Ambrosius. Que lex hactenus obseruatur. In tali namque tenore facta fuit illa descriptio, ut si quos imperator morti damnasset, usque triginta dies seruarentur illesi, quos regis ira iudicaret seuerius, et eorum sententia esset suspensa, quatenus in spatio triginta dierum ira quiescente, probasset iustum an iniustum, et quod iustum probasset, hoc agere studuisset. Hic ergo sacratissimus imperator ingredi limina permissus, non stans Domino supplicauit, neque genua flexit, sed pronus in pauimento iacens Dauidicam uocem proclamat: Adhesit pauimento anima mea, uiuifica,  etc. . Manibus autem capillos euellens, frontemque percutiens, pauimento lacrymarum guttas aspergens, ueniam impetrare poscebat. Cumque tempus accederet, quo munus ad altare solebat offerre, surgens est ingressus. Cum uero obtulisset, sicuti solitus erat, et intra cancellos stetit, rursus Ambrosius non acquieuit, sed locorum differentiam edocuit. Et primo quesiuit quid ibidem exspectaret. Imperatore autem dicente, sustinere se sacrorum ministrorum preceptionem, per archidiaconum remandauit: O imperator, interiora loca tantum sacerdotibus sunt collocata, que nec ceteri ingredi, nec contingere permittuntur. Egredere ergo, et hanc exspectationem cum ceteris habe communem; purpura namque imperatores, non sacerdotes facit. Tunc fidelissimus  imperator etiam hanc traditionem gratanti animo suscipiens remandat: Non audacie causa intra cancellos mansi, sed hanc consuetudinem in Constantinopolitana urbe esse cognoui: unde ago gratias pro huiusmodi medicina. Tali ergo et tanta uirtute et presul et imperator clarebant. Ego namque utriusque opus admirari  illius fiduciam, huius obedientiam, id est fiduciam sacerdotis, obedientiam regis, illius zeli feruorem, huius fidei puritatem. Igitur eximium opus nunc narratum est, quod te potest excitare, o sanctissima mater, in custodia multarum uirtutum. Hec enim Theodosii christianissimi principis, et beatissimi Ambrosii pontificis contentio sancta prouocat hominem ad sperandum ueniam peccatorum, ob quam maxime causam hanc  sanctam contentionem tibi scribere studui. Prouocat etiam ad caritatem, humilitatem, obedientiamque sectandam, quas uirtutes in principio huius admonitionis tue dilectioni commendare curaui. De quibus ergo uirtutibus te in principio huius exhortationis admonui, de ipsis te et in fine admoneo, quatenus bonum quod cepisti, perseueranti fine percipias.  Prouocat etiam durum et lapideum cor ad lacrymas profluendas, incitat ad zeli feruorem. Deprecor uero dilectionem tuam, ut hunc actum, hanc sanctissimam penitentiam piissimi principis, et zelum sanctissimi pontificis crebro legas, quia magnus animi profectus in ea latet. Si itaque ea, que sanctitati tue scripsi, prudentissima mater, perficere potueris opere, id est, si prorsus a te omnia uitia repuleris, et que in hac admonitione narrantur bona, custodire uolueris, scito, quod tuis uiribus hoc non facias, sed inspirante et adiuuante, qui ducit in Euangelio: Sine me nichil potestis facere . Sed nec cogitare quidem aliquid boni ualemus nisi illo operante, illo donante, a quo omne bonum procedit. Audi quoque attente, quid Dominus de hac causa  per Ieremiam prophetam dicat: Non glorietur sapiens in potentia sua, et non glorietur fortis in fortitudine sua, et non glorietur diues in diuitiis suis, sed in hoc glorietur, qui gloriatur: scire et intelligere et nosse me . Per hec enim uerba cum fumo auferetur superbia; quia sapientia et fortitudo et omnes opes reputantur in nichilum, et ista et sola gloriatio, ut sciat et intelligat quod ipse sit Dominus, qui facit misericordiam, iudicium et iustitiam nostram. Ex isto quoque loco sumpsit apostolus Paulus, quod ad Corinthios scripsit: Fratres, qui gloriatur, in Domino glorietur . Ubi sunt illi, qui dicunt hominem proprio arbitrio regi? Ubi sunt illi, qui dicunt, quod a nobis bonum inchoare possimus? Nequaquam illud credere debemus, quia nec cogitare,  quanto minus perficere ualemus, nisi ipso Domino donante. Ergo, si Domini gratia largiente bonum opus peregeris, et ea, que beatitudini tue scripsi, perfeceris, non tuis uiribus, non tuis meritis hoc tribuas, sed illi qui in te operatur et uelle et perficere pro bona uoluntate, cui est honor et potestas, et imperium per infinita secula seculorum. Amen.




ANNO DOMINI DCCCCLXu.
SANCTUS BRUNO COLONIENSIS ARCHIEPISCOPUS.





NOTITIA HISTORICA IN SANCTUM BRUNONEM.


BRUNO, Henrici Aucupis filius et Othonis Magni imperatoris frater, Coloniensis, ab anno Christi 953 ad 965 archiepiscopus. Huic commentarios in Pentateuchum alii tribuunt, quales habentur editi sub nomine Brunonis Herbipolensis, et de quo iam dixi, Astensis. Sixtus uero Senensis lib. Iu Biblioth. s., pag. 270, testatur in Bibliotheca Bononiensi Predicatorum exstare ms. huius Brunonis Commentarium in quatuor Euangelia, quo testatur se illa post Pentateuchum Moysis, ut noua ueteribus iungeret, illustrasse.





uITA SANCTI BRUNONIS AUCTORE RUOTGERO CLERICO COLONIENSI.


uitam Brunonis optimi uiri, animo factisque ad Ottonis fratris magnitudinem proxime accedentis,  amicus ei et in cathedra Coloniensi successor Folcmarus siue Poppo  , Ruotgero clerico Coloniensi  et precipuo defuncti familiari et comiti  scribendam iniunxit. Quo munere uir talibus amicis dignus, litterarum Romanarum  et Grecarum peritus, iudicio rectus  rerumque calamo tradendarum apprime gnarus, absque mora functus, librum egregium, et Sigeberto monente luculenter scriptum, qui tamen nonnunquam propter breuitatem intentiori animo legendus est, Folcmaro obtulit. Opus igitur anno 966 aut 967  intra biennium post Brunonis obitum et paulo ante Widukindi res gestas Saxonicas  et Hrotsuithe panegyricum  , quibuscum in laudibus Brunonis congruit, absolutum, precipuam sibi fidem conciliat, et inter primos eui illius fontes referendum, statim ut prodiit doctis uiris plurimum sese commendauit. Siquidem Folcuinus abbas, in gestis abbatum Lobiensium nostrum ad uerbum pene ducem secutus est, et Thietmarus Brunonem in cunctis diuinitus humanitusque proficuitatibus pollentem celebrans  , quominus de innumerabilibus tanti uiri ingenuis actibus plura proferret, se libro de nobili eius conuersatione scripto prohiberi dicit. Eodem tempore auctor uite Mathildis regine  et seculo post Sigebertus  nostrum exscripserunt, Hermannus Contractus  , Aegidius Aureeuallis monachus  , et Trithemius eum nouerant; nec apud Colonienses latuisse auctorem tantis eorum memorie titulis commendatum, altera Brunonis uita testatur, seculo XIu conscripta, quam Ruotgero precipue inniti lectores facile aduertent. Editionem nostram post priores Surii, Leibnitii et Byei curas ope codicum trium, omnium scilicet qui unquam innotuerunt, instituimus.

1. C. bibl. ducalis Guelferbytane mbr. sec. XI in fol. inter Augusteos 76, 14 signatus, qui plerumque per quaterniones littera ualde parua exaratus, paginis 63  complura magni momenti opera historica exhibet, Sigeberti uitam Deoderici I Mettensis episcopi; fol. 5-18 uitas Gerici, Clodulfi, Adelberonis II, Romarici abbatis, Amati confessoris, Adelphi abbatis, Mansueti episcopi Tullensis auctore Adzone, quas eque ac easdem in codice regio Parisiensi n. 5294 a Bettone scriptas ex antiquiore quodam libro fluxisse patet; tum fol. 18-24 uitam Grodegangi episcopi Mettensis; fol. 25-30 olim Alperti libri de diuersitate temporum et de gestis pontificum Mettensium fragmentum exstabant, iam in bibliotheca regia Hannouerana reconditi; fol. 31-36, Auiti, Seueri, Euodii, Pauli scripta de S. Stephano; fol. 36, Bede epistola ad Eadfridum de uita Cuthberti; fol. 38, Miracula S. Wigberti; fol. 40, Luciani epistola de S. Stephano leguntur. Inde a folio 43 Ruotgeri uita Brunonis, sermo in natali S. Pantaleonis, Stephani sermo in natali S. Maurini, translatio S. Maurini et sermo S. Augustini; fol. 49-63, Harigeri et Anselmi gesta pontificum Leodiensium habentur. Folii 63 pars, fol. 64 et alie codicis partes uacant. Scribis, quibus tanti libri debentur, corrector successit, qui multa passim emendauit, perperam omissa in margine et in schedulis annexis suppleuit; correctorem hunc fortasse Sigebertum Gemblacensem fuisse, coniicere licet, quod tamen manus cum Chronico eius autographo collata confirmabit aut refellet. Certe Sigeberto codicem hunc ad manus fuisse, operibus que continet Sigeberto notis confirmari uidetur. Inter que uita Brunonis textum talem prebet, qualem, paucis tantummodo mendis exceptis, Ruotgerus scripserit. Usus erat eo iam ante nos Leibnitius in SS. Brunsw. I, 273 sqq., sed Surii editione seductus, textum minus bonum et fidum dedit.

2. C. bibl. regie Bruxellensis, olim S. Pantaleonis Coloniensis, iam numeris 329-341 signatus, membranaceus in fol. sec. Xu, quem a. 1826 euolui  et Bethmannus noster iam in usum nostrum conuertit, a Surio  typis expressus est. Exhibet uitam et miracula S. Pantaleonis, uitam et translationem S. Maurini auctore Stephano, uitam et translationem S. Albini, uitam Mathildis regine, testamentum ecclesie S. Cecilie, notitiam de constructione monasterii S. Pantaleonis, uitam breuiorem S. Brunonis, Ruotgeri uitam S. Brunonis, sermones Augustini et Bede; et Ruotgeri quidem opus insertis historiis translationum S. Euergisili et Patrocli. Altera uita magnam partem ex libro Ruotgeri hausta, propter nonnulla tamen aliis fontibus qui hodie latent debita typis uulgari meretur. Exscripsit eam et in capita distinxit Bethmannus.

3. C. bibl. regie Bruxellensis n. 7460, olim uallicelliane, uitas SS. mensium Octobris et Nouembris continens, mbr. fol. max. duabus columnis sec. XIII scriptus, quem adhibitis Surii et Leibnitii editionibus Byeus in Actis SS. Bollandianis mensis Octobris t. Iu, 698-790, secutus et prefatione atque commentario comitatus est. Detexit eum iterum a. 1839, et in usus nostros conuertit Bethmannus; textus, multis uocibus omissis, aliis additis, a genuino recedit  .

Capitum distinctionem, que a Leibnitiana paululum recedit, ex codice 3 acceptam, nonnunquam, prout sententia flagitare uidebatur, emendauimus. Codex 1 capita longiora exhibet, sed omissis numeris nonnullis in hac re facem preferre nequiuit.




INCIPIT PRAEFATIO uITAE [223 1Kb] DOMNI BRUNONIS COLONIENSIS ARCHIEPISCOPI.


 Domino in Christi gratia beatissimo atque in omni splendore sapientie [223a 1Kb] perfectissimo FOLCMARO archiepiscopo RUOTGERUS [223b 1Kb] , seruorum suorum ultimus, uere claritatis gloriam sempiternam.

Imposuit sanctitatis uestre reuerentia super caput meum grauem quidem sarcinam, sed pro captu paruitatis mee dulcem admodum et iocundam, uidelicet ut uitam mirabilis et magnifici archiepiscopi Brunonis, qua potuerim sermonis facultate, describerem. Cui uirtus laudem contulit, quam, ut ipse meruit, styli mei officium implere non potuit. De ipso tamen [224 1Kb] quomodocunque loqui, quia uos iussistis, delectabile fuit. Qui ab initio sic fuit animatus, ut non magis sua causa se putaret natum, quam nostra reique publice procreatum. Fecit omnino plurima  et prope infinita, que digna fuerunt sempiterna memoria; sed non exspectet auditor aut a me aut a quolibet hec omnia explicanda. Quod si quis fideliter et uere agendum promitteret [225 1Kb] , singulos quos pueritiam pretergressus [226 1Kb] uixit annos propriis et his utique spatiosis codicibus insigniret. Aestimo igitur multos longe lateque hac occupatos industria, ut gesta eius his etiam qui post futuri sunt, partim scribendo, partim commemorando transmittant. Non enim in una prouincia aut in uno negotiabatur regno; omnium quos adire poterat salutem beneuolentie atque laboris studiique sui querebat commercio.  Non [227 1Kb] desunt plurimi qui hoc laute et prudenter exsequi possint, cum, etsi nulli alii tales ualeant reperiri, in solis [228 1Kb] eius discipulis omne studiorum et eloquentie genus adhuc recenti eius memoria ita per multa terrarum loca floreat, ut maxima rerum gestarum insignia non enarrare modo, uerum et exornare sufficiat. Quot quantosque de alumnis tanti uiri episcopos, quantos in quacunque ecclesiastice professionis disciplina probatissimos nouimus, qui eum et familiarius nouerunt, et perfectius illustribus monumentis uitam eius declarare potuerunt! Sed qui sum ego, qui uotis uestris, dominorum excellentissime, ausus fuerim contraire? Feci ergo quod potui, quomodo potui [229 1Kb] , non presumens de scientia, sed fiduciam qualemcunque retinens in  obedientia. In quo, etsi minus possibile mihi uisum est id explere quod aggressus sum, precepti tamen uestri dignitatem ita uenerari semper et amplecti animum induxi, ut impossibilitatis mee oblitus, in manibus uestris sim oculis et animo totus. Hinc ego largiflue [230 1Kb] pietati uestre supplico [231 1Kb] ut quod huic operi meo deest in pompa ornatuque sermonis, suppleat in auribus uestris eius [232 1Kb] commendatio, quem pro merito uirtutis tam suauiter amastis. Beatitudinem uestram Deus omnipotens ad salutem nostram diutissime incolumem [233 1Kb] et beneualentem conseruare dignetur [234 1Kb] .



INCIPIT uITA DOMNI BRUNONIS ARCHIEPISCOPI .


 1. Sapientie nimirum est, scire unde sit donum quod quis accepit [236 1Kb] ; ne [237 1Kb] a se sibi hoc esse, aut a Deo quidem sed sibi debitum, putet. Si enim querimus quid nobis debeatur, nichil inuenimus nisi supplicium. Misericordia autem Dei prerogauit nobis gratiam, ut haberet, quibus redderet gratiam pro gratia; et hoc iam [238 1Kb] esset debitum, quia Deus uoluit, non quia homo meruit. Quid enim habes, ait Apostolus, quod non accepisti? Si autem accepisti, quid gloriaris, quasi non acceperis?  Ineffabili igitur prouidentia bonitatis Dei collatum est  electis eius, ut et gratis copiosis gratie muneribus ditentur, et tamen hoc ipsum, quo munerantur, quodammodo per gratiam mereantur; alius sic, alius uero sic, unusquisque secundum quod in eo operatur  unus atque idem spiritus, diuidens singulis prout uult . Soli Unigenito non ad mensuram dat Deus Spiritum. In ipso namque, ut ait Apostolus, habitat omnis plenitudo diuinitatis corporaliter , membris eius pro sua cuique uoluntate partitur; quibus abundanter omnia dat ad fruendum, uidelicet se ipsum, ut sit Deus omnia in omnibus . Dispar hec claritas et diuersa donorum largitas nunc est admirabilis questio, quandoque erit honorabilis [239 1Kb] pulchritudo et ornatus domus Domini, de qua dicitur Deo: Sanctum  est templum tuum, mirabile in equitate .

2. Compertum est nuper a plurimis in uenerabili Coloniensis Ecclesie archiepiscopo Brunone pie  memorie, et satis a prudentioribus intellectum, homo homini quid prestet [240 1Kb] , uel excellat [241 1Kb] . Cuius plerique [242 1Kb] dicta et opera, qui [243 1Kb] familiarius eum nouerant, satis admirari nequibant. Erant enim in uno illo homine res ualde dissimiles: natalium nobilitas, honorum dignitas, scientie, que inflare solet, tanta sublimitas [244 1Kb] , ut nichil supra, animi uero et habitus humilitas, quantum a sagacioribus discerni potuit, ut nichil infra putares. Nam [245 1Kb] media caritate constrata sunt. Arridebant [246 1Kb] ei omnia que ad fastum suppeterent, que [247 1Kb] a [248 1Kb] se semper studiosissime uigilantis [249 1Kb] manu discretionis abegerat. Ita aliud ad oculos hominum, aliud ad testem cordium exhibebat [250 1Kb] . Cuius conuersationis exemplo plurimos salubriter institui posse credimus, si eamdem  strictim a pueritia repetamus. Habent enim in illa mediocres et humiles, unde conualescant; elati contra et diuites, unde obstupescant. Attauorum eius attaui usque ad hominum memoriam omnes nobilissimi; nullus in eorum stirpe ignotus [251 1Kb] , nullus degener facile [252 1Kb] reperitur; hic tamen omnes, salua augustorum et regum excellentia, omnino perspicacissime lineamentorum gratia, artium gloria, et omnigena animi superabat industria: natus eo tempore , quo pater eius Henricus [253 1Kb] rex gloriosus, perdomita [254 1Kb] barbarorum seuitia, represso etiam intestine cladis periculo, diruta magno studio reedificabat, et uolentem populum iustitie frenis in tutissima et optatissima [255 1Kb] demum pace regebat. Ita natiuitatis eius tempus iam quasi futura bone uoluntatis  eius insignia preferebat. Nam cum omne quod bonum esset [256 1Kb] uiuacissime semper appeteret, pacis donum quasi nutrimentum et ornamentum quoddam ceterorum [257 1Kb] uirtutum sollicitius expetiuit, quod bonis omnibus profuturum presciuit. Tranquillitatis enim tempore nutriri [258 1Kb] debent et solidari uirtutes, ut perturbatione qualibet ingruente, a status sui uigore hominem emolliri non desinant.

3. Nimis longum est prosequi [259 1Kb] , quomodo memoratus rex, pater huius magni uiri de quo agimus, ad illam tam grate pacis serenitatem peruenerit, cum ipse omnia regni [260 1Kb] spatia et continuis finitimorum incursionibus et grauissimis inter ciues etiam et [261 1Kb] cognatos dissensionibus concussa et atrociter uexata repererit [262 1Kb] . Hinc etenim seua Danorum  gens terra marique potens, inde centifida Sclauorum rabies barbarorum frendens inhorruit; Ungrorum nichilominus insecuta crudelitas, transgressa terminos  Marahensium, quos sibi non longe ante impia usurpauit licentia, plerasque prouincias regni eius ferro et igne longe lateque uastauit. Dies ante, quam huius mali materies narrandi [263 1Kb] deficeret [264 1Kb] . Trans Hrenum [265 1Kb] occidentem uersus nobis omnia rebellabant, ipsi certe regni adhuc angusti [266 1Kb] principes in sua uiscera pene irremediabiliter seuiebant; que omnia uel resecare uel sanare [267 1Kb] nemo nisi precipua uirtute et singulari preditus industria posset. Sed post aliquantulum [268 1Kb] temporis tantus timor per gratiam diuinam inuasit extraneos, ut nichil unquam eis esset formidabilius; tantus amor colligauit domesticos, ut nichil unquam in quolibet potentissimo regno coniunctius uideretur.

4. Eo tempore  generosa regum proles, annos  circiter quatuor habens, liberalibus litterarum studiis imbuenda [269 1Kb] Baldrico uenerabili episcopo, qui adhuc superest  , Traiectum missa est. Ubi cum ipse disciplinabiliter [270 1Kb] , ut puta bone indolis puer, ingenio sagaci proficeret, inuisa Nordmannorum [271 1Kb] tyrannides [272 1Kb] quasi [273 1Kb] per huiusmodi obsidem aliquantum refriguit, et Ecclesie demum ceteraque [274 1Kb] edificia, quorum ruine uix exstiterant [275 1Kb] , hac occasione restaurate [276 1Kb] sunt. Ita nulla sue etatis spatia absque [277 1Kb] utilitate sancte Dei Ecclesie transigebat. Per ipsum enim, licet adhuc inscium, iam christianus populus ab hostibus liber, in Dei laudibus exsultabat. Deinde ubi prima grammatice artis rudimenta percepit, sicut ab ipso in Dei omnipotentis gloriam hoc sepius ruminante didicimus,  Prudentium petam tradente magistro legere cepit. Qui sicut est et fide intentioneque catholicus, et eloquentia ueritateque precipuus, et metrorum librorumque uarietate [278 1Kb] elegantissimus, tanta mox dulcedine palato cordis eius complacuit, ut iam non tantum exteriorum uerborum scientiam, uerum intimi medullam sensus, et nectar ut ita dicam liquidissimum, maiori quam dici possit auiditate hauriret. Postea nullum penitus erat studiorum liberalium genus in omni Greca uel Latina eloquentia, quod ingenii sui uiuacitatem aufugeret. Nec uero, ut solet, aut diuitiarum affluentia, aut turbarum circumstrepentium assiduitas, aut ullum [279 1Kb] aliunde subrepens fastidium ab hoc nobili otio animum eius unquam auertit; ita ut munditiam cordis eius attestaretur iugis  meditatio et indefessum continue exercitationis studium, cum iam penitus omnis huiusmodi affectio transiret in habitum, sicut scriptum est: Ex studiis  suis intelligitur puer, si munda et si recta sint opera eius . Huc accedit, quod sicut feruorem animi sui non passus est aliorum desidia et leuitate exstingui aut superfluis uanisque corrumpi colloquiis, ita libros, in quibus studuit, aut quoscunque pre oculis habuit, incaute refringi aut corrugari uel quomodolibet minus diligenter tractari omnino egerrime tulit; nichil sane in his, que ad se pertinebant, negligendum ducens; quoniam quidem, ut Salomon ait: Qui minora negligit, paulatim decidit [280 1Kb] .

5. Igitur postquam pater eius, fundato et ad unguem pacato imperio, rebus humanis concessit, Otto filius eius maior natu, benedictione Domini auctus et oleo letitie unctus , magna uoluntate et  consensu principum regnare cepit, centesimo octogesimo octauo lustro, sexagesimo tertio  indictionum circulo ab incarnatione Domini nostri Iesu Christi; uir in quem Spiritus Dei donum contulit singulare ueritatis et fidei. Cuius uirtutes si me narraturum promiserim, nimium mihi sumpserim [281 1Kb] , et ferendus minime fuerim. Excedit enim laus eius et gloria, quidquid uel ipse Cicero sibi promitteret in facundia. Hic germanum suum Brunonem Deo dicatum, adhuc adolescentulum, honorabiliter, ut par fuit, e scholis in palatium euocauit, locum uidelicet tam lucidissimo aptum speculo, ubi, quidquid deforme per totum pene mundum esset, in studiis liquidius appareret. Huc enim ex omnibus finibus eius confluebat totum quod sibi aliquid esse uidebatur.  Nihilominus ab omnibus calumnia qualibet oppressis hoc asilum unicum petebatur. Exemplar ibi sapientie, pietatis et iustitie supra hominum memoriam eminebat. Inde reuersi, qui sibi paulo ante domi uidebantur doctissimi, rubore [282 1Kb] notati, rudimenta artium, quasi Nunc cepi dicentes, aggressi sunt. Cui in leua parte mamille nil saluit, sese ab hoc quasi celso tribunali exinde uerecundus abstinuit. uas illud suum impleuit Dominus spiritu sapientie et intellectus. Nec suffecit [283 1Kb] ei in gazophilacium cordis sui colligere, quod in promptu habebat; peregrina insuper conduxit enigmata, et quidquid philosophicum terrenisque sensibus remotissimum sensit, hoc undecumque contraxit. Oblitteratas diu septem liberales artes ipse retexit. Quidquid historici,  oratores, pete et philosophi nouum et grande perstrepunt, diligentissime cum doctoribus cuiuscunque lingue perscrutatus est; et ubi magister excelluit ingenii uelocitate, ibi se discipulum prebuit humilitate.

 6. Sepe inter Grecorum et Latinorum doctissimos de philosophie sublimitate aut de cuiuslibet in illa florentis discipline subtilitate disputantes doctus interpres medius ipse consedit, et disputantibus ad plausum omnium, quo [284 1Kb] nichil minus amauerat, satisfecit. Non enim examen improbum in illa castigauit trutina, nec se quesiuit extra; gloriam sibi estimabat testimonium conscientie sue [285 1Kb] . Spectauit hoc frequentius iudex in talibus falli nescius, rex orbis terrarum maximus, et qui regnum suum exterius fortitudinis et consilii uigore firmauit, interius illud tali splendore uestiuit. Horum spectator et ipse Deus creditur [286 1Kb] , cuius misericordia donum, quodcunque tribuit, custoditur. Quis enim a tanta et tam incomparabili altitudine prohiberet arrogantiam, nisi  pius ipse suam adhiberet custodiam?

7. Isrel episcopus Scotigena  , sub cuius magisterio illustrissimus hic de quo loquimur plurimum se profecisse testatus est, de moribus eius requisitus a quibusdam, quos ipsi audiuimus hoc idem sollicitius ruminantes et quasi pro oraculo habentes, sanctum eum apprime uirum esse [287 1Kb] respondit. Satis laudabile scitumque doctoris de discipulo testimonium. Greci, quibus eque magistris usus est, ad tantam gratiam stupebant; digna nimirum de illo problemata domum suis ciuibus reportabant; quorum studium quondam fuisse dicitur, aut audire semper aliquid noui aut inuenire .

8. Millies interea per dies cogebatur calamitosis  patrocinari [288 1Kb] , consulere afflictis, opem ferre miseris. Que omnia sic administrabat, ut refugium factus egenis omnibus uideretur. Ita, cum esset in otio, nemo fere magis uidebatur in negotio; nec, cum esset in negotio, unquam cessabat ab otio. Lucubrationibus intentissimus inueniendis, in dictatu, quecunque sunt honestissima, acutissimus fuit. Latialem [289 1Kb] eloquentiam non in se solum, ubi excelluit, sed [290 1Kb] et in multis aliis politam reddidit et illustrem. Nullo autem hoc egit supercilio, sed cum domestico lepore, tum urbana grauitate. Post epulas cum alii, et maiores etiam ut accepimus, paulo agunt remissius, ipse lectioni et meditationi uacabat [291 1Kb] attentius. Matutinum crepusculum nullo pretio uendidit, nec tunc se somno sollicitanti ullo  modo credidit. Scurrilia [292 1Kb] et mimica, que in comediis et tragediis a personis uariis edita quidam concrepantes risu se infinito concutiunt, ipse semper serio [293 1Kb] lectitabat: materiam pro minimo, auctoritatem in uerborum compositionibus pro maximo  reputabat. Translatitiis usus est scholis, non [294 1Kb] corpore quidem sed mente quietus [295 1Kb] . Quocunque enim circumagebantur tabernacula aut castra regalia, bibliothecam suam sicuti arcam [296 1Kb] Dominicam, circumduxit, ferens [297 1Kb] secum et causam studii sui et instrumentum, causam in diuinis, instrumentum in gentilibus libris; ut puta doctus paterfamilias, qui nouit de thesauro suo proferre noua et uetera . Nec in ipso itinere desidie locus erat; in turba, quod paucorum est, quasi solus erat. Confabulabatur namque utilissimum aliquid cum quouis, aut meditabatur id [298 1Kb] ipsum in quouis.

9. Cum ad diuinum uentum esset officium, animum agebat intentum, breui quidem sed pura se oratione Domino commendans. His, quibus conuixerat  [299 1Kb] , habitu et gestu aliquando, mente aliud actitans, satisfecit. Non enim aliter tam uere popularis esset, neque tam multis meliora persuasisset. Quidquid sacerdotum Domini aut perfectorum uirorum quispiam illo in tempore magnum in religione moliebatur, hoc quasi solo quodam comite nitebatur; nec rebatur auctoritatem suam satis per se uehementem, nisi hunc, quasi succenturiatum [300 1Kb] , nosset se in diuina acie sustentantem. Seruus autem Dei non mediocriter in incepto profecit; rumores uulgi pro nichilo duxit; nec quod ante pedes fuit solum, sed multa quoque in posterum preuidit. Hinc est, quod de fratre suo cognomento patris sui, et de Cuonone [301 1Kb] in affinitatem regiam assumpto  , dum nimiam inter eos colloquii familiaritatem,  et hoc maxime missarum tempore, cerneret, presago spiritu fertur dixisse: O in quantam inimicitiarum amaritudinem ista in hoc tempore tremendo male parta contubernia resoluentur! Euentus rei non multo post dictis fidem fecit.

10. Prima dispensatio credita est illi adhuc adolescenti in quibusdam monasteriis  ; in quibus degentes cum idoneo Ecclesie [302 1Kb] testimonio, partim uoluntarie, partim ui, ad regularem uitam constrinxit, sciens quod et inuitis bona prestantur. Ipsaque post paululum Deo sacrata loca, annuente regia liberalitate, priuilegiis et immunitatibus pristinis reformauit, nichil sibi suisue [303 1Kb] exinde beneficii iure reseruans, nisi quantum cenobiorum patres sponte causa caritatis obtulerant. In his exstat Loresham,  locus regum munificentia nobilis, adhuc in memoriam tanti uiri retinens et prerogatiuam libertatis  et monimenta religionis. Deinde cum de uirtute  in uirtutem giganteis, ut ita dicam, passibus iret, et quocunque pedem intendit, semper in uoluntate Domini proficeret, orta est subita tempestas dissensionis in Ecclesia , dormiente credo Iesu [304 1Kb] in pectoribus uigilum ante fores domus Domini excubantium; ita ut quidam Satane socii, inuidie spiritu distenti, imperatorem ipsum, per quem salus erat in populo, uidelicet lumen orbis terre, conarentur exstinguere. Quare hoc, nisi ut non [305 1Kb] arguerentur eorum mala opera? Nam teste euangelica ueritate, omnis qui male agit, odit lucem . Cassato igitur per Dei miserationem hoc per serpentinum [306 1Kb] sibilum concepto consilio, nequitie sue uirus per totius regni eius uiscera diffuderunt. Quod licet ubique et legum minaretur silentium et  plebis per cedes et rapinas interitum, nusquam tamen ferocius quam in occidentis partibus estuabat [307 1Kb] . Ibi principes ui et rapto assueti, populi rerum nouarum cupidi, ciuilibus omnes [308 1Kb] cladibus intenti, aliorum ditescere miseriis preoptabant.

11. Tunc sancte Coloniensis Ecclesie pastor Wicfridus [309 1Kb] diu admodum imbecillis, regie tamen maiestati et patrie satis fidus, fessis tandem relictis terre artubus, supernis spiritibus sociatus est. Plebs autem destituta pastore, in ipsa confusione nil anceps nil uarium molita, unicum unice optatum in domno Brunone, magnifico uiro et probatissimo, sibi delegit solatium, secuta magnatum et totius cleri consilium. Qui in iuuenili corpore moribus maturus, in maximo nobilitatis fastu humilis et mansuetus  erat; in sublimitate sapientie, quam percepit, non plus sapere quam oportet sapere , sed sapere ad sobrietatem animum induxit; in regali affluentia parcus sibi, diues amicis fuit. In ea primum electione preter ceteros Godefridus floruit episcopus  ; sed si [310 1Kb] quis alium uoto preiret, difficile quispiam expediret. Hoc uno inter spem metumque dubii ferebantur, quod honoris dignitatem et uiri gloriam metientes, indignum fore tante sublimitati metuebant, quod ei cum tanto ambito preparabant. Et reuera si quis in toto hoc regno locus esset augustior, aut certe clero, populo, ecclesiis, omnique apparatu elegantior, hic tanti pastoris receptui [311 1Kb] ab omnibus qui eum nouerant dignior putaretur.

 12. Conspirantibus itaque omnibus et idem in Christo sentientibus, cum adhuc inhumatum et ad oculos positum secundum consuetudinem loci corpus  bone memorie decessoris eius aspicerent, electi sunt a senatu sanctissimo quatuor summi uiri et eodem numero laici, omnes apprime eruditi, qui omnia hec perferrent ad palatium, et patefacta [312 1Kb] post defletam destitutionem electionis unanimitate, memoratum desolatis flagitarent solatium. Quid multa? Complacuit, Deo gratias, imperatorie  auctoritati, sic et tempori et loco consulere, ut petitum tanta constantia uisitatorem festinanter ad destituti gregis custodiam mitteret. Missus tandem e castris terreni imperii in celestis regis tabernacula cum spiritualibus nequitiis pugnaturus intrauit, artes secum exercitationesque uirtutum, arma fidei pre se ferens [313 1Kb] . In illo mox noui eius comites uiderant et quod blandiebatur et quod terrebat. Affabilem  namque se ualde et mitem prebuit, et cum eius industriam in agendis nichil effugeret, requisiuit tamen undecunque sollicitius quid agendum sibi esset, quibus consuetudinibus inniti debuisset. Erat ei comitate condita grauitas; ita confluenti turbe modicum [314 1Kb] hilaris et per omnia mirabilis apparebat.

13. uentum est ad sacratissimam sedem, huic pio prouisori ab omnipotente Domino ante tempora preparatam, in ipso tempore presentatam. Factus est concursus ingens populi, infinita trepidatio uulgi; nouis gaudiis exsultauit ciuitas. Clerus ex monasteriis conuenit, sanctimonialium multitudo concurrit, conditio quelibet et sexus uterque plus solito ad gaudia conuenerunt. Ecclesia leta prolem  suam, maternis eatenus [315 1Kb] lactatam uberibus, iam in Christi gratia adultam, in die tante solemnitatis ablactauit, et spiritualiter matrem esse constituit, que sibi postmodum filiolos, in quibus Christus formaretur, affectu dulcissimo parturiret . Episcopi autem, qui frequentes aderant, et huius sancti cleri senatus, acclamantibus cunctis in uoce exsultationis et salutis, electum a Deo et hominibus uirum super cathedram pontificalem sedere fecerunt, et laudem Deo simul uniuersi clamore, quo [316 1Kb] quisque poterat, in organis nichilominus et cymbalis et quocunque signo letitie personuerunt.

14. Exinde omnis eius intentio, omne studium, sancte matri Ecclesie aut munimento fuit aut ornamento. Munienda scilicet erat exterius, ornanda interius;  munienda in secularibus, ornanda in spiritualibus [317 1Kb] . Dilexit ante omnia decorem domus Domini et locum habitationis glorie eius ; hoc se ardere desiderio multis modis perspicaciter [318 1Kb] ostendit, quod hic scripto perstringere necesse non  est, quoniam quidem illustrium eius factorum memoria recens est, nec in eius populo de eo loqui cessabit omnis qui fidem et ueritatem amabit. Quedam tamen de his, ut proposuimus, propter exemplum et instructionem plurimorum scriptorum silentio tegenda non sunt. Impossibile namque est tanti uiri gesta per quotidianos uirtutum profectus euoluere, dignisque factorum laudibus magna eius merita congruenter attollere, que longe lateque more prudentissime apis, ut Christi bonus odor esse posset, benefaciendo et oppressorum inopiam sustentando collegerat. Hoc nimirum aliis ad uitam, aliis ad mortem erat. Nam qui amaritudinis zelo succensi, bonarum artium [319 1Kb] ignari, dissimillima suis factis studia, que nec [320 1Kb] immutare, poterant nec uenerari nouerant detrahendo  et maledicendo peruertere conabantur, mortem sibi et ue perpetuum comparabant, secundum prophete comminationem dicentis: »ue, qui dicunt malum bonum et bonum malum, ponentes tenebras lucem et lucem tenebras!« ---»Qui uero sequitur me,« dicit Dominus [321 1Kb] , »non ambulat in tenebris .« Hic profecto ante tempus non iudicat, nec quemlibet facile ex sua sententia damnat. Bonis igitur propositum est pessimis displicere, unde uitam suam non popularium uanitate sermonum, sed conscientie ueritate metiuntur.

15. Antequam in suggestum pontificalem uir iste in lege Domini eruditus ascenderet, seditiosis nostre reipublice ciuibus, quos inflammauit spiritus Satane insurgere in christum Domini, erat spes quedam Colonia  [322 1Kb] potiundi; ita magnanimum regni Lotharici populum aut pacis sibi federe deuinciri, aut crebro belli impetu propter opportunitatem loci terreri posse arbitrabantur [323 1Kb] . Sed postquam illam hic filius pacis, custos Ecclesiarum Dei peruigil, introiuit, dici non potest, quanto merore sint afflicti, quanta desperatione incepti sui perficiendi obducti sunt, quicunque in hoc regno erant pacis inimici. Hinc blasphemie, maledicta probra et multimoda impietatis commenta. Sane mentita [324 1Kb] est iniquitas sibi, ut quia [325 1Kb] pastorem nec corrumpi nec ullo modo seduci posse sciebant, gregem saltem ab eius amore, si quis daretur huiusmodi fraudis processus, his mendaciorum ostentis auerterent. Docti namque et magni uiri inuidiam [326 1Kb] promereri norunt, habere nolunt.

 16. Ea tempestate ab imperatore et exercitu eius obsessa est Magontia, urbs nobilis et opulenta. Erat enim referta [327 1Kb] hostibus et insidiatoribus regni; et ubi uigere solebat sinceritas religionis, illuc maxima  confluxit sentina dissensionis. De archiepiscopo loci uarius principum eque et uulgi sermo fuit: alii innocentiam eius in celum ferre, uirtutes predicare, ea que passim, et in illis presertim partibus, per ciuile malum perperam agebantur, ipsi pre omnibus odiosa dicere; quippe partes eum exsecrari testabantur, idcirco e medio secedere; minimum curare, cui urbs pateret, cui milites obedirent. Hec fere illorum erat sententia, qui coniuratione impia federati, eius iugi auxilio et consilio in omnibus se fretos esse iactabant; hoc solo causam suam defendentes quod nequaquam reproba esse posset, cui talis uir communicare uellet. Alii uero et pene omnes quorum cordibus diuina gratia inspirauit, potestatem a Deo ordinatam [328 1Kb] uenerari, imperatorem omni deuotione  sequi, tutorem opum, uindicem [329 1Kb] scelerum, largitorem honorum. Ipsi etiam, quibus domi sua res familiaris, coniuges et liberi cure erant, aut pax et salus sua quomodocunque dulcis exstiterat, longe aliter huius uiri merita estimabant. Nos interim hec Dei iudicio relinquamus, et a diuerticulo ad propositum redeamus.

17.  Nouum itaque Agripine [330 1Kb] ciuitatis custodem et designatum antistitem imperator ad nouum inuitauit consilium, expertus, quid ante hanc iniunctam ei curam mente linguaque posset. Ibi uarius altrinsecus assentantium fauor, et prope, cui merito crederetur, incertum. Audire hoc erat frequentius, etiam ab his qui in castris regalibus militabant, laudare aduerse partis fortitudinem, preferre in eisdem innocentiam cause, quod coacti et nimis  inuiti hunc sibi laborem assumerent. Et quoniam quidem nec inter [331 1Kb] hostes quisquam tam demens inuentus est, qui maiestatem regiam blasphemaret, in Heinricum fratrem eius, Bauwariorum ducem et marchionem inclytum, barbaris et omnibus id locorum gentibus, ipsis etiam Grecis, formidabilem, crudelitatis inchoate culpam omnem et malitiam retorquebant. Reuera autem quo quis melior, et ad conseruandam imperatori et regno eius fidem promptior erat, hunc magis exosum habebant  . In hoc impie latrocinantis et periure partis odium [332 1Kb] Bruno, gloriosus et populo Dei optatus presul semetipsum sponte libensque coniecit, nec duplici corde nec labiis dolosis cuiquam occasionem prebens, aut dissimulare quod uellet, aut simulare  quod nollet. Ita neque alium fallere animum induxit, neque ab alio [333 1Kb] se falli ipse consensit. Prius tamen dura tentauit corda [334 1Kb] rebellium, si quo modo ullis salutifere suasionis eius et doctrine possent curari fomentis; ultimam cauterii differens medicinam, donec pia sollicitudine diligentius experiretur, quid [335 1Kb] sibi hec infrenis audacia polliceretur.

 18. Erat in ea coniuratione princeps imperatoris filius Liudulfus [336 1Kb] , unice clarus et spectabilis adolescens, qui non solum ad conseruanda [337 1Kb] , uerum etiam ad exornanda patrie monimenta uictorie sufficeret, si seductoribus minime credidisset, et heres esse, non proditor, uoluisset. Sed quia festinans ditari, paterno non meruit obedire consilio, contigit illi secundum ueridicam Salomonis sententiam, ut hereditas, ad quam festinauit in principio, in nouissimo benedictione careret. . Egregius ergo ut [338 1Kb] plenus consilii, futurus et iam designatus, ut diximus, sacerdos Domini, dolens de contemptu [339 1Kb] fratris, de interitu nepotis, eumdem accepta fide per obsides in castra beluino animo uenientem, eductum ut ferunt de turba, seorsum ita allocutus est:  »Nescis, iuuenum omnium quos terra tulit clarissime, quantum tibi tuisque profueris, si admonitionis mee uerba in pectoris tui secreta demiseris. Tu namque maxima gloriosissimi patris tui cura et nostra gloria, quid nobis sperandum relinquis, si te ipsum nostris uotis ademeris? Non respicis honorandam pii genitoris tui [340 1Kb] canitiem, quem te contristari [341 1Kb] , cui te iniuriam inferre non expediti? Non recordaris eius paternam erga te semper a puero pietatem? Deum, mihi crede, offendis, cum patrem contemnis. Non est quod te excuses. Ad iniuriam eius respicit, quidquid nouum contra hoc regnum absque eius uoluntate moliris. Causam tuam tractas cum inimicis tuis, quo contra decuit [342 1Kb] cum amicis. Illi enim non te, sed que sua [343 1Kb] sunt,  querunt in te; salutem tuam paruipendunt; uerbis omnia, non rerum ueritate metiuntur [344 1Kb] . uide, queso, quo te ducant, ne forte seducant. Qui eras gaudium et corona patris tui, spes et oblectatio totius regni, quomodo conuersus es in amaritudinem? Desine tandem esse Absalon, ut possis esse Salomon. Cogita [345 1Kb] , quis te tantum exaltauerit, quis omnes regni huius principes tibi sacramentorum fide firmauerit. Quare hoc fecit [346 1Kb] ? Nunquid ut ingratus existas? Nunquid ut proditor esse discas? uere insaniunt, qui te sic decipere uolunt. Time quotidianos singultus, expauesce frequentes gemitus, horresce lacrymas patris tui. Minus egre ferret, totum sibi ab hostibus preripi regnum, quam te, cui seruat regnum, innocens cor tuum uenenosis heu!  blanditiis seductum est; paterne pietatis patet sinus, in quo nullus est dolus. Dolet pius pater filium sibi corruptorum impietate prereptum; gaudebit ad reditum. Si paulo iratior est seductoribus tuis, cito mitescet, cum te suas deliciasreceperit; nec scelere, sed errore hoc actum esse iudicabit, cum te sibi restitutum senserit, quem etiam plus quam se ipsum amauit!«

 19. Hec et his similia domnus Bruno, uir bonus, dicendi peritus, de salute pulcherrimi iuuenis ualde sollicitus perorabat. Ille uero, quasi cuius mentem Erinnis [347 1Kb] ad ceptum [348 1Kb] nefas instigasset, aurem cordis sui neutiquam passus est huiusmodi monitis admoueri; uix auditu exteriore, ne uideretur nimis insolens, propinquauit. Innocens enim ab huius dissensionis miseria uideri quam esse, honestius duxit. Mouit eius iuuenilem animum anxietas et metus elegantissimorum comitum, qui nisi illius impie coniurationis tabo [349 1Kb] essent infecti, ornatus et iucunditas esse possent [350 1Kb] imperatorie dignitati. Tunc utique tam desiderabilem, tam manu fortem, tam egregiam eius prolem deceret hoc agmine stipari, de hac delecta iuuenum  excellentia gloriari. Erat pre omnibus in eius animo quasi quidam stimulus dux paulo ante fortissimus, tunc autem predo audacissimus, Cuono; etiam parta, ut ipsi iactabant, diuitiarum et regni gloria, sed reuera labor sterilis pro tranquillitate, sollicitudo semper anxia pro securitate. Nam is cui, ut ita dicam, omnia erant in manibus, agendo ut plus haberet, ut nichil haberet omnimodis effecerunt. Interea tamen modis omnibus, nec dolis minus quam uiribus certare, neque [351 1Kb] dies neque noctes requiescere, aduersarios inter se [352 1Kb] suspectos facere, nichil intentatum relinquere neque quidquam pensi habere, dummodo id efficerent, ut maximis intra regnum urbibus, et his opulentissimis, quocunque ingenio potirentur,  inde cunctis regni finibus facile se imperaturos [353 1Kb] arbitrantes. Ac ne quid penitus sine fraude fieret, cum Arnoldo, strenuo imprimis uiro, cui summa rerum per idem tempus in Bauwariorum terra  commissa fuit, secretius [354 1Kb] pollicitationibus infinitis, commemorando insuper odium uetus, egerunt, ut se primum, deinde [355 1Kb] urbem preclaram, postremo totum illud regnum Heinrico duci periurus abdicaret. Tantum sibi roboris inter eos inuidia et odium uindicauit. Simul Ungros, antiquam pestem patrie, sollicitabant, ut regnum in se ipsum diuisum inuaderent; arbitrantes, hoc modo sibi [356 1Kb] sollicitudinem, qua premebantur, aut penitus adimi aut aliquatenus minui posse.

 20. Hac de re, ut puta [357 1Kb] tam subita et improuisa, commotus imperator, et magis illorum miserie quam suo damno dolens, obsidionem Magontie, accepto tandem quod patebatur pacto, dimisit; e [358 1Kb] castris orientem uersus cum his,  quos fidos habuit, consultum partibus illis, festine proficisci disposuit; fratrem suum Brunonem occidenti tutorem et prouisorem, et, ut dica dicam, archiducem, in tam periculoso tempore misit; cui talia mandata dedit: »Unum nos semper idemque sensisse, nec unquam uota nostra in quocunque negotio discrepasse, dici non potest, frater dilectissime, quantum delector; et hoc est quod in acerbis meis [359 1Kb] me maxime consolatur, cum uideo per Dei omnipotentis gratiam nostro imperio regale sacerdotium accessisse. In te namque et sacerdotalis religio et regia pollet fortitudo, ut et scias sua cuique tribuere, quod est iustitie, et possis aduersariorum siue terrori siue fraudi resistere, quod est fortitudinis et iustitie  [360 1Kb] . Nec abesse tibi iamdudum perpendi ipsam ingenuarum artium [361 1Kb] matrem et uere uirtutem [362 1Kb] philosophie, que te ad hanc modestiam magnitudinemque animi erudiuit. Scio itaque, frater mi, scio, quod nemo prudentie tue persuadebit, id tua non interesse, quantum peruersi de bonorum pernitie glorientur, quacunque id quod intenderint honestate uerborum uelent [363 1Kb] . Dicent fortasse, bellis hec sedanda esse, que ad te non pertineant, que tui ministerii dignitatem non deceant. Huiusmodi fraudulenta uerborum iactantia istius metropolis presul  , uides, quantos seduxit [364 1Kb] , quantos ad ciuilis cladis rabiem illexit; qui si subducere se uellet a dissensione, quemadmodum fingit, et bellorum periculo, ut  religioso degere posset in otio, nobis profecto et nostre reipublice melius id, quod ei regali munificentia contulimus, reddidisset quam hostibus. Hostes dico, ut fere omnes sentiunt, nefarios ciuium predones, patrie proditores, regni uastatores, militie desertores [365 1Kb] , qui me ipsum utique sacrilega audacia suis, credo, manibus necatum, aut quouis quam acerbissimo mortis genere perisse uellent; cui filium sustulerunt, fratrem [366 1Kb] regno, liberis, ipsaque dulci coniuge, uita denique ipsa priuare contendunt. Tu solus mihi demum es solidum, fidum firmumque solatium, qui tantum ab ineunte etate in bonis actibus [367 1Kb] profecisti, ut benefacere summaque diligentia omnia circumspicere tibi iam ex consuetudine in naturam  uenerit [368 1Kb] . Te plane sospite si iucunde et ex integro fruitus fuero, ut mens mea semper flagitat, desiderium postulat, animus implorat: tum dignitas, tum gloria, tum decus aderit. Presidii satis abundeque nobis est; ne nobis nos desimus!  Hoc uero summopere curandum est. Tu mihi, tu inquam testis, quanta cura quantaque beneuolentia fouerem, tuerer, amplecterer hos, quos modo tam crudeles patior, quibus tamen adhuc quam libentissime mederi uellem, si sibi ipsi parcere uellent. Ah! quanta [369 1Kb] importunitate precipites perire festinant, secumque prolem meam innocenter educatam in omnia scelera uersant! Ita in potestatibus temperare illis adeo difficile est, qui per ambitionem probos se non esse, sed uideri, preoptant. Nosti, dilectissime, quod quidem cum dolore recolo, eos mihi frequenter duriores et magis [370 1Kb] infidos fuisse, quos amplius foui quos in multis necessitudinibus federatissimos amaui, quos denique mihi coniunctissimos estimaui  [371 1Kb] . Graue hoc perpessu [372 1Kb] fuit, duplex miseria. Quod autem me urget, mala superiora preponderat, cum ille quem genui prereptus mihi, paterne pietati didicit insidiari. Enitere igitur, uir Deo dedite, non quo modo primum, sed modo potissimum; enitere, queso, consilio illo tuo quo calles plurimum, ut pro loco et tempore aut arma desuadeas, aut quoque pacto compescas. Absens tibi corpore, ubicunque ero, gaudeam tibi, gratuler prouidentie et moderationi tue. Id mihi reputare libet quod feceris, id itidem [373 1Kb] libeat tibi quod fecero. Opto et cumulate desidero ut ea nobis sit uotorum et oblectamenti summa, non tantum coram Deo, sed etiam coram hominibus, prouideri bona alterutrum  ea que sunt, et si fieri potest, cum omnibus  habere pacem.« Deinde postquam ruerunt in oscula, non sine lacrymis ab inuicem digredientes, imperator orientem, frater eius occidentem petiui

21. Moxque ad Aquas Grani palatii [374 1Kb] properauit  . Ibi principes regni, quorum id intererat, conuenit, eos uariis multisque modis instruxit, atque hoc cum eis potissimum egit, ne seductoribus aut uanis eorum promissis crederent, ne minas timerent 375 1Kb] , regie maiestati et sue ipsorum fidei pollicitationes nullas preponerent; spondens se ante [376 1Kb] tempus et in tempore semper paratum fore, ut [377 1Kb] pacem Ecclesie uiolatam, si sic necesse esset, uite etiam sue periculo reformaret. Hoc facto Coloniam letus  adiit; exspectabatur ordinationis tempus et unctionis letitia salutaris. Hoc facto, innouatum est gaudium plebis, et refulxit in conspectu omnium qui conuenerant, ornatus stola iucunditatis, sacerdos Domini Saluatoris. Postea nardus pretiosa dedit odorem suum; in medio Ecclesie aperuit os suum . Audiebatur secundum legale institutum sonitus intrantis in domum Domini Dei; exemplum et documentum factus est omnibus obtemperantibus sibi in salutem. Quid autem fecerit, quomodo docuerit, qualiter pro pace Ecclesiarum Dei se ipsum impenderit, actu [378 1Kb] est mirabile, dictu difficile. Tantum enim superiorum insignia huius quotidiana opera precedebant, ut totum, quod in Ecclesiis siue ampliandis  siue restaurandis, quod in reliquiis et corporibus  sanctorum in suam parochiam transferendis, quod in priuatis uel publicis [379 1Kb] edificiis componendis, quod in ordinandis domibus familieque sancte Dei Ecclesie rebus fecerat, ad aliorum opera [380 1Kb] pene incomparabile uideretur. Nam sicut super omnes [381 1Kb] docentes se intellexit, ita cordis sui [382 1Kb] aciem, ingenii acumen, animi uigorem, ad maiora sapientie et uirtutis opera direxit [383 1Kb] . De religione primo et cultu Dei, quod Greci theosebian [384 1Kb] dicunt, secundum datam sibi sapientiam, canonicam et apostolicam auctoritatem secutus, instituit, ut multitudinis, que in diuersis [385 1Kb] congregationibus ad eius honorabilem sedem pertinentibus erat, unum cor esset et anima una; ut uestium superfluitas, morum inequalitas,  et quidquid hoc modo [386 1Kb] effeminatum et indecens in eius Ecclesia uideretur, uera et spirituali circumcisione, quod est initium sapientie, diligentissime abscideretur; ut diuinis ministeriis [387 1Kb] omnes, quorum id intererat, intentissime [388 1Kb] secundum prefixam sibi regulam uiuerent, nec aliam sibi sue salutis causam ullatenus estimarent.

22. Hec et his similia cum uenerandis patribus et cleri sui senioribus frequens egit, eosque in custodia Dominici gregis secum pariter inuigilare sollicitus admonuit; et quia culpa temporum urgebatur, ut rarius hec cum illis ageret quam uolebat, sollicitius absens non minus quam presens, spiritu feruens [389 1Kb] , Domino seruiens estuabat. Erant  ei foras [390 1Kb] pugne, intus timores. Pugnabat contra luporum Ecclesiam Dei deuastare cupientium rabiem; timebat Domini ouium simplicitati, sicut Apostolus: Timeo, inquit, ne serpens sicut Euam seduxit astutia sua, ita sensus uestri corrumpantur a simplicitate, que est in Christo Iesu . Ita exercitato pectore contra aduersa omnia robustissimus erat; in prosperis quoque talis animus minime uacillabat, rebus eque et crebris exercitationibus docens omnes sibi subditos, sollicitos seruare unitatem spiritus in uinculo pacis. uisus est singulari illa mentis sue agilitate pene excessisse generale illud, quo dicitur, mentem, cum diuiditur ad multa, fieri minorem ad singula. Cogente igitur [391 1Kb] imperiali auctoritate, suscepit, ut iam dictum  est, tractare negotia regni apud Lotharios [392 1Kb] . Et cum unicuique de principibus et magistratibus suum partiretur onus [393 1Kb] , unicuique sibi congruum imperaret opus, nichil tamen erat, quod non ipse obiret; hoc maxima consilii uiuacitate prouidens, quod omnibus expediret.

23. Causantur forte aliqui diuine dispensationis  ignari, quare episcopus rem populi et pericula belli tractauerit, cum animarum tantummodo curam susceperit. Quibus res ipsa facile, si quid sanum sapiunt, satisfacit, cum tantum et tam insuetum illis presertim partibus pacis bonum per hunc tutorem et doctorem fidelis populi longe lateque propagatum aspiciunt, ne pro hac re quasi in tenebras amplius, ubi non est presentia lucis, offendant [394 1Kb] . Nec uero noua fuit huius mundi [395 1Kb] gubernatio aut sancte Dei Ecclesie rectoribus antea inusitata; cuius exempla si quis requisierit [396 1Kb] , in promptu sunt [397 1Kb] . Nos uero ad alia festinantes, quid quisque [398 1Kb] de pio hoc uiro loquatur, suo ipsius iudicio relinquimus; scientes, sani capitis esse neminem, qui bonum euidentissimum ullo maledicti opprobrio  fuscare nitatur. Honestum enim et utile [399 1Kb] nostre reipublice fuit omne quod fecit. Factis uero suis hunc finem nequaquam constituit, ut nonnisi per hominum ora fauorem captando uolarent, sed ita uixit, ita opera sua eoram hominibus temperauit, ut pessimis horrori, bonis esset honori. His aperte cunctis innotuit, quod in episcopatu bonum opus desiderauit, in quo nec ab inuidis et emulis suis facile potuit reprehendi, nisi hoc ipsum in laude eius magis proficeret, quod talibus displiceret. Hac igitur mirifica operatione detentus peruigil summi patrisfamilias operator et summus presul, lucernam ardentem, boni uidelicet operis exemplar, in manibus ferens, ad ea que Dei sunt alios uolentes duxit, alios nolentes traxit.

 24.  Sed inter hec humani generis antiqua pestis non cessauit inuidie sue uirus per opera pii doctoris iam in bona spe germinantia longe lateque dispergere. Nam cum primum Lotharici regni populus multimoda magni huius uiri exhortatione [400 1Kb] uix tandem inductus, blandimenta pacis ualde sibi insueta tentaret, et his qui sola ciuili dissensione tutum sibi aliquid pollicebantur, assensum in sui perniciem ex parte plurima prebere [401 1Kb] respueret, seua Ungrorum gens, et qualem nunquam terra nostra sensit barbariem, a peruersis illecta ciuibus, transitis Germanie [402 1Kb] plerisque prouinciis, Gallie, cui iam olim nobilis Francorum populus insedit, omnia ferro et ignibus uastatura se totam infudit. In hac acie Cuono, qui prius [403 1Kb] dux erat egregius, cum  suis sequacibus militauit---utrum ad hoc, ut odio suo, quod in uirum Dei Brunonem bonis certe mansuetissimum conceperat, hac feda crudelitate satisfaceret, an ut quibus posset in tanto periculo subueniret, incertum; sed illud prius latius opinione disseminatum est. Nam et ante contra eum dura queque fraudulenter, quia uires defecerant, tentauit,  ita ut Mettim, urbem opulentissimam, dolo inuaderet, ipsi Colonie et ceteris regni munitionibus suspectum se faceret, probra iactaret, minas effunderet. Et postea aliquantulum [404 1Kb] temporis in hac eadem qua dudum erat immanitate permansit. Nihil reliquit intentatum, quo fedus in populo nostro per sapientiam doctoris sui pactum dissoluere se posse putaret. Homo namque erat paulo ante summa potentia summaque fortuna, sed ignarus, quomodo secundis rebus uti conueniret. Has quoniam, postquam abusus est, perdidit, in bonos ultra modum impatiens seuiit [405 1Kb] ; sed a nefariis suis conatibus semper, ita Deo dispensante, repulsus est, ut hoc eum non leuiter peniteret, quod magnum facinus tanta leuitate aggressus est.

 25. Pepercit autem in omnibus sacerdoti suo et pio prouisori populi sui misericors et miserator Dominus, et ita omnia ordinauit, ut absque bello et humana pernicie maxima sepe pericula sedarentur. Inter que frequenter ipse interritus aut secum intentus legit, aut de maximis quibusque rebus, quasi curarum instantium nescius, disputauit. Hoc Treuerim, hoc in Alisatio gentibus et populis innotuit, quanta constantia et securitate animi sui inconstantes et temerarios aduersariorum motus redarguit, cum eos, qui in alienis se fortissimos iactabant, in propriis tam imbecilles esse monstrabat. Et reuera quos nulla unquam acies, nulla inflexit [406 1Kb] asperitas, hos huius uiri pietas imbelles et timidos faciebat. Consilio namque et bonorum hominum  multitudine, non seuitia timendus fuit; et quod nemo hostium tam acriter uigilabat ad perniciem, quam ipse ad salutem. Fama autem et multitudinis iudicio minimum motus est; suo sibi iudicio usus est, et in quo recta probauit, non ut sibi, sed Deo placeret, optauit. Itaque---ut paucis [407 1Kb] multa comprehendam, plura omittam---intus et foris, domi militieque indefessus Domini preliator, animi plus quam corporis uiribus tandiu contra pestilentes et inquietos tantumque uite etiam sue plerumque periculo decertauit, ut nominis quoque eius fama, quousque peruenit, bella sedaret, pacem formaret, studium in omnibus bonis artibus firmaret, sancte religionis et salutifere quietis gratiam ampliaret.

 26. Quoniam igitur humilis iste philochristus [408 1Kb] et meliorum ardens emulator carismatum, seruus Domini Bruno, secundum dignitatem sedis sue, Romane quoque sedis et apostolice benedictionis priuilegio debuit insigniri, et cum eis pariter, qui  traditam a beato Petro apostolo sanam seruare  doctrinam, catholice fidei integritate, in uera confessione et inuiolabili ueritate predicationis uniri: synodicam suam epistolam per Hadamarum, uenerabilem monasterii Fuldensis abbatem, Romam ad Agapitum, mire sanctitatis papam, direxit; in qua, cuius spiritus esset, et quia pastor ab ouibus electus, a Domino missus esset, innotuit. Appellatusque est ibi concors et conciuis apostolorum, princeps [409 1Kb] ac propagator Domini preceptorum. Legatus inde cum magna mentis alacritate reuersus, pio pastori, cui antehac gratia Dei collatum est secundum prophetam oleum gaudii [410 1Kb] , pro luctu  tunc attulit pallium laudis pro spiritu meroris. Spiritus namque Dei cordato homini, et  sacramenti [411 1Kb] huius magnifice uirtuti [412 1Kb] magis quam his que uisibiliter gerebantur intento, diuinitus inspirauit, ut erigeret cor suum in spem per [413 1Kb] gaudium spirituale, ne tristaretur in eo quem sensit imminere laborem. Cor enim, quod nouit amaritudinem anime sue, in gaudio eius non miscebitur extraneus . Sapientie hec uerba sunt.

27. Legatus ergo, ut loqui cepimus, Roma rediens, bonum nuntium Coloniam ferre accelerauit, portans sacrum habitum ab uniuersali pontifice missum, pretendentem iugum Domini suaue et onus eius leue, et ipsum quod sub eo dispensatur humile ministerium, quod uerba Domini testantur dicentis: Qui maior est uestrum, erit minister uester ; ferens simul reliquias de proprio corpore sancti Pantaleonis martyris et priuilegium apostolice sublimitatis auctoritate traditum; quo et eodem pallio preter consuetudinem sacerdos Domini quoties [414 1Kb] uellet indui permissus, ut concessis omnibus que petebantur, pre [415 1Kb] magnitudine uirtutis et sapientie in participatum eius operis et prope in consessum tante dignitatis admissus est. Properauit in occursum eius leta ciuitas, undique iubilans multitudo accurrit; conuenerunt in suburbio prope antiquum locum, ubi ecclesia eiusdem pretiosi martyris erat, inculta adhuc et ruine proxima. Ibi deposita sunt grata onera, deinde suo queque loco reposita.

28 [416 1Kb] . Monet me hic aliquantulum immorari festiuus ille, et qui postea in [417 1Kb] breui, proh dolor! factus  est funerosus, eiusdem loci occursus. Ibi uenerabilis iste amictus [418 1Kb] primo, ibi postremo, semel leto, semel lugubri carmine susceptus est. Corpus enim religiosi et Deo digni sacerdotis ibidem sepeliendum officii sui insignia non amisit, que tamen spiritualiter  et ideo [419 1Kb] feliciter, ut credimus, anima secum uexit. Arcano itaque Dei omnipotentis consilio prouisum est, ut idem locus ad declaranda sancti sui [420 1Kb] martyris merita prima hac occasione illustraretur et talis fieret, ubi uir iste Domini pacificus et mirabiliter humilis potissimum eligeret sub eiusdem pii martyris patrocinio tremendi iudicii diem et future resurrectionis gloriam exanimis prestolari. Non multo post ibidem ut puta in loco secretiori [421 1Kb] et ab urbane inquietudinis molestia remotiori, fratres in laude diuina peruigiles et sollicitos sub monastice regula discipline Domino seruire instituit; quibus abbatem preposuit nomine Christianum, sue uidelicet professionis foronomum, et in lege Domini, sicut hunc decuit ordinem, apprime eruditum. Cui  ordinato hoc breue commonitorium de occidentis partibus scripsit: Ut sis quod uocaris, cura, gentilitati ne degeneres. Id serio triumpha, ut non, sicut prius, antiquetur; sed de uirtute in uirtutem ut eatur, naua!

29. Nunquam ita ciuilium negotiorum occupatione detentus est, ad quam eum non sua libido, sed populi necessitudo attraxit, ut animo illo ad omnia uiuacissimo non uigeret, intentus religioni precipue et lectioni, in cuius studio mori uidebatur. Ad id agendum exemplo suo et crebro monitu accendit omnes pene quos pre oculis habuit. His uero qui hoc ita non amabant uehementer indoluit, eosque, licet alias familiares essent, a secreto tamen et amico meroris loco, ubi se sibi licentius et ideo  diligentius solebat explicare, remouit. Pectus cordati uiri pertesum fuit regifici luxus et consuete, hoc presertim tempore, potentibus iocorum et uoluptatum illecebre. Unde si quando suis coactus quodammodo reddidit quod non debuit, excessum hunc modicum fletu plerumque largiore detersit. uitam presentem et dulcem metuit, et amaram expertus est. De uita uero omnis sollicitudinis et languoris ignara, haud dubium, quin ante omnia plurimum cogitauerit, qui [422 1Kb] de ea tam luculenter multoties et cum familiaribus et coram plebe sibi commissa disseruit.

30. Iuuenis ut erat omnique pompa circumfluus, audeo dicere, dissolui uellet, tantum ut cum Christo esset. Hinc lacryme assidue, suspiria fere continua,  furtiue orationes, et singultus in ipso etiam lecto clarius perstrepentes, ut testantur, quos id minus celare poterat, etiam dum latere uolebat. Quoties diem mortis posuit ante conspectum cordis! Quoties ad hoc uocis quoque officio prorupit, quod corde molitus est! Quoties audiuimus eum uehementi gemitu preoptasse id quod futurum, non tamen sine graui trepidatione sperauit, ut estuosum mundi huius naufragium in Dei sola misericordia tutus euasisset et in littore tandem securitatis intime  constitisset! Elapsurus quodammodo putabatur, ut, quasi mortem, aufugeret totum quod ei in huius mundi deliciis blandiebatur. Testes supersunt conuersationis eius quamplurimi; quoties eum in secreto, corde contrito et spiritu humiliato, persenserant, mirari plus poterant quam imitari. Nam ille popularis plerumque quasi solitarius uixit; mirum dictu, inter conuiuas letissimos letior ipse frequenter abstinuit. Molles et delicatas uestes, in quibus nutritus et ad hominem usque perductus est, etiam in domibus regum multoties [423 1Kb] declinauit; inter purpuratos ministros et milites suos auroque nitidos uilem ipse tunicam et rusticanas ouium pelles induxit. Lectuli delicias uehementer aspernatus est. In balneis cum lauantibus cutisque nitorem  querentibus uix aliquando lotus est; quod eo magis mirum est, quia ab ipsis cunabulis eiusmodi munditiis et pompa regia educatus est. Hec autem pro tempore et loco modo palam modo secretius egit, ut et laudem humanam subterfugeret, et tamen subditis exemplum hoc agendo preberet. Multi enim uerbis, plus exemplis proficiunt plerique. Apud mites et humiles nemo humilior, contra improbos et elatos nemo uehementior fuit. Hunc terrorem, qui beneficio obligari non potuit, indigena eque et alienigena formidauit; et recto conuenientissimoque ordine omnis, ad quem magnitudinis eius fama peruenit, primo eum timere, postea consueuit amare.

31. Sanctorum corpora atque reliquias et quelibet  monimenta, ut suis patrocinia cumularet et per multos populos ultra citraque hac celebritate gloriam Domini propagaret, undecunque collegit. His loca et ministeria [424 1Kb] omni sumptu et apparatu copiosius preparauit; de quibus singulis plura essent dicenda, si paterentur promissa compendia. Indicia sunt hec inuicte fidei, qua non ea, que sua [425 1Kb] , sed que sunt Iesu Christi, quesiuit. Baculum et catenam sancti Petri qua diligentia, quo feruore, quo gaudio Coloniam, alterum Metti, alteram Roma adduxerit, omnes nouerunt; in cuius honore domum eius honoratissimam mirabiliter ampliauit, quam de pulchra pulcherrimam fecit. Inclytos et precluis [426 1Kb] fame martyres Patroclum, Elifium [427 1Kb] , Priuatum et Gregorium, quorum gesta sunt permagnifica, merita  gloriosa, patrocinia tuta, Christophori sanctique Pantaleonis, ut iam dictum est, pretiosas reliquias, quibus se patronis specialius delegauit, ut puta gemmas gratissimas et dulcissima pignora ad sanctissimam sue Ecclesie sedem miro ambitu uariis de locis attraxit. De translatione beati Euergisili, tertii eiusdem sedis archiepiscopi, quid factum sit huius pii prouisoris dispensatione, plurimis notum est; quem in ecclesia beate Cecilie uirginis cum hymnis et diuine laudis celebratione repositum,  plebs religiosa ita ueneratur et colit, ut presentem crederes beneficiis largioribus quotidiana obsequia mutuari [428 1Kb] .

32. Cetera que tam breui tempore sue Ecclesie filiis oblectamenta contulit et dona salutis, pensari nequeunt, estimari non possunt; que ex omnibus pene mundi plagis et terminis religioso affectu et animo congregauit, quasi coniiciens quod futurum erat, ut pro breuitate dierum suorum gregi [429 1Kb] sibi commisso dona perennia confirmaret. Quo tamen studio id curauit potissimum, ut et illis unde abducta sunt desiderium, et his quo adducta sunt amplificaretur gaudium; quatenus utrique, bono odore Christi, qui est in martyribus, imo quod ipsi sunt, licet diuersis affectibus prouocati, et illi uiuatius appeterent  quod negligebant, et isti perpetuo uenerarentur quod ad se translatum esse gaudebant. Nam qui [430 1Kb] nescit bonum amare quod habet, si ablatum ab illo fuerit, discit fortasse bonum amare quo caret; et habebit illud dum aberit fructuosius in memoria, quod sibi inutiliter habuit in presentia. Impletum est hoc modo euangelicum illud elogium, quod dicitur: Omni habenti dabitur, et abundabit; ei autem qui non habet, et quod habet auferetur ab eo .

33. Interea certatim multis in locis per parochias episcopii sui fidelis hic Domini seruus et prudens, ecclesias, monasteria et cetera edificia seruitio domini Dei sui et honori sanctorum eius apta, quedam a fundamentis erexit, quedam prius  fundata nobiliter auxit, alia olim diruta reparauit. In his singulis, qui Deo omnipotenti sub regula uite canonice deseruirent, prouida ingenii sui arte disposuit, ac ne quid eis pro modo conuersationis sue deesset, liberaliter disponendo prouidit. Cuius operis et saluberrimi studii monimenta [431 1Kb] perennius in his ubi acta sunt locis firmata perdurant, ita ut in laudem et gloriam Iesu Christi memoriam tanti uiri nullam etatem obscuratum iri in perpetuum patiantur. Idem ad exteras nationes transfudit, et in regno sue prouidentie delegato partim exemplo, partim opere proprio, partim uaria personarum qualitate et crebra admonitione diffudit. Non enim passus est suorum quemlibet aut incassum occupari, aut otio torpere inerti;  diffiniens, ut solebat loqui, ignauum pecus arcendum  a presepibus; et secundum Apostolum: Ut qui non laborat, nec manducet . Non possunt singillatim perscribi bona omnia, que fecit, que docuit, que amauit. Tantum semper materiei [432 1Kb] supererit id curantibus, ut ipsi profecto ante lassi cessauerint, quam id quod moliuntur expleuerint. Iam uero in predicatione uerbi Dei et in subtilitate [433 1Kb] disputationum, et [434 1Kb] de sinceritate scripturarum, qualis quantusque fuerit, admirari possumus, diffinire non possumus; que tam copiose sanis sermonibus Domini nostri Iesu Christi et ea que secundum pietatem est doctrina profudit, et plenum eum esse sapientia Dei, per quam omnia facta sunt, nemo hoc audiens et recte intelligens dubitauerit. Et ut nichil quod diuini cultus  usui competeret, sagax eorum que sunt Iesu Christi scrutator intentatum relinqueret, si quos aut in suorum ouilium septis aut extra reperit, qui singulari acie contra diabolum dimicaturi solitariam uitam appeterent, hos cum omni ueneratione susceptos, sueque [435 1Kb] exhortationis caritatiua consolatione munitos, per diuersas monasteriorum et ecclesiarum cellulas, cum idoneo [436 1Kb] Ecclesie testimonio et religioso ut decebat officio, alibi singulos, alibi binos inclusit; quibus tamen ad inuicem, nisi sermone tantum et aspectu, nullus pateret accessus. His sumptus et quecunque humane fragilitati necessaria uidebantur, per fidelissimos sue administrationis uicarios sollicite ministrauit, et precipue per apostolorum festa, quotquot in  anno occurrerant, singillatim eos donis congruentibus uisitauit. Ita secundum perspicuam apostolice normam doctrine bona  prouide curauit, non tantum coram Deo, sed etiam coram hominibus [437 1Kb] , ut cuiuscunque affectus siue conditionis homines, si Deum quererent, inter eius discipulos aut probari possent aut erudiri.

34. De ancillis Dei que in monasterio sancte Marie diuine religioni fuerant dedite, deque canonicis ad sancti Andree apostoli ecclesiam  translatis, et si qua erant huiusmodi, scrupulum quidem reliquit non modicum, sed his  quibus mentis acies ita non uiget, ut sinceram eius intentionem in diuersis operibus ualeant perspicaciter intueri. Qui utique si aduerterent, non homines  propter locum, sed locum a Deo eligi propter  homines, et quia obedientia Deo [438 1Kb] placet super sacrificium, scirent fortasse, oues uocem pastoris audire debere, et magis id [439 1Kb] ratum acceptumque Deo fore, quod [440 1Kb] per obedientiam, quam quod per propriam uoluntatem sequuntur. Ubi autem zelus et contentio, ait Iacobus apostolus, ibi inconstantia et omne opus prauum [441 1Kb] . Similiter in eo, quod nefarios quosdam patrie ciuiumque predones de regno, ubi quieti et pacifici esse noluerunt, quasi pestem bonorum expulit et exsulari cegit, ipsis, licet nescientibus, profecto consuluit. Quo enim diuturnior nequam, eo grauiorem et prolixiorem sibi comparabat penam. Quando autem boni quiescerent, si malorum furori nemo resisteret? Nimirum pepercit illis Deus, quibus  hoc magna sua patientia et bonitate permisit, ut de pace et statu patrie sue absentes audirent, quod presentes nunquam uidere uellent; felices, si bona sua saltem in peregrinatione cognouerint, et patriam cupierint [442 1Kb] de qua expelli non possent, ubi beati omnes pacifici, quoniam filii Dei sunt uocati. Talis itaque per Dei omnipotentis gratiam uir iste fuit, ut nec odio nec inuidia ad persequendum eos qui tales erant ullo modo excitaretur, nec a miserendo aut parcendo miseris duritia aut crudelitate aliqua restringeretur, sed ut pastor sollicitus et uere dux populi Dei salutem omnium et utilitatem in omni quesiuit negotio; et quos ipse in uia Dei duxit et docuit, ne a peruersis seducerentur et in errorem mitterentur, strenue  decertauit. Tantum autem aberat a seuitia, ut pro his etiam, quibus amarum aliquid pro qualitate factorum necessario inferebat, ipse frequenter amare fleret; ita gaudere cum gaudentibus, cum flentibus flere consueuit. Nam et qui hoc dixit, quemdam Satane in interitum carnis tradere iussit, ut spiritus in die Domini saluus esse possit [443 1Kb] .

35.  Igitur cum iam prope esset summa dies et ineluctabile tempus, quo Deus omnipotens, propitius terre, populi sui ultus sanguinem, seruorum suorum uindictam retribueret in hostes eorum, aggrauata [444 1Kb] est ultra modum et omnino intolerabiliter superbia ferocissime gentis Ungrorum, seducta, credo, superioris anni successu [445 1Kb] . Siquidem, ut ueracissime dictum est: Ante ruinam  exaltatur cor , ibi ceciderunt omnes qui operabantur [446 1Kb] iniquitatem [447 1Kb] . Preuenit hanc pressuram imminentem Ecclesie pax in placito [448 1Kb] regali, quod in Arnestat  habitum fuit, ex integro condita [449 1Kb] , et ex magna iam parte per imperatoris nostri fratrumque eius sapientiam confirmata.  Et reuera tribubus et linguis innotuit, quia Deus dissensionis non est, sed pacis ; tantam [450 1Kb] huius initio operatus est salutem populo suo. Imperatoris quidem spiritus agitabatur in ipso, quia non erat ei tempus exercitum congregandi; sed fiduciam habuit per Christum ad Deum, qui potens est saluare in paucis sicut in multis . Aderat ibi Cuono, non iam dux sed miles, toto, ut putabatur, animo conuersus ad pacem, quam paulo ante atrociter impugnabat; cilicio membra domans, Deum gemitibus, ut fertur, exorans, ut si sic eius sancta uoluntas existeret, permissa regi nostro et exercitui eius uictoria, eum ab impiis, quibus se prius male coniunxerat, permitteret trucidari, ut possit in perpetuum ab eorum  consortio liberari. Imperator indici sanxit ieiunium ipsa, que tunc erat, in uigilia sancti Laurentii martyris, per cuius interuentum sibi populoque suo ipsum Deum poposcit esse refugium. Propositum suscepti operis negat, expedire bellum, primo sancte festiuitatis diluculo susceptum, uixdum uespertino crepusculo, Deo misericorditer dispensante et pro suis pugnante, satis feliciter peractum, miserendum [451 1Kb] post uictoriam Cuononis interitum, gloriosissimum imperatoris triumphum, regem ipsum barbarorum, duces et principes captiuos, tropea per totam regni ipsius latitudinem usque ad eiusdem gentis fines frequentissima; que omnia proprii industriam operis ad gloriam et laudem Dei omnipotentis exspectant [452 1Kb]

 36. Nos ut, a quo paululum defleximus, ad propositum redeamus, quid interea pius archiepiscopus Bruno, totius semper perosus malitie et indefatigatus iustitie exsecutor, fecerit, disseramus. Cum uideret se ad prestitutum diem seniori et fratri suo magno imperatori cum auxiliaribus copiis non posse occurrere, simulque esset [453 1Kb] sollicitus, ne forte barbari bellum uitantes in Galliam suo iuri commissam prouinciam declinarent,---arbitratus sic se regno consulere uotisque imperatoris sic amplius deseruire---Liudolfum prolem regiam, nepotem suum, conuenit, egrum eius animum blanditiis [454 1Kb] melle dulcioribus deliniuit, statum pristinum, si que sua erant accuratius uellet attendere, repromisit. A quo postquam medicinalia sermonum  et exhortationum suarum antidota non ut prius obliquis ambagibus declinari, sed solito auidius pregustari [455 1Kb] et ad interiora pectoris recipi sensit, eum mox episcopii sui locum uenerabilem, Bonnam uidelicet, iucunde satis inuitauit, iucundius suscepit, omni uoluptate utriusque digna et  commoda cunctisque qui aderant gratissima, non immemor regie dignitatis, affecit. Qui dum adhuc simul essent, de his que in expeditione bellica, imo diuina, uirtute facta sunt, nuntios acceperunt. Institit nepotem patruus amplius consolari. Factum est in breui instinctu huius consiliarii, ut filio suo, qui perierat et inuentus est, imperator totam Italiam delegaret, et quod maius fuit, paternam firmissime pietatem impenderet. Ubi dum maxime placuit populo, uiamque affectauit Olympo, repente flos ille integerrimus et robur regni tutissimum e medio excessit . Pater autem eius imperator ac semper magnificus triumphator, post luctum consolatione recepta, cum fratre suo ueterem necessitudinem noua consuetudine iunxit; Coloniam uenit;  ibi se non tam fraternis deliciis, quam mutuis cum illo aspectibus, affatibus, et cunctis omnino iucundissimis usibus oblectauit. Nec defuit ibidem seuera in improbos et importunos ciues regni censura iudicii, blanda item in bonos et mites pie dominationis liberalitas. De statu regni rebusque eius tutandis et dilatandis sedulo et strenue in commune consultum [456 1Kb] , ut de sanciendis quibuslibet, aliis resecandis, cautissime ageretur, summo consilio prouisum est.

37. Quesiuit interea summa diligentia pius pastor Bruno, ueritatis assertor, Euangelii propagator, nauos et industrios uiros, qui rem publicam suo quisque loco fide et uiribus tuerentur. His ut neque consilium neque copie deessent, sedulo curauit. Quotquot etiam  de principibus et regionariis prioribus, ceterisque quorum dispositio regni intererat, saluberrimis suis admonitionibus ad communis bonorum omnium utilitatis fedus fide plena consenserant, hos ipse inter summos et familiares habebat, eisdem imperatorem, germanum suum, apprime conciliabat [457 1Kb] ; pensans non temere a quodam sapiente dictum: »Bonus, ubi negligas, segnior, at [458 1Kb] malus fit improbior.« Archiepiscopum Treueris Henricum, magni meriti et summe probitatis uirum, qui Rutberto [459 1Kb] magnifico presuli Colonie in graui pestilentia, cum et imperator ibidem esset, defuncto successit, Wilhelmum quoque, precluis et gratissime excellentie archimandritam, nepotem suum, Fritherici Mogontiani antistitis successorem, ambos egregios, ambos in Domini lege perfecte  instructos, imperatori alterum consanguinitate, alterum probitate, utrumque familiaritate coniunctissimos, ipse quoque imprimis summa ueneratione colebat. Hos igitur tales tam illustres, tam certe sapientes et religiosos et in omnibus bonis artibus eruditos uiros ad consilium, ne forte ipse per se, ut sunt humana, a tramite ueritatis uspiam exorbitaret, frequenter adhibuit; hos cum  ipso simul non solum in lectione, consilio et disputatione, sed etiam in acie uidimus prouidentes bona non tantum coram Deo, sed etiam coram hominibus. Erat namque in occidentalibus Lotharici regni finibus uelut indomita barbaries, ea que uidebatur Ecclesie proles, felicitati inuidens aliene, nec minus saluti sue, despiciens paterne blandimenta exhortationis, terrorem uix sentiens potestatis. Qui si iuri suo permitterentur [460 1Kb] , suis peruersi, sibimet ipsis pessimi uiderentur. Ille uero ante omnia prouido usus est moderamine discretionis, ut pro qualitate locorum et temporum in prelatione pastorum [461 1Kb] ad sapientissimi imperatoris nostri imperium Dominici gregis paci et tranquillitati consuleret, illos nimirum ceteris preferens, quibus nequaquam esset incognitum,  quid pastoris esset officium, quid mercenarii uitium, quid in ministerio susceptio [462 1Kb] , quid in angaria aut agendum esset aut sperandum; alios, ut quasi cortine hyacincthine interiora domus Domini ornarent; alios, ut quasi saga cilicina deforis uiolentiam tempestatum arcerent.

38. Libet meminisse quoddam huius pii Patris pium et laudabile factum, quod in ipsis sacerdotii sui primordiis, ut pro luctu spirituque meroris in oppressorum cordibus excitaret spem salutis, effecisse cognoscitur, quamuis hoc ipsum, ob inopiam recte diuidentium, lingue calumnianti fuit obnoxium. Quid enim non peruertit inuidentia, qua nulla maior esse uidetur amentia? Siquidem Ratherus, uerone---que ciuitas est Italie---ordinatus presul, cum  ex quadam leui suspicione, ut mos est gentis illius, ab honore proprie [463 1Kb] sedis esset expulsus, Leodicensis [464 1Kb] cathedre uacanti, magna eius industria, secundum statuta canonum, incardinatus est. Quod quidem propter abundantem doctrinam [465 1Kb] et eloquentiam copiosam, qua inter sapientissimos florere uisus est, non eidem solum Ecclesie cui prefuit, sed et multis aliis circumquaque ualde proficuum fore putatum est. Simul quia in illis partibus per zelum et contentionem, unde fieri solet inconstantia et omne opus prauum, quidam etiam sacerdotes Domini, plerumque, quod dictu nefas est, terrene plus iusto confisi potentie, populum imperitum scandalizabant: sepe dictus sepeque dicendus domnus Bruno, cui iam totius regni dispensandi cura imminebat, ratus id quod  uerum fuit, hunc eiectum antehac et neglectum hoc tanto beneficio ad illud fidei et ueritatis fedus adduci, ut a nemine posset seduci, ita demum os loquentium inimica obstruere posse credidit, si nulla occasio scandali [466 1Kb] posset in eorum episcopo reperiri. Sed ad sui perniciem pars sinistra preualuit; quidquid pro salute eorum gestum est, hoc sibi pestiferum estimabant. Quid multa? Erratum est, seuitum  est, nec cessatum est, donec expulsione eius crudelitati sue et nequitie satisfacerent. Ablata est omnis spes restitutionis eius; conspiratio enim grauissima facta est, que nisi et hic penitus amoueretur, et in [467 1Kb] eumdem locum Baldricus, qui erat de magnatorum terre illius prosapia oriundus, subrogaretur, sedari non posse uisa est. Ad hanc sentinam tempestates undique innumere confluxerunt; nauis Ecclesie laborante remige fluctuauit; gubernator ipse procellose tempestatis impetum ferre non potuit. Cessit igitur; cessit, ne [468 1Kb] uinceretur a malo, sed uinceret in bono malum; cessit aduersantium uoluntati, ut suo eos gladio iugularet sibi. Obstricti sunt sacramentorum fide spontanei, ut si accipere mererentur episcopum quem petebant, inuicta exinde firmitate  auctoritatem Ecclesie et ius imperatorium tuerentur. At ne quid in eiusmodi negotio imperfectum restaret, quod curiosis alienarum rerum inuestigationibus scrupulum commoueret, cum imperatore germano suo id effecit, ut Rathero episcopo, bis iam destituto, antiqua sedes ueronensis Ecclesie redderetur .

39. Multa sunt alia et prope infinita, que in breui non in Lothariorum [469 1Kb] tantummodo populo, quem ipse ex integro susceperat gubernandum, quem etiam, sicut in presentiarum cernitur, ex inculto et fero paccatum reddidit et mansuetum, sed etiam per totum regnum gloriosissimi imperatoris sui in Dei rebus et salute totius populi strenuissime operatus est. Erat enim eidem omnino communis cura cum seniore  et germano suo, quorum uterque de altero merito gloriabatur in Domino.  Preterea Lotharium, sororis sue filium, de antiqua regum prosapia ortum, cum a sobrinis suis uehementer esset oppressus, mirifice eruit et exaltauit, nec cessauit, donec in locum patris sui regem constituit, ac maiores ipso potentioresque Hugonis filios omnesque illius regni principes sub iugum eius strauit; ita prospiciens uniuersis, ut sub unius moderamine imperii omnes pariter et ab hostibus tuti, et inter se inuicem possent esse pacati.

40. Imminet regno illi, quod reticendum non est, seua clades, Nordmannorum gens, quibus in piratico latrocinio non sunt alii exercitatiores. His ex magna iam parte preda erat populus dissensione et  ciuili pernitie assuetus. Quod illis superfuerat, inter se domestica seditione consumpserant. Egit autem prouida dispensatio rectoris nostri, qui, quoniam hominem se esse intellexit, humani nichil alienum a se putauit ; egit, inquam, ut ad  se quasi ad tutissimum portum confugerent omnes, qui quietem et pacem amarent. Ipsorum etiam barbarorum immanitatem et intolerandam dudum ferociam mitigauit. Siquidem eo tempore et rex eorum Haroldus  cum magna sue multitudine gentis regi regum Christo colla submittens, uanitatem respuit idolorum.

41. Erat imperatori filius adhuc tenellus, delicatissime indolis et integerrime uoluptatis [470 1Kb] , obses pacis et gloria plebis. Hunc archiepiscopis patruo fratrique  commendatum, ad custodiam regni Cisalpini reliquerat imperator, profecturus Romam et res totius Italie ordinaturus. Cesar ipse futurus, electum summo consensu ab omni populo regem esse constituit, unxeruntque Ottonem equiuocum  patris, Bruno archiepiscopus, Wilhelmus et Henricus ceterique sacerdotes Domini regem in Aquisgrani palatio, et exsultauit maxima gratulatione populus dicens: uiuat rex in eternum! Diuisi sunt deinde ab alterutrum germani, par semper inuictum; et imperatore Alpes Penninas transeunte, remansit citra spectatus, atque incredibili pietate utrobique desideratus, pius pastor et archiepiscopus Bruno. Non longe post domino et fratri suo, quia ipsum per se ire non licuit, auxiliares copias non leuem armaturam  de Lothariorum populo misit. His prefuit Godefridus dux, quem ipse nutriuit, uir sapiens et religiosus, amantissimus pacis, obseruantissimus equitatis, imperatori per id tempus ad uotum seruiens, omnibus [471 1Kb] placens. Hic eodem  tempore  febre correptus, in magnam spem future quietis exspirauit. De cuius innocentia quodammodo securus, quasi testis et conscius uite eius, pius Pater Bruno, cum de pecunia dispensanda ageretur pro remedio anime illius, non ualde eam talibus indigere asseruit.  Imperatoris preterea reditum frater eius nocte dieque sollicitus exspectauit; redeunti in omni gloria letus occurrit. Eius enim [472 1Kb] eximia uirtus, dignitas, et in eo negotio quod gessit fides et continentia; simulque cum ipso spem otii, et tranquillitate animorum iudicia, leges, cum concordia populi regis et principum auctoritatem reductam estimauit. Cuius consiliis omnibus, cum ipse nichil aliud dies ac noctes nisi de salute populi cogitaret, interfuit, et inter primos excelluit.  Hic eidem grauissimus auctor ad constituendam, fidelissimus socius ad comparandam, fortissimus adiutor ad rem publicam perficiendam fuit.

42. Igitur cum in hoc sanctissimo studio imperator tricesimum regni sui, germanus eius duodecimum  pontificatus sui ageret annum, nondum [473 1Kb] nisi uix prelapsus etatis quadragesimum, sanctam Pentecosten  simul Colonie celebrantes, qua maior mortalibus gloria concessa non est, sese inuicem inter [474 1Kb] sancta solemnium dierum officia una cum diua matre, sorore regina, nepotibus filiisque regibus, totaque illa Deo dilecta familia et cunctis regni senatoribus affuerunt. Constat enim nullum aliquando locum tanta celebritate, tanto splendore omnis generis hominum, etatum, ordinum floruisse. Hanc itaque gloriosissimi Cesaris [475 1Kb] Augusti, et germani eius, summi et incomparabilis uiri Brunonis archiepiscopi, fidam Deoque placitam in omni uoluntate et opere coniunctionem, hanc conspirationem in omni utilitate et honestate administranda  et bene gerenda, hanc iucundissimam uite officiorumque omnium societatem, mors seua, mors horrenda, mors, inquam, sola diremit. Et reuera, quamuis nichil atrocius uideretur, nichil [476 1Kb] tamen esse potuit, quod eam innocentius diremisset.

43. Ergo cum summus antistes Bruno senioris et fratris sui orientem uersus euntis contubernia, ruens prius in oscula et flens largiter, reliquisset, paccataque omnia et quieta intra metas regni sibi creditas, agens Deo gratias, aspexisset: iterum iterumque suos omnes, clerum, populum [477 1Kb] , que agenda fuissent, admonuit; et mox in occidente Compendium adiit, ut ibidem nepotes suos ab inuicem dissidentes ad concordiam reuocaret, in fide et gratia stabiliret, Ecclesie religionem, regi honorem, et que sua  essent dictante equitatis ratione, annuente Domino, singulis confirmaret. Eo intentus negotio infirmari cepit; et sic [478 1Kb] Remensium ciuitate graui corporis molestia detentus, quinto demum die postquam inuasit, egritudo eum preuenit. Quibus diebus in itinere non minus quam in hospitio, lectione assidua, nullo pene alio cibo refocillatus est. Interrogatus autem familiariter ab episcopo [479 1Kb] Wicfrido  , ut ipse testis est, cuius morbi grauedine urgeretur, non morbum, sed dissolutionem sui corporis esse respondit. Episcopus itaque supradicte metropolis dignissime eum recepit, humanissime tractauit; et in festiuitate quidem, que tunc inerat, sancti Remigii, leuius aliquantulum habuit, ita ut clientulis eius et sociis spes esset recuperande salutis eius. Ipse  autem, uocatis episcopis qui simul cum eo uenerant, Theoderico  et Wicfrido, postulauit, ut [480 1Kb] testamenti sui faciendi copiam ei facerent et adiutorium exhiberent [481 1Kb] . Quod cum perdolenter et lacrymabiliter ualde excusarent, ualetudinem optatam in breui pollicentes futuram, ille animi industria,  qua semper uiguit, econtra renisus: »Dum tempus est, inquit, hoc fiat; multa nobis alia post hec restant agenda.« Ingrauata est deinde infirmitas et inualuit, iamque anhelitus intercluso faucium meatu uitalium lassitudinem premonstrauit. Tunc uocato notario, coram memoratis testibus testamentum suum ipse dictauit, res omnes quas habuit a sese, dum adhuc in bona spe uiueret, abalienauit, dispersit, dedit pauperibus; quodque ordinandis exterioribus ecclesiarum Dei edificiis congessit, in breui secundum collatam sibi sapientiam, facta et corroborata cautione sua congrue et professione sua digne, diuisit. Hoc qui legere ipse querit, inferius scriptum in promptu habebit. Ingenium, quod mundo corde et iugi exercitatione politum  dono Dei reddidit [482 1Kb] et inlustre, illum [483 1Kb] , ut liquido apparet in eius uerbis, non defecerat in extremis.

44. Post hec pauper Christi, collecta animi uirtute, iterum semotim episcopos aduocauit. Quibus assidentibus et interioribus factis, hec uerba gemitu exuberante et fletu inundante profudit [484 1Kb] : »Tria mihi uidentur genera esse confessionis, quibus se cor hominis Domino Deo suo, renum testi et [485 1Kb] scrutatori cordium, patefacit, non ut ipsi, qui nichil non nouit, lucidius innotescat, sed ut ille, qui se parum nouit, ueracius semetipsum agnoscat, et aut Deum in benefactis laudet, aut se in malefactis accuset. Hoc cum semper fieri debeat---sic enim uigilare precipimur, ne fur ueniat [486 1Kb] quando nobis incautis  damnum illaturus irrepat .---tum pulsante Domino domus per infirmitatis molestiam, necesse est, ut mens se quibus possit [487 1Kb] uiribus erigat, qua ualeat intentione iudici suo appropinquanti assurgat, sopitis terrenis desideriis spe ad superna flagret, bona perennia, etsi non meruit, minime tamen desperet, sibi diffidat, in Domino confidat. Ecce, fratres dilecti, sicut cernitis, pulsatur ianua pectoris mei; uocor ad reddendam rationem operis mei. Si quid potestis, rogo, ferte presidium, orationis uestre porrigite manum. Incertus inter spem metumque feror; ut in neutram partem pronior inflectar, id uero enitendum est. Sed que sunt uires mee? Misericordie remedium prestolor; in manu Creatoris mei sum; de me, quod  ipsi placet, ut fiat exspecto. Bonum est confiteri Domino. Confessio et magnificentia opus eius. Non enim aliquid boni, nisi ipso operante, fieri potest. Est autem quedam confessio, non peccata deplorans, misericordiam [488 1Kb] tamen implorans; de qua per Psalmistam ex persona Domini dicitur: Sacrificium  laudis honorificabit me, et illic iter quo ostendam illi Salutare meum . Hoc Salutare, id est, Dominum Iesum, ore confiteor, et corde credo, quod Deus illum suscitauit a mortuis [489 1Kb] . Hic omnes thesauros sapientie et scientie absconditos agnosco. Hunc Dominum Iesum nemo potest dicere, nisi in Spiritu sancto; ante illum est omne desiderium meum, et gemitus meus ab eo non est absconditus. Dixi, confitebor aduersum me iniustitias meas Domino, quod est secundum genus confessionis lamentabile in peccatis. Tertium, quod commendat beatus Iacobus apostolus: Confitemini, inquiens, alterutrum peccata uestra, et orate pro inuicem, ut saluemini , hoc uobiscum, domini et fratres mei, agere uolo, hoc anxie  quero. Spero autem, quod aduocatum habemus apud Patrem Iesum Christum iustum, et ipse est propitiatio pro peccatis nostris.« Deinde postquam his se coram Domino totum effudit, corporis et sanguinis Dominici sacramentum, uirtutis [490 1Kb] eiusdem sacramenti non inscius, expetiuit. Quod cum fuisset allatum, uir ille Domini, quid animo senserit, toto [491 1Kb] corpore prostratus ostendit. Refectus autem hac uitali alimonia, spe ualidior lectulo restitutus est, dies postquam non minus quam quinque in eodem corporis languore et spiritus feruore permansit.

45. Solemni uero die beatorum martyrum Gereonis et sociorum eius iam uergente [492 1Kb] , subito mentis excessu raptus, episcopis, ducibus, comitibus, et  cunctis qui aderant, luctum mouit ingentem, quia dissolutionem optatissimi corporis instare putabant presentem. Ille, ut solebat, paululum conualescens tumultum manu sedabat, fletus et rugitus astantium mitigabat, maiores et hoc [493 1Kb] affatu ultimo digniores ex nomine uocabat: »Nolite,« inquiens, »nolite, fratres, hac mea sorte tristari. Diuine animaduersionis iudicio cunctis mortalibus imposita est ista conditio; non licet nolle, quod Omnipotens sanxit ineuitabile. Tristibus istis in breui leta succedunt. Illuc non assumpta uita, sed mutata in melius, pergo, ubi uiros longe plures et clariores, quam hic unquam uiderim, cito uidebo.« Nec plura his locutus, lectulo fessa mox membra reposuit. Consuetum paulo post, luce adhuc integra, uespertine laudis officium,  nocte iam profunda completorium ipse cum fratribus consummauit; Domino Deo suo sanctorumque eius precibus sese quasi mox iturum attentius commendauit; iter suum magno illo uiatico, sancto uidelicet et unico redemptionis nostre pignore, muniuit; episcopos seipsumque et eos qui presto erant benedictione consignauit. Ita tremendam dissolutionis sue horam animo intento ad Creatoris sui imperium exspectauit [494 1Kb] . Et in media nocte transacta, conuersus nisu quo poterat ad episcopum Theodericum  nepotem suum: Domine, inquit, ora! et mox inter psallentes Domino et orantes nimiumque flentes spiritum exalauit [495 1Kb] . Quod in illo non potuit mori, redditum est Creatori; corpus autem eius exanime, sicut ipse uiuus preceperat, eodem dic, id est u Idus Octobris, indefessi eius comites leuatum in feretro transferentes, octaua [496 1Kb] postea die ad augustam sedis ipsius metropolim Coloniam peruenerunt. Quorum adhuc nonnulli iureiurando et mirum in modum affirmando testantur, in longo illo itinere nullam pene lassitudinem aut laboris molestiam se sub tanto onere pertulisse. Unde autem ibant, quocunque ibant, quascunque et [497 1Kb] gentes, quascunque terras attingerant, omnes mirabiliter huius, ut eorum uerbis utar, digni Deo uiri merita  in rempublicam, in imperatorem, in reges, in principes, in omnem populum, eximia, qua quisque facultate poterat, estimabant.

46. Iam uero cum eiusmodi exsequie Coloniam aduentarent, et hoc per omnem regni Lotharici populum fama nimis odiosa dispergeret, ita dissoluti sunt omnes, presertim sanctissime sedis illius et Ecclesie alumni, quasi discessus tanti pastoris et obitus eiusdem esset Ecclesie funus. Nam secundum amplitudinem prioris consolationis tunc inualuit uis et magnitudo doloris. Flebant igitur [498 1Kb] omnes, plerique donec exsiccarentur in eis lacryme. Multi congelatis membris attoniti, in tanta orbitatis huius miseria semetipsos [499 1Kb] uiuere obliti sunt. Ante omnes luctu se lacrymisque, magis autem interno dolore  cordis affecit, qui hunc patrem patrie pre ceteris amauit, Folcmarus, memorabilis probitatis et industrie diaconus ac prudens fidelisque huius sancte Ecclesie protus et iconomus, quo nomine eum ipse pater, ut puta uicarium suum et sibi in omni negotio coniunctissimum, honorare consueuit; in quo solo tunc omnium desolatorum [500 1Kb] ora oculi et animi uersabantur, quorum certe omnium uoluntate atque desiderio iam electus, licet nondum designatus, fuerat presul. Huic pius pater absenti, quod eum nosset, ex nomine res suas omnes egenis et Ecclesiis episcopii sui distribuendas, prescius credo future successionis, summo studio delegauit.

47. Est prope muros ciuitatis ecclesia, structura quidem et opere humilis, sed apostolorum nomine,  in quorum ueneratione consecrata perhibetur, insignis; in ea depositum pastoris sui corpus exanime sacerdotii uelabant [501 1Kb] insignibus; quo paucis, nisi episcopis et quibusdam secundi ordinis sacerdotibus, patebat accessus. Inde mox eleuatum, clerus et populus cantum planctumque permistum ingeminantes, in ecclesiam beatissimi Petri apostolorum principis, ubi sedes erat uenerabilis, detulerunt. Noctem illam celeberrime in uigiliis et psalmodiis, uix refocillatis corporibus, insomnem duxerunt. Mane autem facto,  conuenit uniuersa ciuitas, et eorum, qui de [502 1Kb] diuersis prouinciis et regnis subita fama exterriti aduenerunt, innumerabilis multitudo. Adfuit Treuerensis archiepiscopus et Leodicensis antistes  . Processerunt in medium episcopi Theodericus et Wicfridus  , testes ultime sanctionis eius et legationis, quam filiis suis ibidem Deo militantibus misit. Lectum est testamentum eius in presbyterio uenerabili ante altare sanctissimi Petri; recensita sunt et ea, que pio quidem et sollicito in Dei rebus animo rogauit et iussit, sed scribenda non censuit, uidelicet ut anno illo toto per singulos dies [503 1Kb] nunquam minus quam libra denariorum [504 1Kb] integra in usus pauperum erogari deberet.

48. Deinde secundum postulationem et desiderium  cordis eius, quo flagrabat in extremis suis, suasum est clero sanctissimo, ut uolenti animo corpus eius transferri permitterent ad monasterium monachorum, quod in honore sanctorum martyrum Pantaleonis, Cosme et Damiani atque Quirini extra urbis muros non solum tunc construxit, sed adhuc usque consilio et prouidentia sua construit et ordinare non cessat, gubernante Deo insignia bone uoluntatis eius per sanctorum merita, quorum illuc et reliquias aduexit et patrocinia sibi religiosa et sedula supplicatione prouidit. Assenserunt promptissima uoluntate omnes ad omnia que imperauit; solum illud difficillime persuasum est, ut de summo sacratissime sedis eius loco corpus abduceretur exanime. Lugebant quasi iterum destituti, non audentes post  longam deliberationem uel in hoc resistere eius religiosissime uoluntati. Deductus est pastor ab ouibus, dici non potest, quibus lamentis et questibus. Sepultus est in ecclesia beatorum martyrum XIu Kalendas Nouembris, ubi usque hodie perspicue monstratur, quantus fuerit in oculis bonorum omnium. Quem postea amiserunt, qualis fuerit, et [505 1Kb] boni et mali lucidius agnouerunt. Frequentant locum sepulture eius; certatim memorant, quid fecerit, quid docuerit, qualis uixerit, qualis obierit. Modo pro illo orant, modo, ut ipse pro se orare dignetur, rogant. Signa non querunt, uitam attendunt, doctrinam recolunt; futurum in eo aut sibi aut posteris suis magnum aliquid pollicentur. Denique omnes eius monimentis, sicut olim per uiuum, ita  nunc per mortuum ad Dei laudem et gloriam excitantur.

49. Testamentum domni et in Christo uenerandi Brunonis archiepiscopi, feliciter [506 1Kb] . Bruno seruus  Christi, filiis suis Colonie Deo militantibus. Que in animum induxi de rebus que diuina mihi commisit munificentia dispensandis, uestro roborari iudicio, inniti testimonio, si ipsum me [507 1Kb] presentem hec Deus uobiscum [508 1Kb] communicare non siuerit, dignissimum statui scripto ad uos perlato [509 1Kb] . Eapropter ex sententia fratrum nostrorum Theoderici, Wicfridi, qui et ipsi alumni uestri sunt, cuncta consciscite, recte Deo uolente cuncta transagite, et quidquid thesauri nostris opibus illati [510 1Kb] ecclesie---quidquid enim est [511 1Kb] , clauibus huius Euizonis uiri illustris [512 1Kb] , kimiliarchi sancti Petri, custoditur, preter si quid a ministris nondum [513 1Kb] relatum sit---ne quid ab Ecclesia diuisum esse uideretur, sub testimonio Christi et Ecclesie, ante altare sancti  Petri, palam domno Popone [514 1Kb] proto et iconomo Ecclesie nostre congesta diligentique ratione inspecta, uasa aurea et pretiosiora queque in ministerio sancte Dei genitricis Marie et beati Petri apostoli in ipsa ecclesia [515 1Kb] in perpetuo usu perpetuo consecrentur. Cuppam auream, sigillum et scutellam [516 1Kb] Grecam, que penes [517 1Kb] nos sunt, beato Pantaleoni; candelabra preterea que in ministerio nostro sunt quotidiana, equitem argenteum a Magontiaco [518 1Kb] archiepiscopo datum, pallia decem optima, uasa decem argentea ex melioribus, libras centum ad claustrum perficiendum, trecentas ad ecclesiam ampliandam, cortinam latiorem, mensalia tria, tapetia tria, scamnalia totidem, mappas triginta, insuper equarum quidquid nobis fuerit, ipsis que ecclesie  reperte sunt exceptis, uillas [519 1Kb] quas Ecclesie nostre acquisiui, Langalon  iuxta Rhenum, Werebetti, Heingelon [520 1Kb] , Lidron, Wishem  , quam Mosa alluit; domum quoque sobrini nostri Mettensis episcopi, et uillam Hauingan [521 1Kb] , insuper quidquid de rebus Ecclesie nostre tenet, trado. Detur etiam usui monachorum tertia pars huius anni fructuum, ad usus nostros elaboratorum [522 1Kb] . Ierichomium [523 1Kb]  loco competenti ad nutum abbatis non longe a cenobio constituatur; cui quidquid predii nobis tuitii est, Leresfelt preter [524 1Kb] in Saxonia usque [525 1Kb] situm, et [526 1Kb] quidquid Geuehardus quondam Bonnensis prepositus iuxta Mosellam scitur habuisse, confero. Et ut hoc bona uenia nostri senioris et successoris fieri queat, pro utriusque  nostrum remedio, Ruothinge  , quod Ecclesie [527 1Kb] rebus opera nostra augmentatum est, ut libet, utatur. Instar oratorii, quod beato Priuato construimus [528 1Kb] iuxta altare sancti Martini in occidente  ecclesie, beato Gregorio magno martyri, qui recens adductus est, fiat, ubi sacratissimum corpus eius recondatur. Huic fundando centum libre legentur. Cuppas aureas fratribus nostris ad sanctum Petrum, libras uiginti, cortinam, mensalia duo, scamnalia totidem. Ad sancti Gereonis altare urcei magni, pallia duo, tapete ex maioribus; fratribus naues et libre duodecim, mensale et scamnalia duo. Ad altare sancti Seuerini consummandum quatuor libre auri; fratribus libre octo, uasa duo, mensale, scamnalia duo. Sancto Cuniberto scutule due. Sanctis [529 1Kb] Ewaldis duobus pallia tria; fratribus uasa duo, libre octo, mensale, scamnalia duo, tapete unum. Sancto Andree libre triginta, pallia quatuor, totidem uasa, candelabra duo; fratribus libre sex.  Beato Elifio martyri, sancto Martino confessori conferatur tantumdem; predium preterea Solagon per precariam nostre Ecclesie acquisitum. Ad sancte Marie altare uasa duo ex melioribus; monasterio et claustro perficiendo libre centum, cortina, scamnalia duo, mappe totidem. Ad altare sancte Cecilie auri libre tres, cortina, candelabra duo, uasa duo, tapete unum, scamnalia duo; in consummando monasterio libre quinquaginta. Collegio illius monasterii libre decem, mensale. Ad Sanctas uirgines  uasa duo, candelabra duo, pallia duo, cortina, tapete [530 1Kb] unum, scamnalia duo. Sanctis monialibus [531 1Kb] libre decem, mensale. Altari sanctorum martyrum, Cassii et Florentii, auri libre duo, baccina que penes nos sunt, cuppe due, pallia totidem; fratribus libre decem. Sancto uictori et collegio tantundem, monasterio et claustro Sosacio  fundando libre centum; altari sex uasa, pallia totidem, tapete unum ex maioribus, scamnalia duo, cappa et casula ex nostris, predium preterea quod Wodilo de precario [532 1Kb] nostro dedit, illud etiam quod domnus popo Richildinchuso  et Aruite  nobis satis nauiter acquisiuit [533 1Kb] .


Fundite corda preces, lacrymosas mittite uoces;
   Ecce pater patrie conditus in silice,
 Regia progenies, terras memoranda per omnes,
   Bruno pacificus, uir bonus atque pius.
Archos antistes, cui data [534 1Kb] Colonia sedes,
   uisus erat cunctis charus ubique bonis.
Offendit tenebras lux uiuacissima tetras;
   Inuida lingua tacet, laus modo uera placet.
Non fuit hic mundus tam raro munere dignus
   Raptus ab hoc neuo, iam fruitur Domino.
Idus Octobris quinto presul duodennis [535 1Kb]
   uite concessit, spes comes alma fuit [536 1Kb] .





uITA BRUNONIS ALTERA [537 1Kb] .

 1. Henrico  primo et piissimo rege de medio facto, qui pro sui ineffabili clementia prudentique rei publice administratione omni mundo famosus, et pater patrie dictus est, filius eius Otto primus diuina dispositione in locum patris fauorabili totius cerie acclamatione exoptatissimus [538 1Kb] imperator successit. Postquam autem consecratus esset in regem, prefecit fratrem suum Henricum ducem super Baiowariorum gentem. Sanctus uero Bruno, etate minimus, sed honestate morum haud infimus, adhuc degebat sub censura litteralis discipline, et leta indole de die in diem proficiebat in Christi seruitute. Cum autem profecisset etate et sapientia, rex adiunxit eum sibi per amorem fraternitatis  in ministerium archicapellani. Millies interea  per dies cogebatur calamitosis patrocinari, consulere afflictis, opem ferre miseris. Que omnia sic ad ministrabat, ut refugium factus egenis omnibus uideretur. Nihilominus ab omnibus calumnia qualibet oppressis hoc asilum unicum petebatur. Exemplar ibi sapientie, pietatis et iustitie supra hominum memoriam eminebat.

2. Hoc tempore Wicfridus agebat regimen Coloniensis Ecclesie, Ricarius uero Leodicensi presidebat cathedre; quorum canonica et spirituali prouisione status sancte florebat Ecclesie. Ea tempestate dux erat, Kuono nomine, cui ob soliditatem sepius experte fidei atque multiplicitatem iugis obsequii idem rex Otto delegauerat prouinciam totius  Lotharingie.

 3. Tunc  uicfridus sancte Coloniensis Ecclesie digne memorie archipresul, diu admodum imbecillis, regie tamen maiestati et patrie satis fidus, fessis tandem relictis terre artubus, supernis spiritibus sociatus est. Plebs autem destituta pastore, in ipsa confusione nil anceps, nil uarium molita, unicum unice optatum in domno Brunone, magnifico uiro et probatissimo, sibi delegit solatium, secuta magnatum et totius cleri consilium. Mox dispositione diuina in hoc sui intentionem clerus et populus firmauere, ut domnus Bruno regis germanus ordinaretur eis episcopus, in diuersis negotiis experti eius inflexibilem esse constantiam ad omnem equitatem et iustitiam. Erat enim uir magnanimus, prudentia et consilio prestantissimus, pietate, misericordia  et caritate profluus, concordie et pacis alumnus, ita ut, uulgari cognomine, diceretur Bruno pacificus. Concordantibus autem omnibus, et uotis ipsorum Dei prouidentia concurrentibus, post exsequias honorifice celebratas, ut tam uenerabilem Coloniensis sedis decuit antistitem, unanimiter electi sunt a senatu sanctissimo quatuor summi uiri et eodem numero laici, omnes apprime eruditi, qui omnia hec perferrent ad palatium, et patefacta post defletam destitutionem electionis unanimitate, memoratum desolatis flagitarent solatium. Quid multa? Complacuit, Deo gratias, imperatorie auctoritati, sic et tempori et loco consulere, ut petitum tanta constantia uisitatorem festinanter ad destituti gregis custodiam mitteret. Missus tandem  e castris terreni imperii in celestis regis tabernacula cum spiritualibus nequitiis pugnaturus intrauit, artes secum exercitationesque uirtutum, arma fidei pre se ferens. In illo mox noui eius comites uiderant et quod blandiebat et quod terrebat. Affabilem namque se ualde et mitem prebuit, et cum eius industriam in agendis nichil effugeret, requisiuit tamen undecunque sollicitius quid agendum sibi esset, quibus consuetudinibus inniti debuisset. Erat ei comitate condita grauitas, ita confluenti turbe modicum hilaris et per omnia mirabilis [539 1Kb] apparebat.

4. uentum est ad sacratissimam sedem, huic pio prouisori ab omnipotente Domino ante tempora preparatam, in ipso tempore presentatam. Factus  est concursus ingens populi, infinita trepidatio uulgi; nouis gaudiis exsultauit ciuitas. Clerus ex monasteriis conuenit, sanctimonalium multitudo concurrit, conditio quelibet et sexus uterque plus solito ad gaudia conuenerunt. Episcopi autem, qui frequentes aderant, et huius sancti cleri senatus, acclamantibus cunctis in uoce exsultationis et salutis,  electum a Deo et hominibus uirum super cathedram pontificalem sedere fecerunt; et laudem Deo simul uniuersi, clamore quo quisque poterat, in organis nichilominus et cymbalis et quocunque signo letitie personuerunt.

5.  Ascenso autem tanto culmine potestatis, nequaquam sibi inde crescebat tumor elationis; sed sancta mens episcopi se potius inclinauit humilitati, illud in memoria recondens, quod Scriptura admonet dicens: Quanto magnus es, humilia te in omnibus . Peruigil fuit sapientia, placabilis lenitate nimia. Serpentis astutiam cum lege custodiuit, et columbe simplicis animum non amisit. Gregem sibi commissum dilexit, et per baculum discipline multos ab errore eripuit, quosdam collationibus  assidue disputationis ad meliora ducens, quosdam placide maturitate doctrine desiderio sancte conuersationis implens. In sermone fuerat mitis, in doctrina humilis, malorum acerrimus destructor et ueritatis studiosus assertor, humilibus blandus, superbis seuerus. Quosdam infra septa gregis suscipiens, ex lupis oues fecit; alios extra septa enutriuit, et quidquid alios docuit, ipse primum impleuit.

6. Erant enim in illo uno homine res ualde dissimiles, natalium nobilitas, honorum dignitas, scientie, que inflare solet, tanta sublimitas ut nichil supra, animi uero et habitus humilitas. Henricus primus, pater istius sanctissimi uiri, Romanorum rex et semper Augustus, strenue gubernauit imperium.  Post quem filius eius Otto primus, frater ipsius sancti uiri, potenter imperauit. Post quem Otto secundus, et Otto tertius, et Henricus, nepos Henrici ducis Bauwariorum, et ceteri filii et nepotes eorum successerunt usque in hodiernum diem  . Attauorum eius attaui usque ad hominum memoriam omnes nobilissimi, nullus in eorum stirpe ignotus, nullus degener facile reperitur. Hic tamen omnes, salua Augustorum et regum excellentia, genere, nobilitate et morum honestate precellebat. Erat enim statura procerus, uultu decorus, aspectu pulcherrimus, lata fronte, alto supercilio; oculi eius magni et clari quasi carbunculus; uisu metuendus, barba rubicunda, circa humeros et pectus large dispositus.

 7. Adeptus itaque Dei ordinatione summi sacerdotii gradum, magis amari quam timeri affectabat. Ecclesiastica iura canonica auctoritate confirmabat. Exinde omnis eius intentio, omne studium, sancte matri Ecclesie aut munimento fuit aut ornamento. Munienda scilicet erat exterius, ornanda interius; munienda in secularibus,  ornanda in spiritualibus. Dilexit ante omnia decorem domus Domini et locum habitationis glorie eius. Hoc se ardere desiderio multis modis specialiter ostendit. In omnibus etiam exstitit fortis athleta Dei et propugnator Christiane fidei. His rex letissimus, considerans uirum omnium uirtutum profectibus crescere, in quo non dubitaret secundum animam quiescere, et cum quo auderet cum omni confidentia partiri onera regalis iustitie, commisit ei procurationem totius Lotharingie  .

8. Interea dominus rex, uxore priore defuncta, ex regina, quam ab Italia duxerat, filium equiuocum suscepit, quem sibi successorem regali benedictione consecrari disponebat. Quo comperto filius eius Ludolfus  maior natu, qui plurimo iam tempore spei huius detinebatur cupiditate, damnum hoc irrecuperabile duxit intolerabile, adeo ut paterne uite siue saluti discrimen meditaretur intentare. Unde multimodis promissionum speciebus corrupto duce Kuonone cum nonnullis principibus, collectis copiis, hos insidiarum tetendit aditus, ut oculis capti patris erutis, libere potiretur regni fastigiis. uerum extemplo detectis insidiis nuto diuino, rex exercitu coacto obsedit in ciuitate Moguntia ducem cum filio. Sed quia cingebantur forti ambitu murorum, tuti preualida conspiratione ciuium, rex usus consilio prudentium, satius duxit hac uice loco cedendum. Secedens igitur abinde, Agrippiniam Coloniam peraccessit, ibique regni proceres unanimiter coadunatos  fidei sacramento sue securitatis confirmauit.

9. Deinde rege pro diuersis necessitatum causis Italiam profecto, sanctus archiepiscopus Bruno Aquisgrani palatium uenit cum Metense episcopo, quem dux Kuono ciuitate dolo capta  propulerat ab episcopio. Illic occurrit ei domnus abbas Odilo  , iam senio fessus et egritudine continua, seque in manibus eius commendauit et sua omnia, iterans proclamationem preteritis annis coram rege dilatam. Unde commotus Emmo  , non iam in occulto, sed hostis publicus factus est abbatie, collectaque latronum manu, absque misericordia et discretione bona diripiebat Ecclesie. Non  tulit ulterius hanc iniuriam sanctus Bruno piissimus; sed missa copia militari reum diffugii latibula captantem cepit, captumque custodie grauissime mancipauit, donec accepta fide Leodicensis episcopi, cuius erat propinquus, et sacramento ipsius, quod nichil tale presumeret ulterius, iuberet eum absolui a publicis compedibus. Non multo post castrum  Longie manu militari aggressus, obsidione preualida fatigauit, tandemque captum iuri Ecclesie  , sicut hodie est, remancipauit. Per idem tempus cum exclusus fuisset a ciuitate Metensi dux Kuono---tulerunt namque ex ea thesaurum magnum---, collecto exercitu sanctus Bruno insecutus est eum, atque a finibus suis eum expulit; sicque episcopum Metensem  loco suo restituit. Hoc modo propulsis hostibus a sue ditionis finibus, Ludolfum regis filium in patris gratiam fratrisque concordiam et amicitiam uenerabilis reduxit episcopus; Deique miseratione ac pie sollicitudinis sue prudentia mediante, firmissima pace stabilita, circumquaque cognomen, quod ante episcopatum Christo annuente fuerat adeptus, perpetualiter obtinuit  »Bruno pacificus.«

10. Dignitas etiam pontificalis et sedes in ipsa primis [540 1Kb] quidem in annis admodum humilis et pene ingloria erat; dum huius [541 1Kb] episcopi nomen agebat, nil amplius reuerentie uel obsequii siue honoris habebat, quam quilibet presbyter uel pastor apostolica ex indulgentia per manus impositionem dotatur. Solius stole uel unici baculi nuditate contentus, liganda ligabat, soluenda soluebat. uerum iurisdictio gladii uel ciuilium negotiorum, totus denique ducatus, quo sit ordine pontificio additus, ex uulgata nobis editione deriuatum posteris transmittere curabimus. Igitur Romanum regente imperium glorioso Ottone, ipsius ad gratiam frater eiusdem Coloniensibus pontifex preficitur, ad seculum egregie indolis,  circa Deum mire religionis; cuius apud nos uita uel actus, multarum uirtutum redimita flosculis, curiosum delectabit lectorem. Et quidem miram uiri efficaciam maxima ex parte indigestam scriptoris transiluit articulus, quoniam fama eius celerior remotos orbis angulos impleuerat. Huius sacerdotii temporibus orta occasio regem cum exercitu Italicas mouit in partes, de regni negotio cum Longobardis acturum. Qui eidem fratri et episcopo Galliarum procurationem delegauit, facere iudicium et iustitiam iniunxit; prospectum sciens sub tali patrono ecclesie tam populo quam clero, tam ciuili quam plebeio. At sanctus Bruno, depositi curam gerens, lustratis ecclesiis, uicis et castellis, urbibus, queque ad agenda quosque animauit, dissidentes ab  inuicem concordauit, pacem reformauit, reformatam iurisiurandi sacramento consolidauit cum primis prouinciarum.

11. Mediante  ita beati Petri festo, idem antistes, cum esset Colonie, missa legatione regem Parisiensem solemnizandi gratia inuitauit. At rex,  tam consanguinitatis quam dilectionis affectu coniunctus, ire non distulit. uenit; decenti et congrua rei ueneratione suscipitur, plenissima iucunditate tractatur. Tamen, nescio qua temeritate, die sacra coronatus procedere dictauerat. Quod renisus antistes, ut ne insolitis consentiens fraternum precaueret offendiculum, regie corone procuratorem quoquo modo suasum, hoc egisse dicitur, ut sacra die eam prolaturus ex populi pressura occasionem sumeret, et spontaneo lapsu quasi impulsus pedibus offenderet, casuque simulato diadema labi permitteret. Sic factum est; et populi angustiatus pressuris, cum labente corona labitur, populique strepentis pedibus attentatur [542 1Kb] . Nec res gesta regem latere poterat, qui spe sua frustratus processit quidem, circulatus   tamen; missisque peractis, pregustato potius quam sumpto cibo, non ultra discumbere uoluit, sed maturato precinctu ire perrexit. Res interim silentio tegitur. Parisiensis tamen, se dolens iniuriatum, similem antistiti retributionem machinatur. Unde sacra die beati Dionysii, Parisiorum apostoli, rex inuitauit [543 1Kb] episcopum, qui solemnem missam omni cum clero celebraturus, gratiam pro gratia reciperet. Paruit antistes; dieque sacra pontificali cum gloria ornatus procedens, alium nescio quem gentis illius episcopum altario astare reperit. Intellexit eruditus animus ueteris ire ultionem; sed quoniam se sacris missalibus initiauerat, aliud ad altare diuertit, suisque cum sequacibus impositam missam expleuit; et nec regi ualefaciens, impransus,  suis comitatus ciuitatem egreditur, innotesci uolens tam regi quam ciuitati, pro illata iniuria iudicium eis affuturum. Nec ultra moratus, suos comprouintiales reuisit; sumptus et necessaria parat; castra militum ordinat; reuersusque regem cum suis omnibus expugnat, propellit et exturbat; ciuitatem flammis absumit et uastat, et uictor regreditur [544 1Kb] .

12. Interea ducis Lotharingie  stimulata inuidia, quasi uniuersa Gallia sue maiestati ad iniuriam clerico foret edita [545 1Kb] , idque sue generositati incautum autumans, primum pacis commertia non est ueritus irrumpere; sed collecto exercitu, latrociniis, incendiis quacunque regnum omne cepit infestare. Quid plura? Gemit pius pastor laceri gregis  incommoda; nunc in cordis diuisione animaduersionis querit consilia; et an iniuste foret cedendum, an pari congressione dimicandum, pendula mente discutit; quoniam gladii censuram non in uacuum sibi creditam intellexit. Conscitis itaque primis prouinciarum consiliis, querit, inuenit, diem statuit; qua congressus cum duce, uictor existit; cuius disturbato exercitu, ipsum ducem captum et uinculis  iniectum, ne tantam uictoriam sanguine fedaret, fratris adfuturi iudicio reseruauit. Sicque pacis hoste distracto, pax redditur Ecclesie. Nec multo post imperatorem fratrem, Italico exacto negotio, letus excipit. Quem, que frater et episcopus egerit, quam ciuilis, quam pacificus, quam districtus iudex et uictor fuerit, minime latere potuit. Unde solemni principum habito colloquio, id omnium pari sancitum est consilio, ut deuicti ducis monarchia presuli Coloniensi suisque successoribus usu et iure cedat perpetuo, et ut presules sic et duces nominentur, sic et sint, iudicentque in gladio, qui antea unico utebantur baculo.

13. Hac ergo subnixus dignitate sanctus Bruno pacificus, pacis et gratie alumnus, bone uoluntatis  hominibus pacem reformauit, discordantes a deuio reuocauit, obstinaces et duros ad aliorum terrorem uariis sententiarum modis multauit. Sponsam suam, inclytam Coloniam, a iugo ancillari excussit, frenum tributi eius soluit, ac libertati perpeti eam donans, glorie benedictionem primus in ipsa inseruit, reliquias sanctorum quacunque collectas in ea congessit. Pontem [546 1Kb] etiam porrectum trans Rheni alueum, equissimo rationis actus libramine, deiecit, quoniam latronum manus eum fedauerant. Nempe qualibet dierum Transrhenenses ruricole negotiandi causa per eum Coloniam ingressi, causarum diuersitate uix in uespere expediti, declinato die dum redirent, ipso in ponte rebus et uita priuati Rheno iniecti sunt; mortisque auctores latuerunt,  sceleris sui sigillum noctem habentes. Hinc sanctus Bruno prope urbis muros monachorum congregationem instituit, quam rerum suarum fecit heredem, multiplici eam dote nobilitans. Locum quidem, fundamenta iaciens, initiauit: sed ad premia bone uoluntatis sue beato fine uocatus, imperfectum reliquit, sed sumptuum copiam ad fabrice erectionem disposuit; in qua et sepultus quiescit. Qui cuius coram Deo sit meriti, ex prospectus eius regimine quotidie sentimus.

14. De expulso episcopo et in sedem ab ipso Domino reducto. ueronensi Ecclesie intra Italiam preerat uir strenuus, nomine Ratherus, habitu monachus, totius religionis cultor precipuus, et diuinarum  Scripturarum tractator luculentissimus. Hic Aquisgrani palatio canonice electus instante Septembris mensis ieiunio, sequenti Dominica consecratus est a duobus archiepiscopis, uidelicet digne memorie sancto Brunone Coloniensi atque Treuirensi Ruberto, nec non cepiscopis quinque, et consensu cleri plebisque intronizatus est supradicte Ecclesie. Qui sic potitus pontificali cathedra, res episcopii et  ecclesiastica iura legitime districtionis disponebat censura, posthabitis illorum consiliis, qui eatenus in talibus negotiis non ea que sunt Christi, sed sua querebant commoda. Erat enim uir idem, licet alias admodum probus, ut se habet morum diuersitas, spiritus uehementioris, paulo seuerior in responsis, zelo iustitie et equitatis. Sed quia, ut quidam ait, ueritas odium parit, huiusmodi studiis non solum clericorum, sed etiam ciuium in se odia concitauit. Quorum quidam, episcopis Ruberto Treuirensi, et Balderico Leodicensi consanguinitate proximi, damna questus sui conquerentes, per uiolentiam episcopi concitauerunt eos in odia et inimicitias domini sui, illum protestantes phreneticum et indignum honore et nomine episcopi. His conuitiis presul idem Ratherus  modice motus, non ad exteriora confugit adiutoria, sed ad librorum conuersus armaria, aduersus Baldricum et Rubertum episcopos exorsus est scriptitare quedam inuectiua. Unde contigit, ut emulorum suorum exardescente inuidia, de sede pontificali expelleretur non absque contumelia. Qui expulsus ad gloriosi regis Ottonis suffragia se contulit. Ipso rege pietatis intuitu conante auxiliari, uerum aduersariis fortiter obsistentibus, cum nulla restitutionis eius copia processisset, utile uisum est, ut ad benignitatem piissimi sanctique Brunonis archiepiscopi ordinatoris sui confugium faceret. Qui ueniens, benigne susceptus et consuetudinario benignitatis eius more honorifice habitus, non multo post cathedre sue decenter est restitutus. In tanti enim  uiri iudicio euanuit omnium inimicorum eius obstinata coniuratio, et in eius defensionis constanti testimonio obmutuit onus aduersariorum prescriptionum. Proponebat enim uir totius prouidentie ordinem illius canonice electionis et ecclesiastice eonsecrationis, nec debere tantam iustitiam irritam fieri qualicunque accusatione testimonii laicalis, imo omnes factionis huius ministros grauiter formidare posse offensam apostolice animaduersionis. Igitur dulciflue facundie sue antidoto aduersariorum animis mitigatis, sic ordinante diuina clementia disposuit, ut omnibus indissolubili concordia pacificatis, ab eisdem cum omni honorificentia in sedem suam reduceretur episcopus, a quibus antea fuerat cum indecenti contumelia propulsus, et emendatior fieret  omnibus eui sui diebus.

15. Epistola episcopi Ratheri ad Brunonem. Exstat etiam epistola ipsius episcopi ad sanctum Brunonem  directa, satis luculenter digesta  ; in qua eum patronum suum nominans, cum inestimabili gratiarum actione protestatur, se diuina clementia preeunte et subsequente et eius spirituali prudentia mediante in uirum alterum transformatum, et renouatione mentis et spiritus in melioris status efficaciam commutatum, suorumque omnium amore [547 1Kb] in profectum et augmentum sui honoris conglutinatum [548 1Kb] .


Hic quedam excidisse uidentur.

uisio abbatis Wolberonis. Nam cur, quare, quam ob rem, tanti uiri gratulemur patrocinio, hec causa est. Tempora prioris Frederici, Coloniensis archiepiscopi  , nobis inuisa et infesta fuerunt; qui eiusdem sacre congregationis uiolentus  inuasor, multis etiam grauauit aduersis. Quandoque enim mortuo eiusdem loci abbate, liberam eis electionem infringens, qua ex Benedicti apostolici indulgentia illud adusque tempus gloriabantur, abbatem eis intrusit ignotum, cui ad obediendum iurisiurandi sacramento compulit, renitentes inclementes afflixit et exsiliauit, etsi non ipse, tamen per manus dominorum crudelium. Nam intrusus abbas plerosque sue congregationis fratres secum adductos singulis obedientiis prefecit, claustrum eis omne subiecit. Eratque necesse sub hac dissidentia Ecclesiam periclitari. uidens ergo Dominus populi sui afflictionem, mediante Brunonis merito, erroris huius auctorem episcopum Fredericum uita absoluit  , ut se non deesse suis monstraret, et intrusus abbas  intenderet cumque suis subiectis mitius ageret. Interea reuocantur exsules, eiiciuntur et remittuntur adulterini officiales. Solo abbati manere conceditur, reuerentia ei digna exhibetur; nullo grauamine uellicatur [549 1Kb] ; Dei super hoc metuentes iudicium seculique infamiam. Iam optato cursu iubileus aderat, serena se tempora secundabant, dum et captiuis indulta libertas, et iamdudum defuncti presulis Frederici datum est innotesci. Nam eiusdem ecclesie custos nocte quadam post matutinos, fratribus cubitum regressis, ut familiare est custodibus, altaria lustrabat, luminaria reparabat, postremo tumbam sancti Brunonis uisitans oratum se deposuit; cum repente collapsis oculis hec in spiritu uidit. uidit et ecce sepedictus episcopus Fredericus lugubri gestu  erat incedens et crebris singultibus secum dure agi insinuans. Quem idem custos, ut erat, in spiritu allocutus, causam meroris inquirit, dum pro ipso  uniuersalis Ecclesie multa precum redditio, elemosynarum distributio, omnimoda salubrium uotorum oblatio, Deum indesinenter sollicitauerit. Et ille: »uera, inquit, uera, frater, commemoras, sciasque Deum delectari in precibus fidelium pro me fusis. Ex quibus dum gratiam consequi debueram, a sancto Brunone grauiter impedior. Obstat enim multa queritans aduersa, quibus miser ego hanc sanctam nocui congregationem; nec sibi satisfactum pro iis, nec digna pro meritis me recepisse opponit. Pro solis ergo uobis hactenus mihi negata est uenia.« Et custos: »Mi domine, ait, si omnibus iis, que prosecutus es, fides adhibenda est, nobis quid [550 1Kb] de tali presumendum est patrono?« Et ille: »Magni, ait, meriti hunc apud Altissimum scias, et uere prouisorem  et dispositorem omnium que uobiscum aguntur. Nam locum istum et fratres quasi a Deo sibi creditam possidet familiam, utque aduocatus uester inter uos frequenter uersatur, cuncta ordinat et disponit. Et quoniam ipsi de uobis cura est, misericordiam flagito; uestris super me precibus moueatur!« Nec plura iis locutus, subtrahitur; custos etiam sibi redditur.

Item de eodem Brunone archiepiscopo. Magni enim meriti apud Deum beatus Bruno esse dignoscitur. Nam quicunque in quartana uel tertiana laborat, si ad sepulcrum eius deuoto corde accesserit, et de calice qui eius pectori superpositus in sepulcro fuit, per tres continuos dies biberit, eius meritis a Deo sanctitatem se percepisse gaudebit.

 De miraculo quod in cena Domini contigit ad sepulcrum eius. Ne uos lateat miraculum, quod in cena Domini contigit, uestre caritati intimare disposui. Cum mane conuenissemus oratum pariter, ingessit se pari deuotione quedam, ut oraret. Hec quinquennio manus infirmitate laborauerat, ut in palme medio infigerentur sibi digitorum summitates. Mox ut prostrauit se sepulcro sancti Brunonis archiepiscopi, extensa manu sanitatem obtinuit. Et ne uideatur inane, cicatrices iacentium digitorum probant manifeste.


Bruno pacificus, eterni regis amicus,
Te [551 1Kb] duce, pastore et rectore Colonia gaudet.
Cum duce maiestas, et cum duce regnat honestas,
Sub duce pax grata multis et curia lata,
 In duce lex culta uiget et sapientia multa.
Cum duce maiores sunt et plerique minores,
Sub duce prudentes uersantur et insipientes,
Et merito uere scit quemque decenter habere.
Tractat clementer humiles, timidosque potenter.
Clerus honoratur ab eo, populusque iuuatur;
Attollit plenos opibus, solatur egenos;
Nil patitur nequam, sed legem discutit equam.
Delicias nescit, qui non sub eo requiescit.
Cum duce multarum sunt gaudia diuitiarum.
Hoc siquidem iuste, quia dispensando uenuste
Non illas celat, sed in iis, ut prosit, anhelat.
Isti sunt mores, quibus acquisiuit honores,
Per quos et captat sibi plures atque coaptat.
Letus, non tristis, semper perduret in istis [552 1Kb] .





DIPLOMA BRUNONIS. Confirmat commutationem factam inter Werinfridum abbatem et Warnerum comitem.

 Bruno sancte Coloniensis Ecclesie filius Dei gratia archiepiscopus seruorum Dei, notum esse uolumus tam presentibus quam et futuris, quia quidam religiosus abba ex monasterio Stabulaus et Malmundaria Werinfridus nomine adiit clementiam nostram, pro quadam commutatione, quam fecerat cum comite Warnero fideli nostro, et quia eadem monasteria sub nostre tuitionis defensione erant, petiit eamdem commutationem nostra auctoritate roborari. Cuius petitioni, quia iusta erat, annuimus, et utilitati Ecclesie consuluimus. Habebat namque predictus comes noster fidelis iuxta monasterium Stabulaus quamdam uillam sui iuris nomine Baldau, quam Sigifridus comes ut acquireret, et apud nos et apud fideles nostros sui intercessores ualde laborabant, quod abbas audiens, et nimiam imo immortalem inquietudinem  timens loci, hoc consilium  toto nisu studuit preoccupare, et aures clementie  nostre ne id fieret sepius commonere. Itaque conuenientes in unum abba prefatus et comes dedit idem Werinfridus abba Warnero comiti fideli nostro quidquid habere uidebatur in uilla Nohas dicta, in pago Heiflensi, in comitatu Tulpiaco, id est curtem bonam cum casticiis, molendinis, aquis aquarumque decursibus, quesitis et inquirendis, siluarum magnam copiam, familiam utriusque sexus, et cetera ad eumdem locum pertinentia. Et quia monachi alterius monasterii, id est Malmundarie, quamdam partem in eadem uilla habebant, reddidit abba eidem ecclesie in pago Condustrio locum qui dicitur uilla, in comitatu Hoio uI mansos bonos cum familia utriusque sexus, siluam bonam, et cetera ad eamdem uillam appenditia. Econtra dedit memoratus comes Warnerus coram testibus idoneis quidquid habere uidebatur in uilla iam dicta Baldau curtem  bonam, sed ab hostibus ualde uastatam, agri culturas  bonas, Cambam, molendinum, siluam magnam. Nam ecclesia eiusdem uille cum bono dotalicio, priuilegia et constitut. scilicet terra et silua eidem monasterio antiquitus fuerat data; hec omnia inuicem sibi tradiderunt abba cum consensu monachorum utrorumque cenobiorum, et comes cum consensu uxoris et filiorum et amicorum suorum, et coram celsitudine nostra eamdem commutationem firmauerunt, et idem comes per testes idoneos ramum cum cespite ad altare Stabulaus misit, et traditionem cum uestitura legaliter  fecit. Et ut hec cummutatio futuris temporibus firmior habeatur, petitione eiusdem abbatis manus nostre tractu signauimus. Signum Werinfridi abbatis. Sign. Werinmundi, Titgeri, Norberti, Reginardi et ceterorum. Et alterius monasterii. Signum Odulfi, Wisirici, Heilfridi, Rogibaldi. Sign. Warneri comitis, Reginardi, Geuardi, et Ricarii, et multorum. Acta sunt hec publice Aquis palatio die II Kalend. Nouembris, regnante rege Ottone fratre nostro, anno XuIII, Godefrido duce.




ANNO DOMINI DCCCCLXu.
LEO uIII ANTIPAPA.





NOTITIA HISTORICA.


In Romana Synodo deposito Ioanne XII sancte Romane Ecclesie die uI Decembris anni 963, Leo uIII protoscriniarius in eius locum ordinatus est, quem tamen Romam rediens, sequenti anno, Ioannes post Othonis imperatoris recessum fugere cegit, usurpatamque dimittere dignitatem. At cum Ioannes die XIu Maii obiisset, Romani Benedictum, de quo mox dicemus, sine Othonis consensu et uoluntate, apostolice sedi imposuerunt. Quare imperator cum Leone Romam perrexit, factoque conciliabulo, Leo pallium Benedicto abstulit, et simul pontificalem ferulam, quam fregit et iterum pontificiam sedem inuasit, quam unum annum tenuit tresque menses.





LEONIS uIII ANTIPAPAE PRIuILEGIA ET CONSTITUTIONES.



I. LEONIS uIII EPISTOLA AD RODOALDUM PATRIARCHAM AQUILEIENSEM.  Illi pallium mittit.
[Apud Ughelli, Italia sacra, u, 44.]


LEO episcopus, seruus seruorum Dei, reuerendissimo ac sanctissimo confratri nostro RODOALDO, sancte Aquileiensis Ecclesie patriarche.

Si pastores ouium solem geluque pro gregis sui custodia die ac nocte ferre contenti sunt, et ut ne qua ex eis aut errando pereat, aut ferinis laniata morsibus rapiatur, oculis semper uigilantibus circumspectant, quanto nos sudore quantaque cura debemus esse peruigiles, qui pastores animarum dicimur.  Attendamus, et susceptum officium exhibere erga custodiam Dominicarum ouium non cessemus, ne in die diuini examinis pro desidia nostra ante summum Pastorem negligentie reatus excruciet, unde modo honoris reuerentia sublimiores inter ceteros iudicamur. Pallium autem fraternitati uestre ex more ad missarum solemnia celebranda transmisimus; quo tibi non aliter, Ecclesie tue priuilegiis in tuo statu manentibus, uti concedimus,  quam predecessores decessoresque tuos usos esse incognitum non habetis. Cuius quoniam indumenti honor modesta actuum uiuacitate seruandus est, hortamur ut et morum tuorum ornamenta conueniant, quatenus, auctore Deo, recte utrobique, possis esse conspicuus. Itaque uita tua filiis tuis sit regula. In ipsa, si qua fortitudo illis iniecta est, dirigantur; in ea quod imitentur aspiciant; in ipsa semper considerando proficiant, ut tuum post Deum uideatur esse bene quod uixerint. Cor ergo neque prospera, que temporaliter blandiuntur, extollant, neque aduersa deiiciant. Sed quidquid illud fuerit, uirtute patientie deuincatur. Nullum apud te locum odia, nullum fauor indiscretus inueniat. Districtum mali cognoscant. Insontem apud te suggestio mala  non faciat. Nocentem gratia non excuset; remissum te delinquentibus non ostendas, ne quod ultus non fueris, perpetrari permittas; sit in te boni Pastoris dulcedo; sit et iudicis seuera districtio. Unum scilicet quod innocenter uiuentes foueat, aliud quod inquietos ferocientes a feritate compescat. Sed quoniam nonnunquam prepositorum zelus, dum districtus malorum uult uindex existere, transit in crudelitatem correptio, iram iudicio refrena, et censura  Custodia te equitatis extollat, ut nec diuitem potentia sua aliquid apud uos extra uiam suadeat rationis audere. Nec pauperem de re sua faciat humilitas desperare, quatenus Deo miserante talis possis existere, qualis sacra lectio precipit dicens: Oportet episcopum irreprehensibilem esse . Sed his omnibus uti salubriter poteris, si magistram caritatem habueris, quam qui secutus fuerit, a recto aliquando tramite non recedit. Et ecce, fratrum carissime multa alia ista sunt sacerdotii, ista sunt pallii, que si studiose seruaueris, quod forise accepisse ostenderis, intus habebis. Et ut omnibus pateat Christianis, quanta caritate diligamus ob amorem beati Marci euangeliste pastoris nostri, gloriosissimi Petri apostolorum principis discipuli, qui uestre  presedit cathedre, renouamus uobis, per presens priuilegium, illud antiquum sanctissimo Hermagore, beati Marci euangeliste successori, a beatissimo Petro contraditum, uerum peccatis nostris promerentibus a paganorum seuitia concrematum. uolumus scilicet, et apostolica auctoritate iubemus, ut inter omnes Italicas Ecclesias Dei sedes prima post Romanam Aquileiensis, cuius Deo auctore prees, habeatur. Sed et hoc in augmentum et decorem Ecclesie uestre concedimus ut dum uolente Deo uos uestrique successores ab hac luce migrare contigerit, non liceat quempiam ex aliena Ecclesia preponi. Sed ex proprio sinu tam clerici, quam laici eligant, quem legaliter sibi pastorem constituant. Fidelis est Deus, qui nunquam deficere patiatur, ne in Aquileiensis  Ecclesie cetu talis possit inueniri, qui merito ceteris episcopatus dignitate possit preponi. Sancta Trinitas fraternitatem uestram gratie sue protectione circumdet, atque ita in timoris sui uia nos dirigat, ut post uite huius amaritudinem ad eternam simul peruenire dulcedinem mereamur.

Datum in sacratissima ede Petri apostoli, Idibus Decembris, anno pontificatus Leonis I, imperante Othone anno II. discipline sic utere, ut culpas ferias, et a dilectione personarum, quas corrigis, non recedas; misericordem te, ut uirtus patitur pauperibus exhibe. Oppressis defensio tua subueniat; opprimentibus modesta  correptio contradicat. Nullius faciem contra iustitiam accipias. Nullum querentem iusta despicias.



II. LEONIS uIII PAPAE PRIuILEGIUM DE INuESTITURIS. 
[Apud Pertz, Monumenta Germanie historica, Leg. tom. II, p. 166].



MONITUM.

Chartam inde ab undecimo seculo celebrem ex fol. 192 codicis uaticani n. 1984,  Rome seculo XI et initio seculi XII exarati sistimus, emendatam tamen ope codicis Cesarei uindobonensis in catalogo Iuris canonici n. 105, fol. 13, quem Gentillotus seculo XII, sed kopitarius noster decimo tertio assignat. Tertium exemplar exstat in bibliotheca eadem inter codd. Salisburgenses n. 323. mbr. sec. XI exeuntis aut XII, fol. 104; quartum euolui Bamberge  in collectione canonum sec. XII uel XIII ineuntis C. 64 signata, ubi post notitiam de Adriani decreto et ante Nicolai II constitutionem et concordatum Wormatiense habetur; quintum Cantabrigie inter codd. collegii Corporis Christi; sextum in bibliotheca ciuitatis Bruggensis in Flandria, ubi una cum Nicolai II constitutione de electione pape in codice seculi XIII Petro de Riga super tota biblia subiicitur. Partem eius Iuo Panormie L. 8, cap. 135, et Gratianus Decreto suo dist. 63, c. 23, inseruerunt; integra, sed aperte interpolata, ex codice Florentino in Theodorici de Niem tractatu De priuil. et iuribus imperii apud Schardium Coll. opp. de iurisdictione imperiali Basil. 1566, et Goldastum prodiit. Notitiam rei geste legimus in libro tertio Collectionis canonum tripartite et in Decreto Iuonis l. 8, c. 136  . Lis de auctoritate charte rationibus huc usque prolatis minime conflicitur. Nam omnia illa que hic regibus Theutonicis conferuntur,  scilicet ius certum in eligendo pontifice, patriciatum Romanum et ius uestiture episcoporum, inde ab antiquis temporibus ad eos pertinuisse constat; ius uero eligendi sibi successorem Otto iam tum temporis, consentientibus Germanie proceribus, sibi usurpauerat. Forma tamen charte ea est, que suspicionem aliquam certe moueat; nam ut alia taceam, quis unquam papa de predecessore suo scripsisset cuius uitam et actionem satis discretam audiuimus, et Ottonem omissa imperatoris uoce nonnisi regem Teutonicum designari, scrupulum iniicere debet; et temporis designatio desideratur. Sed cum Ottonem et Leonem fedus Imperii et Ecclesie renouasse haud dubium sit, conditionibus hic propositis fides haud omnino abneganda erit.



Priuilegium Leonis Pape uIII.

Conuenit apostolico moderamine pollentibus beniuola  compassione succurrere, et poscentum [553 1Kb] animis alacri deuotione prebere assensum. Ex hoc enim potissimum premium apud conditorem omnium depromitur [554 1Kb] Deum, quandoque omnem clerum et omnem populum asserimus esse concordem, et ad meliorem fuerit sine dubio statum perductus. Atque ideo quia iuste et rationabiliter uestra humilitate [555 1Kb] nostro apostolatui humiliter postulatis, quatinus gratulanter peragentes [556 1Kb] sanctam synodum, nostro consilio [557 1Kb] congregatam patriarchio Lateranensi [558 1Kb] , in ecclesia sancti Saluatoris constitutam, a compluribus uiris catholicis episcopis et abbatibus insuper iudicibus ac legis doctoribus promulgantibus, qualiter quiete ac pacifice stare ac uiuere ualeamus; presentibus omnibus et [559 1Kb] singulis regionibus huius  alme urbis Rome, ac ex omnibus ordinibus, clericy [560 1Kb] ac populi, asserentibus et confirmantibus per omnia, heresi et altercatione et omni errore expulso, quoniam nimis [561 1Kb] his temporibus error ex hoc crescebat; decernimus tam de Romano imperio quam de apostolica sede ac dignitate patriciatus quam de inuestitura [562 1Kb] episcopatus. Idcirco ad exemplum beati Adriani sedis apostolice episcopi, cuius uitam et actionem satis [563 1Kb] discretam audiuimus, et rationabilem [564 1Kb] admodum in suis [565 1Kb] spiritalibus sanctionibus recognouimus; qui [566 1Kb] eiusmodi sanctam synodum constituit, et [567 1Kb] domno Carolo uictoriosissimo regi Francorum ac Longobardorum, ac patricio Romanorum [568 1Kb] , patriciatus dignitatem ac ordinationem apostolice sedis et [569 1Kb] episcopatuum  concessit [570 1Kb] ; nos quoque Leo seruus seruorum Dei episcopus [571 1Kb] , simul [572 1Kb] cum cuncto clero et uniuerso populo Romano omnibus [573 1Kb] ordinibus huius [574 1Kb] alme Urbis, sicut in ipsis conscriptis apparet, constituimus, confirmamus, corroboramus, et per nostram apostolicam auctoritatem concessimus atque largimur, domno Ottoni [575 1Kb] primo, Teutonico regi, dilectissimo spirituali in Christo filio nostro, eiusque successoribus huius regni Italie in perpetuum, tam sibi facultatem successorem eligendi, quam summe sedis apostolice pontificem ordinandi, ac per hoc [576 1Kb] archiepiscopos seu episcopos, ut ipsi tamen [577 1Kb] ab eo inuestituram suscipiant, et consecrationem recipiant undecumque pertinuerit, exceptis his quos imperator pontifici et archiepiscopis concessit. Ita demum asserimus, ut nemo deinceps,  cuiusque gradus uel conditionis [578 1Kb] aut dignitatis siue [579 1Kb] religiositatis, eligendi regem uel patricium [580 1Kb] siue pontificem summe sedis apostolice, aut quemcumque episcoporum [581 1Kb] uel ordinandi habeat facultatem; set soli regi Romani imperii hanc reuerentie [582 1Kb] tribuimus facultatem, absque omni pecunia hec omnia superius disponenda [583 1Kb] ; et ut ipse sit rex et patricius. Quod si a clero et populo quis eligatur episcopus, nisi a supradicto [584 1Kb] rege laudetur et inuestiatur, a nemine [585 1Kb] consecretur. Unde si quis contra hanc apostolicam auctoritatem et traditionem aliquid molitur, aut temerator in aliquo repertus fuerit, siue contra hoc [586 1Kb] nostrum concilium [587 1Kb] agens, sciat se in iram beati Petri apostolorum principis et filii nostri domni Ottonis eius  successorum et nostram [588 1Kb] casurum, et sub anathematis uinculo emersurum, ac per hoc excommunicationi uniuersalis Ecclesie omnisque populi cristiani eum subiacere decreuimus. Insuper nisi a malo resipuerit, irreuocabili exilio puniatur, uel ultimis suppliciis feriatur. Qui uero pio intuitu cunctorum [589 1Kb] obseruator in omnibus extiterit, benedictionis gratiam uitamque eternam cum omnibus sanctis sine fine habere mereatur in secula seculorum. Amen. Amen. Amen [590 1Kb] .



III. LEONIS uIII PRIuILEGIUM PRO MONASTERIO S. PETRI MONTIS MAIORIS. 
[Apud Baluze, Miscellanea, III, 5.]

 LEO episcopus, seruus seruorum Dei, MAURINGO religioso presbytero et monacho atque abbati uenerabilis monasterii beati Petri apostolorum principis, quod situm est territorio prouincie in locoque Montemaiore, et per te in eodem uenerabili monasterio successoribus tuis in perpetuum.

Si semper sunt concendenda que piis desideriis congruunt, quanto potissimum ea que pro diuini cultus prerogatiua noscuntur, non sunt omnino abneganda, que sunt a largitoribus non solum poscenda, sed ui caritatis procul dubio exigenda. Igitur quia petiit a nobis tua religiositas quatenus confirmaremus uobis et uestro monasterio in honorem uidelicet beati Petri apostoli , quod situm est in monte qui Maior , pro uoto et amore dilectissimi et karissimi filii nostri imperatoris  cum summa reuerentia nominandi Ottonis et Adalaise carissime imperatricis coniugi eius filie carissime nostre spirituali, ut priuilegium sedis apostolice largiamur, ipso namque monasterio in integro cum ecclesiis suis, terris et siluis, fundis et casalibus, cum seruis et ancillis, et monasterium desertum antiquumque Horluc cum omnibus adiacentiis uel pertinentiis suis, necnon et uilla que Tunneto cum seruos et ancillas, uineis seu terris, cum omnem dationem et publicam functionem, que sita est in comitatu Bedarese, pariter et cellam sancti Honorati in integro cum omnibus sibi pertinentibus, sitam in comitatu Aquense, ubi dicitur Rocca Fraudosa, et sunt in comitatu Tolonensi; castrum qui nuncupatur Septem Furnos cum omnibus appendiciis  suis; id est, uillis, salinariis, piscationes, salinas que uocant Eras, et omnia ibidem pertinentia, et sunt in comitatu Arelatensi; terra sancti Petri in castro Fossis, uallem que nominatur sancti Petri ab ipsis ecclesiis, in primis sancti Petri, sancti Martini, sancti Iuliani, sancti Genesii, sancti Hermetis; et in ponte uaso uno qui uenroso uocatur; et in comitatu Auenionense, in uilla que uocatur Casus, sunt mansi octo et ecclesia disrupta cum seruis et ancillis; et in comitatu Regensi curtem que nominatur Criselgis, cum seruis et ancillis, siue etiam et aliis locis que a priscis temporibus in eodem monasterio a Christianissimis hominibus collata fuerunt, uel que amodo in antea conceduntur, per hunc nostrum apostolicum priuilegium uobis uestrisque successoribus  in perpetuum confirmamus; quatenus sub iurisdictione sancte nostre, cui Deo auctore presidemus, ecclesie constitutum, nullius ecclesie iurisdictioni submittatur, prestante prenominato monasterio sancte nostre ecclesie pro luminariis solidos quatuor. Quod si propter longinquitatem itineris aut forsitan inimicorum discrimen, aut propter regni dissidium, superius nominatam pensionem quotannis soluere non potueritis, liceat uobis post tertium aut quartum annum de preteritis annis omnem simul pensionem nobis nostreque ecclesie persoluere. Pro qua re piis uotis fauentes ac nostra auctoritate id quod a tua religione exposcitur effectui mancipamus; et ideo omnem cuiuslibet ecclesie sacerdotem infra prefati monasterii ditionem qualibet  auctoritate, nisi ab abbate monasterii fuerit inuitatus, Missarum solemnitatem celebrare omnino prohibemus, statuentes atque promulgantes apostolica auctoritate sub interminatione futuri iudicii nulli licere nostrorum successorum pontificum uel alie cuilibet magne parueque persone, tam dux, siue marchio, aut comes, siue tam gastaldus, uel cuiuscunque dignitatis preditus sit homo, hec que a nobis intentione decreta sunt priuilegia pia in quoquam conuellere, potius firma stabilitate inconuulsa manere definimus, atque anathematis uinculo, nisi resipuerit perpetuis temporibus obseruanda. Qui uero pio intuitu custos et obseruator huius nostri priuilegii, precepti, confirmationis paginam in omnibus  exstiterit, benedictionis gratiam a retributore omnium bonorum Deo consequi mereatur et uite eterne particeps efficiatur. Cure ergo tue sit monasterii fratres quo prees egregiis moribus ac uita irreprehensibili exornare, ut profecto iuxta id quod subiectos apostolicis priuilegiis maluit inconcusse dotando, desideret potius et anhelet inuiolabili celestis affluentie munere diurnis discipline precibus decorandos. Sit profecto communis et sincera uita, sit sobria communionis sinceritas, ut quibus mundus est mortuus ac sepultus, per incentiua contentionis uitia minime suscitetur, quia incassum quis et frustra laborare cognoscitur si superbie uitiorum auctrici colla submittere sentiatur. Sit excelsa in Deo humilitas, quia per hanc electi arcem celestium  munerum possederunt. Sit igitur ante oculos mentis et corporis traditionum regula, quam sancti quidam tradiderunt patroni, ut unusquisque prelatus nouerit qualiter debeat imperare subiectis, ne dum aspera et non unicuique seruari aptissima uidentur imponi, atque ad contemptum prorumpant de imperantis indiscretione subiecti. Sit itaque moderata uiuacitas, sit sollicitudinis supereminens in fratribus serenitas; ut dum regulariter omnes qui se Deo integerrime conferunt per obedientie lineam bene seruientes temporalia, ad gaudia celestis patrie perueniant sempiterna. Et hec quidem que ad sollicitudinem pertinent dixisse sufficiunt. Ante omnia uero Redemptoris nostri misericordiam cum ingemiscimus, redemptionem nostram exspectantes enixius cum singulis  gentibus exspectamus, ut ea que pietas flagitat, fragilitas humane conditionis sufficienter atque confidenter de sui auctoris suffragatione adimpleat. [Scriptum per manus . . . . . . Cetera desunt.]



Iu LEONIS uIII CESSIO DONATIONUM ROMANAE ECCLESIAE. 
[Apud Pertz, Monumenta Germ. hist., Leg. tom. II, p. 168.]



MONITUM.

Constitutionem cum libello Theodorici de Niem l. c. uulgatam, iam ex collectione decretalium Cesarea uindobonensi inter libros Iuris canonici n. 105 signata mbr. sec. XIII, olim monasterii Frankenthal inter Spiram et Wormatiam, kopitarius  noster transcripsit. Charta uel ex subscriptionibus apertissime falsitatis arguitur; et in controuersia sacerdototii et imperii sub Henrico Iu aut u contra suppositas Ludouici, Ottonis et Henrici donationes defensionis instrumentum, confecta esse uidetur.



Item decretum eiusdem pape Leonis.

LEO seruus seruorum Dei episcopus, OTTONI spirituali filio nostro in Christo imperatori augusto, omnibusque successoribus tuis imperatoribus et regibus regni Italie.

Quod domnus Carolus rex Francorum ac Longobardorum et patricius Romanorum, nec non Pipinus pater eius, de regalibus rebus huius regni Italie tribuerunt in sancta Romana ecclesia beati Petri apostoli, siue per instrumenta que scripta  fuerunt per Etherium notarium suum, siue per sacramenta uel per donationem, seu per alios modos, siue obuenerunt per donationes de Iustiniano imperatore et de Ariperto rege, hec omnia largimur ac desinimus atque transactamus uobis Ottoni imperatori, et Adeleide coniugi tue regnique consorti, uestrisque successoribus huius regni Italie, in perpetuum, sanctis euangeliis et patrociniis pluribus sanctorum, uidelicet de cruce Domini, et de caligis pedum suorum, et de uestimento inconsutili [591 1Kb] , et supra corpus beati Petri, cum terribilibus sacramentis a predicto papa et a suis cardinalibus per consensum et auctoritatem totius populi Romani, tam clericorum quam laicorum, de ordinibus Romanorum ex unaquaque regione, presentibus laudantibus ac firmantibus, pro nimia persecutione inimicorum  Dei et ecclesie, ut Deus omnipotens uictoriam tali regi tribuere dignetur et pellere eos ex prouinciis imperii Romani.

Predictas autem donationes quas hic specialiter nominabimus, perpetualiter in regalibus rebus suiicere uolumus per nostram apostolicam traditionem. Id est: in Suriano  ; in monte Bardonis, et Lune, et insula Corsice, seu Regium, Parmam, Mantuam, Montem Silicis [592 1Kb] , insulas ueneciarum, ducatum Ferrarie, Gabellum, Comaclum, ducatum Istrie, Dalmatiam, exarchatum Rauenne, Fauentiam, Cesenam, castrum Tyberiacus, roca Modiliana, roca Elmiza [593 1Kb] , roca Cortuclaria [594 1Kb] , roca Fanilla, petra de Appla, seu castrum Tosianianum [595 1Kb] ,  castrum Ceperianum, petram Auri, Ciuitellam, ducatum Ariminum, Concam, montem Feretrum, et montem Carpinum [596 1Kb] , seu Olimpicum castrum, Exforium [597 1Kb] , Bobium, Eugobium [598 1Kb] , Urbinum, et Forum Simphorini, Galli, et Senegalli, et Ancona, et Oximanum [599 1Kb] , Firmano, et Hesi, et ducatum Perusie, seu Urbs uetus; et Tuder, Amelia, seu Orti, montem Sirapti cum oppidis suis, castrum Cumanum [600 1Kb] , castrum Galliensium, seu castrum Sutrium, Castellana, seu Tiburtina, ducatum Spolitinum, et Marsorum [601 1Kb] , Zangar, seu totiusque [602 1Kb] lacum Barani,  Terma, et Termula, Dracomaria, Lisimas, montem Gargani, et Capitenata, Apulia, Calabria, Rar [603 1Kb] , Teranto, ducatum Neapolis, ducatum Beneuenti, seu Capuam, Salernum, et Sorentum [604 1Kb] ; et insulam Sardinia, insulam Meseum [605 1Kb] , insulam Aticie, insulam Ceum [606 1Kb] , montem Lucreti, montem Argentarii, territorium Gauzitano [607 1Kb] , territorium Prenestinum [608 1Kb] , territorium Siluanum, territorium Clusinum, territorium Fundano, territorium Casipate [609 1Kb] , territorium uegetanum, territorium Claudianum, territorium Canusinum [610 1Kb] , territorium Sauiniense, territorium Suerranum [611 1Kb] , territorium Canino [612 1Kb] , territorium Portuense cum insula Arsis [613 1Kb] , territorium Hostiense cum maritimis, castrum Lucedis [614 1Kb] et montem Bibionis [615 1Kb] cum tota Campania,  ciuitatem Fundis [616 1Kb] , ciuitatem Anagninam [617 1Kb] , Aquinenses, seu Ferentinam [618 1Kb] , Tarracinam [619 1Kb] ; item ciuitatem Laurentum [620 1Kb] , et Suphuratam, et Lisimas [621 1Kb] , et Septimi, et Miticies; item ciuitatem Nepesinam, ciuitatem Falisca, et Fidenas [622 1Kb] , uilla magna, Feretrum, Biterua [623 1Kb] , ueteralla, Pontem longum, Gessum, roca Bergulli [624 1Kb] , roca Faniano [625 1Kb] , roca Bociola, Castrum ruptum, Alborum, Castrum rubeum; item Neapolim, Caliopolim [626 1Kb] , Cotronam, et Regiam [627 1Kb] , Amelfetanis [628 1Kb] , Raspidum, caput Apulie, caput Lirnium, Melfi; item Balenses [629 1Kb] , Pinenses, Forconini, ciuitatem Mortanam, Torritanum, Pateranensi, Merathensi, Cathensi, Athenis, monasterium sancti Benedicti Aquinense, monte Cassini, monasterium Farphis,  monasterium Inbellaris [630 1Kb] , monasterium sancti Hylarii; item monasterium sancti uitalis Rauenne, monasterium sancti Archangeli Bononie, monasterium Aule regie, monasterium Nonantule [631 1Kb] , monasterium martyris [632 1Kb] constitutum Tuscie: ut habeatis, teneatis, et possideatis in perpetuum [633 1Kb] . Nam si quispiam hanc nostram auctoritatem destruxerit et huius uiolator repertus fuerit, siue contra hoc agens, sciat se in iram beati Petri apostolorum principis et nostram nostrorumque predecessorum casurum. Insuper nisi a malo resipuerit,  subiaceat legi Iulie reus regie potestatis et rei publice, ut hii qui contra rempublicam uel contra imperatoris magestatem aliquid moliti fuerint, anime amissionem sustineant et bona eorum publicentur. Fiat, fiat. In his actis interfuere [634 1Kb] : Eustacius Albanensis [635 3Kb] . Georgius Portunensis. Gratiosus Prenestinus episcopus. Deodatus Hostiensis. Benedictus Tiburtinus. Cardinales his actis interfuere: Benenatus cardinalis sancte Cecilie. Iulianus presbyter Laterani. Marcus presbyter sancti Pauli apostoli. Gregorius cardinalis ad uincula. Andreas presbyter patriarchio Laterani. Faustinus presbyter sancti Petri. Hii omnes cardinales. In his actis interfuerunt archiepiscopi et episcopi de uicinis: Citonatus archiepiscopus Caralitanus. Marcianus Narniensis.  Gerardus Castriensis. Gregorius Tudertinus. Andreas Nomentanus. Sauinianus Plerane. Dalmianus Altinus. Iohannes Petrusinus. ualentinus Meranensis. Thodorus Mileto. Alberius Macerie. Hii [636 1Kb] omnes archiepiscopi et episcopi. Faustinus caput  senati exconsul. Propinus exconsul palacio Luciano. Paulus de templo Palatinis [637 1Kb] . Leo de uia Salaria. Stauflus de uia Mamertina. Gaidus de uia Flaminea. Goibius de uia Latina. Sauinus de uia Appia. Merianus de uia Tiburtina. Baidus de macello [638 1Kb] Lidie. Item de omnibus his regionibus his actis interfuere: Regio de uico Patricii. Regio caput Tauri. Regio riuum Argentarium. Regio ad duo adamantes. Regio octaua sub Capitolio. Regio Liberatica. Regio Sicinii. Regio uia lata. Regio Celio monte. Regio prima Auentino. Regio urbis Rauenne. Regio ad Gallinas albas. Regio Orrea. Regio secunda Mamertini. Regio secus Portam Metrorii. Ianciarius ex nota Grecorum. Iohannes consul de palacio Sosoritano. Iobianus de fonte Aureo. Gregorius de Cella noua. Romanus  de forma Traiana. Iohannes de uia Claudia. Remigius de uia Aurelia. Romulus de uia Ardeatina. Marcus de uia Portuensi. Traianus de ponte Molbio. Amatus consul de palacio uaticano [639 1Kb] . Pitrosius [640 1Kb] de Circo [641 1Kb] .




ANNO DOMINI DCCCCLXu.
UTHO ARGENTINENSIS EPISCOPUS





MONITUM IN SEQUENTEM S. ARBOGASTI uITAM.


 Ex quo inuenta est ars typographica, auctores plurimi, non orthodoxi tantummodo, uerum etiam heretici, acta S. Arbogasti uulgarunt, ita tamen ut quo iuniores ii sunt, eo fere proferant copiosius argumentum. Quare ne quid in hac re temere ac sine idonea satis auctoritate assertum obtrudamus, primos, quantum quidem fieri potuit, detegere fontes conati sumus; et quanquam auctores aut sancto nostro equales aut suppares assequi non licuit, ad eum deuenimus tandem, qui omnium primus hec acta litteris mandasse uideatur, ut ex hoc eius exordio liquet: Sanctissimi sacerdotis . . . tradunt namque, etc.

Quibus quidem uerbis haud obscure significat primo quantum a S. Arbogasti temporibus distet, cum ea nomine antiquitatis appellet; deinde cur illa pretermiserit que sancti pontificatum antecedunt; quod ea nempe nec antiquitas traditione, nec scripto historia conseruasset; postremo miracula se  tantummodo quedam afferre, non que scripta prius uspiam legerit, sed que per aures fidelium transeundo, posteris narrantibus, auribus eius sint infusa, ut solam historie sue testem adducat piam illam, que ad eius usque tempora perseuerauerat fidelium traditionem. Frustra sit igitur, qui scriptorem uite S. Arbogasti hoc nostro  antiquiorem requirat. Nec uero sine fide ac teste admittendum uidetur, si quid auctores alii, nostro utique iuniores, de sancto hoc presule uel amplius uel contrarium narrant, quando unicum eorum omnium, que de illo sciuntur, fundamentum priorum hominum est traditio, que in rebus eiusmodi hoc minus suspecta solet esse, quo ceteris est magis antiqua.

Quod si quis me roget quem tandem aut cuius etatis esse putem auctorem nostrum, id me fateor nullo certo indicio posse definire. Si tamen uerum est quod tradit Guilielmus Eysengreinius in Catalogo  testium ueritatis, excuso Dilinge anno Christi 1565, et ex eo Posseuinus noster in Apparatu sacro, aliique in suis bibliothecarum scriptorumque commentariis; si uerum est, inquam, uitam S. Arbogasti scriptam fuisse ab Uthone, qui hoc nomine secundus  episcopum egerit Argentinensem, ab anno Christi 950 usque ad 965, ausim affirmare auctorem nostrum seculo decimo iuniorem non esse, atque adeo uel ipsum esse Uthonem, ut sentit Henschenius noster in Diatriba de tribus Dagobertis, pag. 77, uel alium quidem, sed Uthone priorem; quippe qui nullum ante se actorum S. Arbogasti scriptorem nouerit.

Et de Uthone quidem haud leuis est coniectura: conuenit certe tempus; nam si primum ab illo scripta sint hec acta seculo decimo, recte dicere potuit, multa, que ad sancti uitam pertinebat, antiquitate fuisse oblitterata, ut qui tertio post S. Arbogastum seculo scriberet. Conuenit etiam locus: Argentinensis  enim episcopus erat Utho; apud Argentinenses autem scripsisse auctorem nostrum tum ex eo colligitur quod sanctum Arbogastum Patris nomine compellet, tum etiam quod ibi opus hoc elaborarent, ubi precipua uigebat miraculorum eius operumque in pontificatu Argentinensis Ecclesie gestorum memoria, que posteris narrantibus ipse didicerit. Denique si uitam S. Arbogasti aliquam composuit Utho, eam haud dubie bibliothece etiam Argentinensi, quam tanto studio, testibus Wymphelingo, Eysengreinio aliisque, locupletare conquisitis undique libris conatus est, reliquerit; aut certe cum popularibus ipse uicinisque, presertim religiosis atque eiusmodi lucubrationum amantibus communicauerit; qui eam in codices quoque suos transcripserint; atqui non alia S. Arbogasti acta relata in codices mss. isthic inuenimus quam ea que modo daturi sumus. Restat ergo ut opus Uthonis ea esse censeamus.





DE S. ARBOGASTO MABILLONII DISQUISITIO BREuIS.

 In Breuiario Argentinensi dicitur S. Arbogastus claris ortus natalibus, atque ideo nobilibus, et, quod est excellentius, parentibus Christianis editus . . . Neque nil amplius dicitur: et ut dicitur initio ipsius uite . . . Incertum habetur . . . Unde sequitur ut neque de tempore quo sit natus certi quidquam statui possit.

Adulta tandem maturaque etate ex Aquitania in Alsatiam uenit, ut constat ex antiquis . . . Sed quid ibi primum gesserit seculi decimi scriptor usque adeo ignorabat, ut a profectione eius statim ad episcopatum transiliat, quasi nutu quodam diuino, ut primum aduenerat ad insulas esset euectus, aliter hec tamen pene omnes qui deinceps scripserunt accipiunt; nam solitariam ipsi prius in Alsatia uitam attribuunt quam sedem Argentinensem adierit. Et solitudinem quidem diu ante incoluisse dicendus est si ad eam se contulit cum Deodato episcopatum  Niuernensem cum uosagi eremis commutante ut in uita S. Florentii apud Surium die 7 Nouemb. et S. Deodati 29 Ianuar. habetur; ubi sic . . »Igitur terque quaterque beato Deodato centuplum a Christo et uitam eternam capessenti, pre ceteris comites tante mercedis cohesisse feruntur isti, Argobastus et Florentius . . . . quorum prior in sacro nemore, quod Teutonico idiomate Heiligessorish uocitatur, eremitica uita est functus indeque ad episcopatum Argentine ciuitatis est raptus.«

In ipsius actis legitur . . . eum in temporibus Dagoberti regis diuino nutu Argentinensis Ecclesie cathedram consedisse. Cum ergo Dagobertum secundum ignorarent, hoc ad primum retulerunt, sed ad Dagobertum II qui uixit cum anno Christi 680 et non ultra; hoc anno enim uel sub finem antecedentis iste rex interfectus fuit.





DE ECCLESIA ARGENTINENSI.

 Ceteris Ecclesiis multum antecellit Argentinensis cuius Breuiarium habemus excussum anno Christi 1489. In eo namque ad diem 21 Iulii antiphone ad Matutinum, Laudes ac uesperas, lectiones et responsaria omnia communia sunt.

Gaude, nobilis Ecclesia, spiritalis argenti fulgens  elegantia, que tui patris Arbogasti uotiua recolis solemnia . . Hunc nobis specialem mater Hibernia misit pastorem . . . .

Claris ortus natalibus Hibernia oriundus uelut unum ex fluminibus paradisi Arbogastus emissus est.

Infirmitate ingrauescente dissolutionem sibi imminere  prescius extra portam sepulture locum delegit.

Iacobus Wymphelingus initio operis sui de sancto Arbogasto sic pronuntiat: »Etsi exactissimam fecerim diligentiam in colligendo nostratium episcoporum  catalogo, non potui concordes per omnia inuenire scriptores. Parum referre uidetur quoto quisque anno mortem obierit, aut quot annis sedi huic prefuerit, dummodo de uite et morum rerumque aliarum gestarum statu ab ipso comperta ueritate non deuiemus.«





uITA SANCTI ARBOGASTI EPISCOPI ARGENTINENSIS IN GERMANIA PRIMA, AUCTORE UTHONE ARGENTINENSI ITEM EPISCOPO.


 1. Sanctissimi sacerdotis Christi Arbogasti exortum uel conuersationem eius a puero ad prouectionem usque pontificatus, seu antiquitas oblitterauerit, uel scriptorum raritas non declarauerit, quia scriptio non docet, incertum habetur. At uero tanti Patris insignia, quibus in diebus suis, miraculis coruscantibus, claruit, non ex toto sunt silentio oppressa; que per aures fidelium transeundo, posteris narrantibus, auribus nostris sunt infusa. Tradunt namque eum in temporibus Dagoberti regis  cum sancta Ecclesia longe lateque flores doctrine catholice suaue redolentes diffunderet, et uerbum Dei usquequaque prospere curreret, de Aquitania progressum, diuino nutu, quod postea signis testantibus patuit  Argentinensis Ecclesie cathedram consedisse,  susceptumque culmen regiminis felici gubernatione diu rexisse. Qui beatus Christi sacerdos prefato regi amica familiaritate adeo est innexus ut, eo intra regalem aulam ascito, illius alloquio, quasi mellis dulcedine degustata  delectaretur et consilio uteretur.

2. Qua iocunditate cum uterque, suo rex in regno, episcopus in episcopio prospere se agerent, hostis humani generis inuidia res leta uertitur in contraria. Nam cum quadam die uenatores regis more solito aprum insequerentur in saltu  , regis etiam filius, qui erat ei unicus, pariter cum eis in eodem  discursu festinauit. Dum autem illi per deuia quoque et diuersos anfractus cum canibus aberrarent, solus relictus, singulari  occurrit incautus; quo uiso sonipes, in quo sedit pauefactus, cursum retorquens, in fugam uertitur. Puer uero, cum eum freno retinere uellet, et in alteram partem habenam strictius traheret, heu! nimium pronus a sella est prolapsus; adhuc autem habene, quam in manu tenebat, inherens, per terram tractus, calcibus equi miserabiliter est protritus. Quem sui pedisequi diu quesitum, et ita inuenientes attritum non sine maximo merore tollentes, et in equis leuantes, funere lugubri domum sunt reuersi. Hinc uenit sermo, quod sit percussus ab apro  .

3. Quod cum in palatio regis  personaret,  quantus undique concursus uirorum ac mulierum, quantus eiulatus regales edes, uicos, campos, ubicunque auditum est, impleuerit, nemo ualet explicare  : nam non solum in uicinis, sed in omnibus usquequaque prouinciis, ubi casus tantus est auditus, omnes dolor stuporque maximus inuasit. Primates dignitates regni omnes eodem perculsi dolore, exanimati regis desperatione, ipsi desperati, quid faciant; aut in quo spem regni constare confidant? Quippe quia heres regni et spes tota fuisset exstincta. Interea puer in lecto collocatus, altera die uita est presenti exutus. Quid igitur huiusmodi concussionis  facto opus sit, et quomodo regis dolorem mitigarent, cum secum quererent, tandem consilio inuento, ut episcopus inuitetur regi suggerunt: quod ille deuotissime amplectens, mox sine dilatione legatis directis, ut ad se episcopus omni festinantia fatigare se dignetur exposcit.

4. Nec mora, faciunt iussa; episcopum adeunt, causam inuitationis non sine luctu exponunt. Ille uero, audito casu amici, totus spiritu conturbatus, flens multumque gemens, uocato comitatu, statim properare non distulit. Nec minus interea rex ad aduentum pontificis impatiens, egressus, senem eminus festinantem conspicatus, fusis lucrymis, uelato capite, comitantibus multis atque lacrymantibus stipatus occurrit. Qui cum se inuicem solito salutare  pararent, pre nimio dolore cordis uox hesit in gutture. Quantum lacrymarum ex utraque parte flueret, nulli cognitum esse poterit. Tandem luctu satiati  transacto longo spatio, tersis luminibus, ruunt in oscula amicis salutantibus. Ad orationem procedit episcopus, rex cum suis a longe est secutus. Nec minus regina, comperto sancti uiri aduentu, ut Martha uel Maria pro fratre, fusa lacrymis, singultu pectus quatiente, sed uerecundo pudore uultu submisso, ad episcopi flectitur genua, pro filio rogatura. Quam ille submissus manu erigens, quid uelit non rogat, pie admodum intelligens quid singultus implorat.

5. Denique ieiunus mox ecclesiam ingressus, in oratione pernoctauit, Dominum pro puero deprecaturus.  Quomodo, aut quibus uerbis orauerit, non patet; quid autem impetrauerit, non latet. Nam finita oratione  diei aduenientis crepusculo cum sopor grauissimus mortales solet occupare, lento pede ad puerum ingressus, eiectis omnibus ad exsequias uigilantibus, flexis genibus, committit se beate Marie patrociniis ut illa, que uitam genuit, uitam puero impetraret a Filio  : nam aliter non est ausus tale aliquid tentare nisi illa pro se Dominum dignaretur inuocare. Quid enim ageret? Inter spem metumque trepidus, optatum instanti oratione exspectat auxilium. Nec suspendit diutius pius Archiater famulum suum qui ita sperantibus in se solitum confert remedium. Inter orandum enim puer, quasi de graui somno excitatus, caput extulit;  somniet, an uigilet, stupefactus. Sanctus ergo cum spei fixe in Deum cognouit euentum, letus accessit; puerum uiuum erexit; uocatis officialibus, illum indumentis exui iubet funebribus, et quibus ante usus est indumentis indui regalibus.

 6. Igitur qui huic officio aderant clamorem gaudii diutius cohibere non poterant; quin libere eruptum atrium, omnemque aulam regis uociferatu maximo implebant. Quo omnes a somno excussi, huc illucque discurrebant, causam tanti sonitus ignorantes. Necnon ipse rex, qui tunc primum parum somni carpebat, exterritus, nam nimium tristis tota nocte iacebat insomnis, cubiculum, ubi tantus fragor exortus est, festinus incurrit. Quanta letitia cor eius pulsauerit, fuse pro gaudio lacryme testantur, cum reuiuiscere uidit pro quo, si eum reciperet, ipse mori concupiuit. uocata mater ad tanti uiri pedes festinat, quia cor eius triste filius uiuus mulcebat, necnon omnes qui ad funus deflendum confluxerant, gaudio repleti ad admirationem resurgentis pueri quique  pro aliis ire festinabant.

7. Rex ergo, ne moram faceret episcopo domum, ne laudaretur a populo festinanti, consilium cum regina duxit quomodo sanctum remuneraret, qui eis tanta beneficia adeo prestaret. Aurum, argentum, quecunque concupiscibilia et regis dono honorabiliora in thesauris inuenire poterant, gratissime precepit offerri, humiliter deprecans, ut accipere dignaretur; que sanctus uir accipere deuitans, ait: Si aliquid pro gratiarum actione Deo offerre te delectet, ad augendum Dei officium in ecclesie beate Matris Christi, cuius meritis filium uiuum recepisti, terminos eius, qui angusti sunt ad tantum seruitium dilatare aliqua parte regni tui, ut sit in usufructuario ibi seruientibus Domino, si ita regie maiestati placet,  poteris: quia firmius hoc ac stabilius est ad beatitudinem tuam, tuorumque procedentium patrum, et sequentium posterorum promerendam, quam aurum, quod oculos, cum uidetur, delectat, et cor, cum perditum fuerit, contristat.

8. Quam propositionem pontificis rex gratulanter amplectens; ubi, inquit, inuenire poterimus locum talem, qui congruat ad seruiendum Matri celestis Regis, cuius sunt uniuersa in celis et in terris? Cumque hec secum uolueret, mentemque per omnem Alsaciam spargeret, sicubi talis forte locus inueniretur, qui tante donationis aptus haberetur; occurrit-animo Rubiacham  oppidum cunctis usibus, id est, agris amenis, campis, siluis, aquis, edificiis, populis opulentissimum, summe regine in dotem  conuenire. Nec distulit rex, uoto tandem inuento, cancellario mox accito  coram optimatibus suis assensum tam bono consilio prebentibus testamentum facit, ut Rubiacha cum omnibus appendiciis suis confinibusque ad se pertinentibus, etiam cum uillis,  totum et integrum amodo et deinceps sit sub dominio sancte Argentinensis Ecclesie; seruientis Dei genitricis Marie  stabili et inextricabili stipulatione subnixum. Hoc nobili donatiuo ditatus, ualedicens regi, ad propria remeauit episcopus, conuocatoque clero, militumque cetu, populique conuentu, cunctis astantibus et aspicientibus testamentum acceptum posuit super altare consecratum in honore sancte Marie.

9. Postea uero multis uixit annis  pollens uirtutibus sanctis e quibus unum miraculum fidelibus ualde proficuum huic operi dignum duximus inserendum. Fertur namque, cum citra flumen quod de saltu uosagi, nomine Briusoha,  mistum cum Alsa fluuio qui alueo per Alsatiam eo usque decurrit,  oratorium ligneum paruum sibi fieri iussisse, quo nocturno silentio fluuium transiens ueniret, ut ibi se secretius in oratione mactaret, mentem quoque in diuina contemplatione latius extenderet. Subinde  uero cum nauigium non inuenit. siccis pedibus fluuium transiuit; completaque oratione, rursus super undam ambulans repedauit. Ita ergo religiosam uitam ducens, diuersis modis oppressos curauit; demones ab obsessis corporibus fugauit; discordantes concordare fecit; quibusque secundum modum necessitatis commodus exstitit moderator.

10. Cum autem sentiret imminere sibi diem extremum, in monticulo urbi uicino extra ciuitatem  ubi sancti Michelis est ecclesia constituta, sepulturam sibi fieri precepit, et eo se ferri ac sepeliri, imitans Saluatorem Christum, qui extra portam elegit sibi sepulcrum  . At uero post multos annos inde translatus et ad cenobium Suburce deportatus, ubi est honorifice reconditus; ubi et nunc famulantibus  Deo et hymnis et laudibus multa beneficia patronus [confert] comitante gratia Christi, cui est honor et gloria per omnia secula seculorum. Amen.




ANNO DOMINI DCCCCLXu.
WIBOLDUS CAMERACENSIS EPISCOPUS.





NOTITIA HISTORICA.


Wiboldus, Nouiomensis Ecclesie archidiaconus, uir uidelicet tam secularibus quam ecclesiasticis disciplinis satis imbutus, consecratur in episcopum Cameracensem anno 965. Iste siquidem clericis alee amatoribus regularem ludum artificiose composuit, quo uidelicet in scholis se exercentes, caritate uitia uincere assuescerent, secularemque et iurgiosam aleam refugerent. Quem ludum hoc modo incipit:





[LUDUS CLERICALIS.]

 I. II. Karitas, III. I. I. II. Fides, IIII. I. I. III. Spes, u. I. I. IIII. Iustitia, uI. I. I. u. Prudentia, uII. I. I uI. Temperantia, uIII. I. II. II. Fortitudo, u. I. II. III. Pax, uI. I. II. IIII. Castitas, uII. I. II. u. Misericordia, uIII. I. II. uI. Obedientia, uIIII. I. III. III. Timor, uII. I. III. IIII. Prouidentia, uIII. I. III u. Discretio, IX. I. III. uI. Perseuerantia, X. I. IIII. IIII. Bonitas, IX. I. IIII. u. Modestia, X. I. IIII. uI. Longanimitas, XI. I. u. u. Mansuetudo, XI. I. u. uI. Benignitas, XII. I. uI. uI. Sapientia, XIII. II. II. II. Compunctio, uI. II. II. III. Gaudium, uII. II II. IIII. Sobrietas, uIIII. II. II. u. Delectatio, IX. II. II. uI. Suauitas, X. II. III. III. Astutia uIII. II. III. IIII. Simplicitas, IX. II. III. u. Hospitalitas, X. II. III. uI. Parcitas, XI. II. IIII. IIII. Patientia, X. II. IIII. u. Zelus, XI. II. IIII. uI. Paupertas, XII. II. u u. Lenitas, XII. II. u. uI. uirginitas, XIII.  II. uI. uI. Reuerentia, XIIII. III. III. III. Pietas, uIIII. III. III. IIII. Indulgentia, X. III. III. u. Oratio, XI. III. III. uI. Amor, XII. III. IIII. IIII. Iudicium, XI. III. IIII. u. uigiliantia, XII. III. Iu. uI. Mortificatio, XIII, III. u. u. Innocentia, XIII, III. u. uI. Contritio, XIIII. III. uI. uI. Confessio, Xu, Iu. Iu. Iu. Maturitas, XII. Iu. Iu. u. Sollicitudo, XIII. Iu. Iu. uI. Constantia, XIu. Iu. u. u. Intellectus, XIu. Iu. u. uI. Suspiratio, Xu. Iu. uI. uI. Fletus, XuI. u. u. u. Hilaritas, Xu. u. u. uI. Compassio, XuI. u. uI. uI. Continentia, XuII, uI. uI. uI. Humilitas. XuIII.

Cleros Aeolice, Latialiter sors dicitur; hinc cleronomia hereditas, cleronomus heres: inde clerici nuncupantur, eo quod sint de sorte Domini. Canon Grece, Latine regula. Ab eo canonici regulares nominantur. Ergo quia idem canon  ut discordiam, periuria ceteraque uitia, clericos interdicit aleatores fore, oppido condecet ut relictis uitiis examussim sibi quique uirtutes sortiantur. Libet itaque ex eadem qua prefati sumus alea, quemdam clericalem, et ut ita dixerimus, regularem, non cauillandi aliquem causa, sed exercitandi gratia, comere ludum. Charitatem omnium principatum obtinere uirtutum, nemo qui uerbo Euangelii dicentis: In his duobus uniuersa lex pendet et prophete , intelligit, nescit. Ubi ergo tanta profunditas manet, uastam uberrimamque uirtutum propaginem de se profert. Itaque ponamus caritatem cum sua multimoda sobole nominatam, et singularis quibusque numeros sortibus  tali moderamine congruos aptemus, ut isto contineri, quod illa examinare, neque hac ostendi, quod hic fas sit, nequeat inuenire . A principali siquidem principalis principium initians perque binarium ac ceteros usque ad senarium currens, suimet eorumque reuolutione tripartita, uiginti sancte matris contineat filios, et in sapientia limitet. Postque binarius compunctione inchoans, quindecim eiusdem reuerentie, hinc ternarius a principio pietatis decem exomologeseos; sicque quaternarius a maturitate uI fletus: ab hilaritate quoque quinarius tres complectens, continentie fine claudetur. Senarius uero ultimus: ut primus, simplicitate gaudens, custodem uirtutum possideat humilitatem, que simul iuncte quinquaginta sex fiunt. Et si diligentius  respiciamus, intuebimur, quod hec progressio numerorum, a ternario ocdenarium scandens, singule sibi uirtutum, uirtutes legat. Prima quidem, secunda, ultima et penultima singulas. Tertia et ante penultima, trinas. Queque intra ipsa sunt similiter a principio et fine usque ad quatuor mediasque senas iuncte ternas, quaternas, uel quinas recipiunt uirtutes, et uicesimum primum, in sese: inuicem semper exprimunt numerum. Sunt igitur III, quatuor, decem uII, et decem et octo, qui singulas metiuntur: Charitatem uidelicet, fidem, continentiam, et humilitatem, quinque et XuI qui binas: spem et fortitudinem, fletum et compassionem; uI et Xu; ternas: iustitiam, pacem, et compunctionem; confessionem, suspirationem et hilaritatem: uII et XIIII.  Quaternas: Prudentiam, castitatem, timorem et gaudium: reuerentiam, contritionem, constantiam, et intellectum. uIII et XIII. u. Temperantiam, misericordiam, prouidentiam, sobrietatem et astutiam; sapientiam, uirginitatem, mortificationem, innocentiam et sollicitudinem. IX et X, XI et XII senas discernunt: obedientiam, discretionem, bonitatem, delectationem, simplicitatem, et pietatem, perseuerantiam, modestiam, suauitatem, hospitalitatem, patientiam, scilicet et indulgentiam: longanimitatem, mansuetudinem, parcitatem, zelum, orationem quoque et iudicium, benignitatem, paupertatem, lenitatem, amorem, uigilantiam utique ac maturitatem. Et ut per singula redeamus, cuius per ternarium,  nisi sanctificatricis, et in eiusdem, redeuntis principii unitatem, uocabulum signabimus Trinitatis? Quid autem per quaternarium nisi quatuor euangelistarum tubas? Hi simul collati illam sanctissimam plenam donis carismatum, septiformem gratiam, demonstrant: Septenarius uero bis ductus, et assumpto ternario XuII, quaternarioque XuIII. Ecce qualiter III et uIII, atque IIII in sese redeunt. Possumus etiam decem, Decalogi mandatum, quod sub lege quondam, et nunc sub gratia operatur, et uIII octauam, que necdum agitur, etatem asscribere. Sed hec tria modo amplius decuit commemorare. Ergo clangorem sancti Euangelii tubarum, qui aure cordis sanctam Trinitatem intimo amore diligit, gratiaque septiformi finetenus tueri cupit, caritatem, in qua uniuersa lex impletur, fidem sine qua impossibile  est placere Deo, continentiam, ut abstineat se a uitiis, quo uirtutes continere ualeat, humilitatem, qua sine qui uirtutes congregat, quasi in uento puluerem portat, habere querat: habita caritatiue, fideliter, continenter, atque humiliter exercere satagat, ut ad eorum cumulum peruenire queat. Quinario numero, quinque sensus coniungere possumus, qui fluiter ductus, et unitate sumpta in sextum decimum surgit. Si enim hos quinque per physicam, logicam, et ethicam castigamus, ut ad unitatem caritatis, que Deus est, semper redeamus; has profecto uirtutes, que in duobus numeris insignite uidentur, naturaliter, rationaliter moraliterque possidebimus. Senarius, cuius sexta pars, I, et tertia medietas, III, quia perfectus est numerus, suis bene  constans partibus, perfectio operis ei deputari potest. His igitur sibi replicatis, ternario addito, Xu facit. Simus ergo perfecti operibus bone actionis, et nitamur conscendere Xu Psalmographi gradus, ut sanctam Trinitatem in Sion cernere mereamur, et horum procul dubio numerorum expertes uirtutum non erimus. Adest iterum uII gratia spirituali refertus, XIu depromens per binarium. Eumdem itaque precemur Spiritum, ut per practicam ad theoricam uitam peruenire largiatur, quatenus uirtutibus eius ascisci mereamur. Sed quia supra retulimus; octauam etatem de qua titulus psalmi uI inquit: In finem pro octaua, octonario posse conferri, sicut decem inferius adfore indicatur: huic utique si addantur  u, XIII, explicabunt. Bene etiam quinque sensus octaue uite supponuntur, quia non solum hec, nisi uoluptuosus eorum appetitus, chamo et freno spiritualis modo discipline cerceatur: sed nec ea que ab Abel singularum datione stolarum, donec iustitia conuertatur in iudicium, sanctique in terra duplicia possideant, agitur, meretur. Nunc autem IX, X, XI et XII supremi remanent. Quorum primus nouem celicolarum ordinibus, secundus decem legalibus uerbis, tertius dignis penitentie fructibus, quartus Noui duodenis Testamenti preconibus consecrati effulgent. Quintus, quoniam, ut scriptum est: In multis delinquimus omnes , quisquis instituta X pretergrediens,  in XI offendit, splendore XII gemmarum iubaris redimitus, ut ad reparanda IX pristina damna succrescant, per denarii mandata regrediens, undenis Ecclesie cilicinis operiatur sagis, ut possit quandoque dicere cum Psalmista: Conuertisti planctum meum in gaudium mihi, et reliqua . Igitur quia uirtutes, numerosque qualicunque modo ordinauimus, qualiter nunc sortiri debeant censeamus. Tres itaque sumamus tesseras, que singule  senas facies habeant uariis notatas numeris. Quo maior senarius, alii in ceteris uno semper minores usque ad assem, qui simul fiunt XXI et nostris uocalibus u; uidelicet A, E, I, O, U singulas eodem ordine depingamus, ut quater replicate eumdem equiparent; eo tamen tenore, ut in prima A, in secunda E, in tertia I, ab asse incipiens, directo semper scribatur tramine, et eodem apice finiantur ita.
[Figure: [Figura] 4Kb]

 His itaque dispositis, uolumus ut per has tres, sicut et in prefato solet ludo, numeri qui supputandi sunt, prout sors dictauerit, suo semper ordine requirantur. Y uero sextam Achiuamque uocalem  pretermisimus. Ceterum consonantes, quoniam sexdecim in alphabeto remanent excepta q, quam grammatici superuacuam nominant, quamque ideo non annumerauimus, quia ex currente sibi socia, uidelicet u, sine qua uim littere amittit, perfacile hic comprehendi potest, et septenus decimus numerus ad peragendum quod uolebamus, quasi embolismus  uidebatur. Igitur sicut uocales tetragonis, ita consonantes uni tantummodo trigone pyramidi, que quatuor superficies haberet, inserere oportet, ita: [Figure: [Figura] 2Kb]

Que tamen tali lege tenebitur, ut si uel una inferiorum  eius consonantium in nomine uirtutis, que uocales secreuit, reperta fuerit, pro ceteris omnibus computetur, et quod tetragoni sui superficie superiori, hoc ista inferiori, id est basi sua, demonstrabit.

Nec immerito, quippe cum corpus, cuius iste, que similitudinem illis anime figurantibus retineant, siue naturali compositione sui decenter ornatum, seu aliqua portione diminutum, sui monstruosa superfluitate augmentatum, spiritum aut integrum, aut nullum habere uideatur: et eo discedente, hoc imum, unde sumptum est, repetat elementum, ille  reuertatur ad Dominum qui dedit illum . Sic proiectis simul e manu cubis cum triangulo, eorumque singillatim litteris perspectis, mox recurrendum erit ad marginem numeros cum uirtutibus continentem. Eodemque, ut prefatum est, discretionem uocali uni similiter tripartite reperto, uirtutem que latere habebit, notare debemus; uocalesque illius apparentibus, si ualemus, componere uocalibus, et ita priuatim, compotes eius esse, ut pares nobiscum ludentes nequaquam eamdem ulterius in eodem ludo sibi ualeant uindicare. Tali utique disceptatione uicissim alternando gyrandoque iocantes, uirtutes omnes sortibus partiantur. Et si non equa lance mutuo diuiduntur, hi qui uel una ceteris amplius superabundauerit, prelaturam in  ceteris sibi cessisse gaudeant. Ita duntaxat ut caritas, que gemina est, si oportuerit, pro duabus computetur uirtutibus, que etiam ob unius tantummodo littere eclysin, I et A, bina post primam examinetur proiectione, quod de ceteris omnimodis fieri inhibemus. Et usque ad horam illius diei sextam, eminentiores, inferiores sui discipulos uocantes, suadere debebunt, ut uirtutes que eis sorte desunt, bonis moribus satagant impetrare. Inferiores quoque niati  tessere cognoscentes, ac ueluti sibi prelatis. . . . . . . pedagogis non aliter eos nuncupare audeant, quam magistros. At si contigerit, ut neuter neutrum superare queat, omnes equanimiter utrique in alterutrum possidentes uirtutes, una semper sint caritate concordes, et fraterno gratulentur  nomine. Potest idem et alio modo efficacior lubentiorque fortasse aliquibus fieri, quo quisque proiectis tribus tantummodo tesseris, non ad uim elementorum, sed ad summam simul collatam respiciens, quotquot tali repererit, ut prelibatum est, numero redimitas, gloriabitur se possidere uirtutes.

Hec taliter tibi, lector, proponimus, ut si quid stylus exigit, utiliter annectas, aut corrigendo detrahas; nichil tamen blasphemie inferas; et si laudare nolueris, ne disperdas. Quod si ludus uilescit, aut animo tedium gignit, saltem numerorum utilis coaptatio uirtutumque diligibilis inquisitio, nec otiosa  exercitatio mentem ad eum conuertant, ut collatione numerorum exerciteris, uirtutumque cumulo gratuleris. In quibus acquirendis, si uincas, non elationem: si uincaris, non habebis confusionem. Si enim minus adeptus fueris, obediens; si plus, obedientem debes esse diligens. Omnibus has in Christo uirtutes sectantibus, acta et moribus recolentibus, sit gratia et pax in eternum. Amen.


Onoma dactilicis actoris queritur ipsis
Si numeris? Primum faciunt, apicemque secundum,
 Octauumque decem bis ducti, sicque nouenis
Tertius ingeritur, quartus hinc esse duobus,
Quattuor et denis quintus, mox denique sextus,
Undenis legitur, bisbinis septimus, atque
Limitat in numeris ter senis ultimus ordo.
Queis simul illatis theorica summa sacratur,
uirginitas anime, mandataque dena refulgent.
Que qui custodit celi sibi gaudia sistit.
Admonet hic ludus tabulatum pergere clerum,
   Nomina uirtutum condere quo ualeant.





D. LEGLAY IN WIBOLDI LUDUM CLERICALEM ADNOTATIONES.

 Wibold ou Wibald, uingt-sixième éuêque de Cambrai, appartenait à la famille des Leuin, qui possédait,  dans le onzième et le douzième siècle, la uidamie de Cambrai, et qui perdit cette charge uers l'an 1150, époque où Foulques de Leuin en fit l'abandon au chapitre de la cathédrale. Il paraît même que cette puissante maison auait des prétentions fondées à la souueraineté absolue, puisqu'en 1007, lorsque l'empereur saint Henri donna ce comté à l'éueque Herluin, on exigea du uidame une renonciation aux droits qu'il aurait pu y faire ualoir. Quoi qu'il en soit, Wibold, né à Cambrai, uers le commencement du dixième siècle, était uersé, dit Balderic, dans les lettres diuines et humaines. Ayant embrassé l'état ecclésiastique, il deuint archidiacre de Noyon. Les suffrages réunis du peuple et du clergé l'appelèrent en 965 sur le siége episcopal de Cambrai et d'Arras, uacant par la mort d'Ausbert. On obtint sans peine l'agrément de l'empereur Othon, qui se trouuait alors en Italie; mais Wibold crut deuoir se rendre auprès de ce monarque, pour receuoir de lui une sorte d'inuestiture. Il fit ce uoyage  pendant les plus grandes chaleurs de l'été. L'empereur le reçut gracieusement, lui donna même la souueraineté du Cambrésis, et confirma ainsi les droits de la famille de Wibold. A son retour, ce prélat se trouua tellement épuisé et exténué, qu'à sa prise de possession, uoulant, selon l'usage, sonner une des cloches de sa cathédrale, il ne put la mettre en mouuement. Cet état de langueur se termina par la mort, auant que l'année fût réuolue. On l'inhuma dans l'église cathédrale, à laquelle il auait laissé un texte d'Euangiles enrichi d'or et de pierres précieuses, ainsi qu'un certain nombre de liures recueillis pendant son uoyage en Italie. Wibold est auteur d'un monument singulier de littérature, intitulé: Ludus regularis seu clericalis, que Baldéric a inséré dans son Chronicon Cameracense et Atrebatense, lib. I, cap. 87. Notre prélat auait imaginé cet amusement pour détourner ses clercs des ieux profanes de hasard, et les conduire par le plaisir à la  pratique des uertus. Le texte explicatif qu'il a ioint à son ieu n'est guère propre à en faciliter l'intelligence. George Coluener, éditeur de Baldéric, et Boèce Epo, tous deux professeurs à l'uniuersité de Douai, se sont efforcés d'en donner une idée un peu plus nette; mais il faut conuenir que leur commentaire n'a pas ieté beaucoup de lumière sur le texte. La pièce essentielle du ieu est une table ou carte offrant les noms de cinquante-six uertus rangées à peu près comme les figures du ieu de l'oie. Les uertus théologales, à commencer par la carité, occupent les premières places; uiennent ensuite les uertus  cardinales, etc. Chaque uertu est précédée de trois nombres, dont le plus haut ne s'élèue iamais audessus  de six. A la suite du nom de chaque uertu se trouue un autre nombre formant le total des trois qui précèdent. On iette le dé trois fois, et le ioueur qui amène les trois nombres correspandants à telle uertu est obligé de trauailler spécialement à l'acquérir. Du reste, pour accorder aussi quelque chose aux auantages temporels, celui à qui le sort faisait échoir les uertus les plus éminentes iouissait pendant la iournée d'une certaine supériorité sur ses confrères. Ce ieu offrait encore d'autres combinaisons soumises aux lettres de l'alphabet. On s'aperçoit dans cet ouurage que Wibold était imbu des idées de Pythagore, et que, comme ce philosophe grec, il attachait aux nombres une signification mystérieuse. Le ieu qu'il a inuenté a même des rapports éuidents auec la Rythmomachie, ou ieu philosophique de Pythagore, sur lequel Claude Boissière a publié un traité in-8o, 1556. Les termes grecs que Wibold affecte d'employer dans l'explication de son ieu, donnent lieu de croire qu'il auait quelque connaissance  de la langue d'Homère, ce qui était fort rare au dixième siècle.

Sans nous arrêter au dédale inextricable de ce ieu, nous nous bornerons ici à donner une des trois tables que Coluener à iointes à ses notes, tables qui offrent du moins une idée générale de la manière dont il paraît que Wibold entendait que ses clercs s'amusassent. Mais, auant d'indiquer la destination de cette table, essayons d'expliquer les dix uers qui terminent le chapitre, et qui sont une espèce d'enigme ou plutôt de logogriphe que M. Peignot aurait pu admettre dans son curieux ouurage intitulé: Amusements philologiques.

Onoma dactylicis actoris queritur ipsis Si numeris?---C'est-à-dire, ueut-on connaître, à l'aide des nombres, le nom de l'auteur? Primum faciunt, apicemque secundum; octauumque decem bis ducti: Prenez la uingtième lettre de l'alphabet, u ou plutôt u pour en former la première, la seconde et la huitième  du mot cherché, sicque nouenis tertius ingeritur; puis, placez en troisième lieu la lettre neuuième, i, quartus hinc esse duobus: que la seconde, b, soit mise à la quatrième place, et que la quatorzième, o, uienne ensuite. Mox denique sextus undenis legitur: mettez en sixième la lettre l; Bis binis septimus, en septième la quatrième lettre, d. Nous auons uu plus haut que la lettre u occupe le huitième rang. Limitat in numeris ter senis ultimus ordo: Le mot est terminé par la lettre dix-huitième s. Tout cela forme le mot Wilboldus ainsi combiné
 [Table: 1Kb]

Queis simul iltatis.---Ici Wibold, reuenant à cette mysticité numérale dans laquelle il se complaît, déclare que les dix uers qui font connaître son nom, forment une allusion toute naturelle aux dix préceptes du Décalogue et surtout à la uertu de uirginité, dont le nom latin, uirginitas, est en effet composé de dix lettres.

Admonet hic ludus tabulatum pergere clerum,
   Nomina uirtutum condere qui ualeant.

Ce distique ne fait pas corps auec les uers qui précèdent. C'est une espèce d'épilogue par lequel l'auteur inuite les clercs à se liurer au ieu des uertus. Le mot tabulatum est le supin de tabulare que l'on peut interpréter par iouer, bien que Ducange ne lui donne pas cette signification. Si les écriuains  du moyen âge ont pu dire tablizare dans ce sens, on ne uoit pas pourquoi tabulare ne serait pas admis.

La table que nous auons placée ici présente ce ieu de Wibold, simplifié et reduit, pour ainsi dire, à sa plus simple expression. C'est une espèce de cadran circulaire semblable à ces ieux qu'on uoit dans nos fètes de campagne, et qui sont designés sous le nom de tire-louets. Au milieu du cadran est une aiguille ou gnomon qui, mis en mouuement par le ieu, s'arrête sur le nom d'une uertu ou dans un interualle uide. Celui qui, sur un nombre donné de coups, amène le plus de uertus ou la uertu la plus éminente, est uictorieux. Dans cette manière de iouer, il ne faut ni dés, ni pyramide, comme dans celle qu'a indiquée si obscurément Wibold, et le premier annotateur de Baldéric.---M. Houillon a publié un conte en uers, intitulé: Le ieu du Seigneur Wibold, in-8o, Cambrai, 1832.
[Figure: [Table] 35Kb]



CIRCA ANNUM DOMINI DCCCCLXuI.
GUILLELMUS CABILLONENSIS MONACHUS.





De fulmine quo percussum est S. Petri Cabillonensis monasterium  Rodulfo tunc abbate, die Sabbati Xu Kalendas Augusti, anno Christi 865, GUILLELMI Qui presens aderat, eiusdem loci monachi, NARRATIO.


 Anno Incarnationis Domini nongentesimo sexagesimo quinto, indictione octaua, Iu Kalendas Augusti, luna XXuI, die Sabbati, uespertinali solemnitate peracta, processioneque completa in oratorio iuxta morem sancti Benedicti, cum iam post sonitum cymbali manus lauaremus cenandi causa, percussum est monasterium beati Petri Cauillomno fulmine. Percussio autem hec talis fuit.

Dum uesperas cantaremus, audiri ab alto cepit tonitruum, et sicut ualde procul. Cum iam peruentum esset ad horam que supra iam dicta est, subito ualde fragore celum intonuit, ualidissimoque sonitu perculsi sumus omnes, et prostrati plurimi. Tria fulgura uisa sunt cecidisse de celo, plena foco, terribilia nimis: que percusserunt tria hec monasterii  nostri; turrim signorum, quam rustici cloccarium dicimus: arcum maximum ueteris macerie sancti Petri, que uidetur diuidere inter chorum fratrum et principale altare; et cereum floridum, stantem atque statutum in ipso arcus medio, ante altare.

Hec de turre percussa sunt: similitudo galli in summo pomo: ipsum pomum cum omnibus subaurationibus et ornamentis suis tectum turris, media pars, id est, in duobus angulis; cum tabulis, cum tegulis superaffinis, et cum omnibus clauis et ligaturis, ornamentis atque picturis suis, anguli parietum turris qui supra tectum monasterii stabant duo. Hec omnia in mille milliorum minutis confracta sunt, comminuta atque contrita: et per totum monasterium, per plateas, per uicum, usque pontum  quo intratur ciuitas Cauilon, huc illucque per omnem uentum et locum, longe lateque dispersa et dissipata, sicut dispergitur et proiicitur fauilla stipule, turbine fortissime rapta. Columnelle autem turris infra tectum monasterii, uel infra transtra, et ligna cetera quibus fulciebantur, ita concissa sunt et conquassata, concisa et comminuta, sicut conciduntur  ligna ad focum faciendum, et sicuti fiunt minutie subtilissime ac tenuissime ad initiandum ignem, et sicuti quassantur facule: et hec omnia similiter per totum monasterium, intrinsecus proiecta atque dispersa sunt a duobus augulis turris. Illa uero de columnis maximis, que intra analogium adhuc stat, super quo legitur Euangelium, a summo usque ad basim suam exarata est, et tanquam fissa uidetur; in qua et carbones inuenimus mortuos, et titiones exstinctos atque quassatos tanquam facule scisse; certos satis indices fulguris peruolantis, penetrantis et dissipantis hec omnia: hec et talis fuit percussio turris signorum apud nos, die supra signata.

Percussus est et arcus tali modo. Fundamentum et basis columne marmoree maxime, que est in  dextera parte monasterii respicientibus ad altare, ita concussa sunt atque commota, ut rime facte, uideantur separationes et aperture inter hec et materiam ceteram; et cornu fundamenti quartum, totum confractum sit, contritum et comminutum. Cornu uero capitelli eiusdem columne, similiter fractum est et proiectum longius. Lapides ipsius arcus a summo sui conscissi sunt, confracti, proiecti atque dispersi per omne pauimentum, circa altaria sanctorum Petri et Pauli, et per totum chorum et ante: quorum fragmina maxima longitudinem et latitudinem habuerunt pedalem, altitudinem mensura palmi: cetera fragmenta usque ad puluerem, et magnitudinis fuerunt incomprehense, et multitudinis innumerabilis sicut arena et sicut puluis. Arcus  uero percussura cum hec omnia perfecisset, in alteram e regione maceriam se transtulit: et columnam quidem alteram arcus marmoream nequaquam tetigit, sed maceriam ita concussit atque quassauit, ut aperturam et scissionem inter eamdem maceriam et arcum faceret, et eamdem maceriam quassatam penetrans, usque ad sepulcrum domni Ardradi episcopi  se prorueret, ibi sue uastationi tanquam finem imponens, et ibi quiescere uolens. Quod sepulcrum ita percussit, atque commouit, ut facillimo attactu moti lapides dissoluerentur atque corruerent. Et arcus percussio ita se habuit.

Et percussus cereus, sicut dictum est, qui non uere cereus erat, quia non erat ex cera solidus factus, sed ligneus cum esset, cera coopertus erat atque confectus, uariis coloribus tinctus; et diuerse magnitudinis, et dissimilis forme quasi floribus distinctus. Erat enim pertica lignea grandis altitudinis, habens sibi circum se coronas adfixas quatuor, conuenientibus spatiis [prout fictor uoluit] separatas: de quorum medio spatiorum quatuor exibant calami per singula quatuor spatia coronarum, in similitudinem  ramorum: et hec omnia lignea erant, non cerea, cera tamen cooperta, et uestita per totum similitudinibus florum, sicut et tota pertica. Percussio igitur huius cerei facta est talis:

Corona maxima, que erat iuxta basim eius, fracta est, et penitus comminuta, cum omnibus suis picturis et coloribus. Similiter et ramorum super se precedentium omnes flores contriti et comminuti sunt. De ceteris coronis et ramis, et de tota pertica, tantum remansisse uidetur, quantum satis manifeste demonstratur: et cum quanta ira furoris abominata sint cetera omnia despecta atque proiecta quecumque huius cerei uastatione presenti deperisse uidentur. Et huius percussio cerei ita completa est.

Cum autem hec omnia uastarentur que dicta sunt,  totum monasterium repletum erat fumo tam dense spissitudinis, ut nullius acumen oculi hunc penetrare posset, donec fragor cessaret, et micantia fulgura. Omnes enim nos mori putabamus, nec aliquis de loco quo stabat  audebat se mouere; tantus tremor ac timor super omnes uenerat. Post finem fragoris et micantium fulgurum, ad monasterium omnes cucurrimus, uidere uolentes  quid intra actum sit. Ad ostium uenientes, longius ingredi non audebamus; uidebamus enim fumo omnia repleta, et pre fumo nichil aliud uidentes, clamabamus ad inuicem quia totum deuoratur monasterium ab occulto igne: odorem enim sentiebamus talem, et fetorem ignis, qualis solet in fauilis sentiri, relictis ab incendio  maximo. Pro hoc longius progredi non audebamus, ne forte ignem offendentes quem non uidebamus, absorberemur ab eo. Foras ergo recurrentes, aspiciebamus ad tectum ecclesie, si forte uideremus flammam sursum aliquo modo se demonstrantem.

Hic Pater monasterii, tunc temporis domnus abbas Rodulfus, a domo sue habitationis proruens, et totum periculum audacter penetrans, per medium monasterium, cum fratribus qui forte secum adfuerant, ad nos cucurrit, ubi stabamus flentes et lugentes interitum loci, clamans et dicens: »Recurrite, fratres, recurrite in monasterium, et omnibus nisibus ignem exstinguere molientes, elaborate, de toto saltem aliquid liberate.« Recurrentes igitur ad  ostium monasterii cum eodem, ipse per semetipsum inchoauit antiphonam: Stetit angelus ad sepulcrum Domini, dicens nobis, qui nesciebamus, quia locum nequaquam periret tali periculo ubi cantaretur. Hac ergo ter repetita, et uix finita: tremebant enim labia, et pauore solutis nobis ablatus fuerat pene omnis uigor cordis et corporis; ut de nobis ipsis uere possimus confiteri quod de aliis antiquioribus nobis, scriptum cantamus: Anima nostra in malis tabescebat: turbati eramus, et moti sicut ebrius, et omnis sapientia deuorata est. Bone Domine Iesu, scis me uerum confiteri; quia antequam donasses euincere, multis uicibus hanc antiphonam domnus abbas incepit, nec ad finem ullus nostrum unquam potuit peruenire: sed postquam donatum est, et  tandem antiphona, sicut dictum est, ter cantata, nebula tenuata est, fumus euanescere cepit, puluis residere: hec enim tria eatenus mixta ferebantur, et eorum caligo totum cecauerat monasterium: qua rarescente, a fratribus clamatum est quia ignis occultus sursum in trabibus latenter forte resideat. Has ergo subeuntes cum omni festinantia, exclamauerunt, nichil penitus adesse: quo audito, securitate donati, ab ecclesia omnes egredimur.

Tunc astantibus aliis nostrum, aliis assidentibus sibi, domnus abbas sic locutus est: »uidimus apertissime, fratres, iram Domini super nos, et furorem succensum. Pro nostris iniquitatibus nobis iratus est: quapropter redeat unusquisque nostrum ad cor, et ibi uideat quidnam faciat, aut fecerit.  Adeamus faciem eius in confessione. uenite, peniteamus, adoremus, procidamus, et ploremus ante Dominum qui fecit nos, illi cantantes septem penitentiales psalmos, et cantando deprecantes ne in ira sua arguat nos, neque in furore corripiendo consumat. Inuocemus sanctos eius in adiutorium nobis. Simul et gratias agentes, quoniam ostendit populo suo dura, potauit nos uino compunctionis, et necdum consumpsit nos; quin potius dedit metuentibus se significationem, ut fugiamus a facie arcus, iudicii scilicet generalis ac metuendi, et liberemur dilecti eius.« His dictis finem fecit: omnia hec operibus prosecutus, cum omnibus nobis prostratis ante altare beate Marie semper uirginis, et sociis eius, conuenit et init quisque nostrum ad id quod  agendum prius institerat. Animus tamen, sermo et incessus, totiusque corporis gestus talis erat, qualis solet esse in hominibus multo labore et fatigatione ab ipso mortis periculo uix liberatis, qui maxima detrimenta uel damna sustinuerint charorum, amicorum, siue rerum suarum; ita tremebunde, gemebunde, lugibunde, languibunde gerebantur a nobis omnia.

Talis fuit inceptio tota periculi huius, medietas et finis, et omnia supra notata circa nos. Nunc precor eum qui legere hoc dignatus fuerit, non otiose putet a me peccatore, nominato uuidone conscriptum: habet enim hic, si caritate repletur, unde gaudeat, habet unde timeat, habet et unde  gratias agat. De nobis gaudeat liberatis; de se metuat, ne talibus pereat; Domino Deo gratias agat, qui et nos liberauit, et se talibus et ceteris omnibus  periculis eruere potest. Ceterum qui sine caritate est, nec nobis gaudebit, nec sibi prouidebit, nec Domino Deo gratias agendo placebit.




uolume back matter






ORDO RERUM QUAE IN HOC TOMO CONTINENTUR.



ATTO uERCELLENSIS EPISCOPUS.
    PROLEGOMENA.
    Epistola dedicatoria. 9
    Burontii prefatio. 9
    Acherii prefatio. 25
    CAPITULARE. 27
    CAP. I.---Admonitio pontificis ad presbyteros, qualiter erga subditos agant. 27
    CAP. II.---Retractatio eiusdem et de ordinis discretione, boneque uite exhortatione. 28
    CAP. III.---De ignorantia euitanda et doctrina seruanda. 29
    CAP. Iu.---Ut omnes fidem catholicam memoriter teneant. 29
    CAP. u.---De negligentia cauenda amplectenda et uita emendanda. 29
    CAP. uI.---Quibus armis diabolus et uitia expugnentur. 29
    CAP. uII.---Quod sacerdos missam solus nequaquam celebret. 30
    CAP. uIII.---Quod sacerdos missas nisi sacratis ab episcopo locis non presumat celebrare. 30
    CAP. IX.---Quod diuina mysteria studiose celebrentur. 30
    CAP. X.---Item ex eisdem. 30
    CAP. XI.---Ut femine ad altare non accedant 30
    CAP. XII.---Ut femine sacrata uasa, uel pallas non contingant. 30
    CAP. XIII.---Ut nullus presumat qualibet ex sacris illicite usurpare. 31
    CAP. XIu.---Ut uestimenta ecclesiastica sacrata et honesta sint. 31
    CAP. Xu.---Ut clerici secularibus indumentis non utantur. 31
    CAP. XuI.---Quando symbolum competentibus tradatur. 31
    CAP. XuII.---De tempore baptismi. 31
    CAP. XuIII.---Qualiter baptismi sacramenta celebrari oportet. 32
    CAP. XIX.---Item de paruulis egrotantibus. 32
    CAP. XX.---Ut presbyteri absque diaconis baptisma non celebrent. 32
    CAP. XXI.---Que in ecclesiis recondi liceat. 32
    CAP. XXII.---Quod in ecclesia conuiuia et accumbitus non fiant. 33
    CAP. XXIII.---Quod in ecclesiis sepulture non fiant. 33
    CAP. XXIu.---Ut sepulture non uendantur. 33
    CAP. XXu.---Ut dieceses singulis annis uisitentur. 34
    CAP. XXuI.---Qui presbyteri chrisma petant. 34
    CAP. XXuII.---Quid singulis annis synodus celebretur. 34
    CAP. XXuIII.---Qualiter maiores presbyteri ad synodum ueniant. 34
    CAP. XXIX.---Quod singulis Kalendis collatio in plebibus fiat. 34
    CAP. XXX.---Quod nullus absolute clericus ordinetur. 35
    CAP. XXXI.---Ut singulis ecclesiis sacerdotes ordinentur. 35
    CAP. XXXII.---De clericis qui loca in quibus ordinari sunt derelinquunt. 35
    CAP. XXXIII.---De presbyteris qui pro alterius ecclesia munera promittunt. 35
    CAP. XXXIu. Ut nullus oblationes ecclesie preter conscientiam episcopi aut det, aut accipiat. 35
    CAP. XXXu.---Ut nullus presbyter absque permissu episcopi aliquid in eius parochia agat. 36
    CAP. XXXuI.---Ut nullus clericus mulierem in consortio familiaritatis habeat. 36
    CAP. XXXuII.---Ut clericus nullam conuersationem cum muliere post denominationem habeat. 36
    CAP. XXXuIII.---Qualem professionem presbyteri et diaconi faciant, quando ordinantur. 36
     CAP. XXXIX.---Item qualem episcopus diaconum faciat. 36
    CAP. XL.---Ut clerici episcopis suis obtemperent. 37
    CAP. XLI.---Quod nullus clericus die Dominico aliquod seculare negotium audeat uindicare. 37
    CAP. XLII.---Ut clerici ludicris spectaculis non intersint. 37
    CAP. XLIII.---Ut clerici per plateas uel andronas uel mundinas non ambulent. 37
    CAP. XLIu.---Item clericum scurrilem puniendum. 37
    CAP. XLu.---Item clericus et proditor degradetur. 37
    CAP. XLuI.---Clericus inter epulas cantans similiter. 37
    CAP. XLuII.---Quibus negotiis se miscere debeant. 37
    CAP. XLuIII.---Ut clerici auguria non credant, nec diuinationes exquirant. 37
    CAP. XLIX.---Ut clerici usuras non accipiant, nec laici quoque. 38
    CAP. L.---Ut clerici uilius emendi et carius uendendi usum non habeant. 38
    CAP. LI.---Ut clerici secularem defensionem aduersus ecclesiasticam disciplinam non requirant. 38
    CAP. LII.---Ut clerici ecclesiastico iudicio contenti sint. 38
    CAP. LIII.---Ut clerici uigiliis non desint. 38
    CAP. LIu.---Ut presbyter in nuptiis bigami non prandeat. 38
    CAP. Lu.---Quod ex collatis conuiuia non celebrentur. 39
    CAP. LuI.---Quod ad Agapem uocati ciborum partes non accipiant. 39
    CAP. LuII.---Quod clericos orare et legere ac manibus laborare instanter conueniat. 39
    CAP. LuIII.---Qui psalmi in ecclesia cantentur, uel libri leguntur. 39
    CAP. LIX.---Ut oratio Dominica quotidie proferatur. 39
    CAP. LX.---Quod profundiores questiones penitus non astruantur. 39
    CAP. LXI.---Ubi et qualiter schole habeantur. 40
    CAP. LXII.---Quibus libertis manumittatur. 40
    CAP. LXIII.---Quales ad ministerium clerici eligantur. 40
    CAP. LXIu.---De ieiunio quadragesimali clericorum. 40
    CAP. LXu.---Quod nulli sacerdotum liceat canones ignorare. 40
    CAP. LXuI.---Quomodo aduersa pro Christo patienter tolerare oporteat. 40
    CAP. LXuII.---Quod cum excommunicato non sit orandum. 41
    CAP. LXuIII.---Quod oblationes discordantium, uel pauperes opprimentium refutande sint. 41
    CAP. LXIX.---Ut ebrietas uetetur. 41
    CAP. LXX.---Qualiter singulis feriis agendum sit. 41
    CAP. LXXI.---Quod die Dominico stantes oremus. 42
    CAP. LXXII.---Ut sacerdotes admoneant populum, qualiter festis diebus se habeant. 42
    CAP. LXXIII.---Quibus festis populus communicet. 42
    CAP. LXXIu.---Si sacrificium per negligentiam ceciderit. 42
    CAP. LXXu.---Si uomitus infra tres dies post communionem negligenter euenerit. 42
    CAP. LXXuI.---Ut energumeni non communicent et balnea in sacratis aquis non faciant. 42
    CAP. LXXuII.---Qualiter mysteria baptismatis uel chrismatis custodienda sint. 43
    CAP. LXXuIII.---Ut spectacula ludorum diebus festis non celebrentur. 43
    CAP. LXXIX.---Ut nullus Kalendas Ianuarii colere aut choros ducere presumat. 43
    CAP. LXXX.---Ut quod ad ecclesiam conueniendum sit. 43
    CAP. LXXXI.---De doctrina uirorum et mulierum. 44
    CAP. LXXXII.---Item de indumentis eorum. 44
    CAP. LXXXIII.---Ut natalitia seu nuptie in quadragesima  non fiunt. 44
    CAP. LXXXIu.---De ieiunio quadragesimali. 44
    CAP. LXXXu.---Item de obseruatione eiusdem. 44
    CAP. LXXXuI.---Item unde supra. 44
    CAP. LXXXuII.---De ieiunio quatuor temporum. 45
    CAP. LXXXuIII.---Ieiunium ecclesiasticum non dissoluendum. 45
    CAP. LXXXIX.---Ut penitentibus infirmis oleum sanctificatum non infundatur. 45
    CAP. XC---Qualiter presbyteri erga penitentes agant. 45
    CAP. XCI---Ut penitentes quotidie genua flectant. 46
    CAP. XCII.---Ut mortuos penitentes sepeliant. 46
    CAP. XCIII.---Penitentes negotiis secularibus se abstineant. 46
    CAP. XCIu.---Qualiter sponsus et sponsa a sacerdote benedicantur. 46
    CAP. XCu.---Que nuptie uitande sint. 46
    CAP. XCuI.---Qualiter unusquisque docendus sit. 48
    CAP. XCuII.---Ut orationem Dominicam et symbolum memoriter teneant. 48
    CAP. XCuIII.---Ut hos canones nullus refutare presumat. 48
    CAP. XCIX.---Ut que statuta sunt nullo modo immutentur. 48
    CAP. C.---Quod scire etiam non oporteat que in sacris Scripturis recipienda sint, queue refutanda. 49
    DE PRESSURIS ECCLESIASTICIS LIBELLUS. 52
    Pars PRIMA.---De iudiciis episcoporum. 52
    Pars II.---De ordinationibus eorumdem. 68
    Pars III.---De facultatibus ecclesiarum. 87
    EPISTOLAE. 95
    Epistola prima.---Ad ualdonem episcopum. 95
    Epist. II.---Ad omnes fideles diecesis sue. 104
    Epist. III.---Ad plebem uercellensem. 104
    Epist. Iu.---Ad omnes fideles diecesis sue. 105
    Epist. u.---Ad Azonem episcopum. 106
    Epist. uI.---Gunzonis leuite Nouariensis ad Attonem. 111
    Epist. uII.---Ambrosii Mediolanensis presbyteri ad Attonem. 112
    Epist. uIII.---Attonis ad Ambrosium sacerdotem 113
    Epist. IX.---Ad omnes sacerdotes diecesis uercellensis. 115
    Epist. X.---Ad eosdem. 119
    Epist. XI.---Ad suffraganeos suos. 120
    EXPOSITIO IN EPISTOLAS PAULI. 125
    Epistola ad Romanos. 126
    Argumentum. 126
    Epistola prima ad Corinthios. 288
    Argumentum. 287
    Epistola secunda ad Corinthios. 412
    Argumentum. 412
    Epistola ad Galatas. 492
    Argumentum. 492
    Epistola ad Ephesios. 545
    Argumentum. 545
    Epistola ad Philippenses. 586
    Incipit textus. 587
    Capitulatio ad Colossenses. 607
    Quos sanctorum commemoret apostolus Paulus in epistola ad Colossenses. 608
    Argumentum. 609
    Epistola ad Colossenses. 609
    Argumentum. 609
    Epistola prima ad Thessalonicenses. 643
    Epistola secunda ad Thessalonicenses. 656
    Epistola prima ad Timotheum. 663
    Argumentum. 663
    Epistola secunda ad Timotheum. 685
    Argumentum. 685
    Capitulatio ad Titum. 699
    Argumentum ad Titum. 699
    Epistola ad Titum. 700
    Epistola ad Philemonem. 719
    Argumentum. 719
    Epistola ad Hebreos. 725
    Incipit capitulatio. 725
    Argumentum in Epistolam. 727
    Prologus. 727
    SERMONES. 833
    Sermo primus.---In Aduentu Domini Iesu Christi. 833
    Sermo II.---In Natali eiusdem. 835
    Sermo III.---In festo Octaue Domini. 835
    Sermo Iu.---In Epiphania. 837
    Sermo u.---In Capite ieiunii. 839
    Sermo uI.---In Capite ieiunii. 840
     Sermo uII.---In die Palmarum. 842
    Sermo uIII.---In die sancte Resurrectionis. 843
    Sermo IX.---Item in Albis. 844
    Sermo X.---In Ascensione Domini. 845
    Sermo XI.---In Pentecoste. 846
    Sermo XII.---Idem sermo abbreuiatus, ne uulgares fastidiarentur. 849
    Sermo XIII.---In Annuntiatione beati precursoris et martyris Domini nostri Iesu Christi, Ioannis Baptiste. 850
    Sermo XIu.---De Natiuitate eiusdem. 851
    Sermo Xu.---In festiuitate sanctorum apostolorum Petri et Pauli. 852
    Sermo XuI.---In depositione beatissimi Eusebii uerullensis episcopi. 853
    Sermo XuII.---In Assumptionne beate Dei genitricis semper uirginis Marie. 856
    POLYPTICUM quod appellatur PERPENDICULUM cum antiquis glossis et scholiis. 859
    Maii monitum. 859
    Incipit Epistola. 859
    Argumentum. 861
    POLYPTICI TEXTUS ALTER 881
    Incipit Epistola. 881
    Argumentum. 881
    TESTAMENTUM. 893
    APPENDIX AD ATTONEM.
    Fragmentum ueterum precationum, in formam litaniarum, in honorem S. Eusebii. 899
    Nomina plebium episcopatus S. Eusebii. 900
    De Attonibus diatriba auctore erudito seculi XuIII uiro. 901

ADALGERUS FORSAN AUGUSTANUS.
    ADMONITIO AD NONSUINDAM RECLUSAM. 915
    CAP. I.---De caritate. 917
    CAP. II.---De humilitate. 917
    CAP. III.---De obedientia. 918
    CAP. Iu.---De continentia et eius diuersitate. 920
    CAP. u.---De continentia oculorum. 921
    CAP. uI.---De continentia locutionis. 922
    CAP. uII.---De continentia uestitus. 923
    CAP. uIII.---De abstinentia. 924
    CAP. IX.---De compunctione. 927
    CAP. X.---Admonitio salutaris. 928
    CAP. XI.---De qualitate orationis. 928
    CAP. XII.---De pugna uitiorum. 929
    CAP. XIII.---Admonitio de diuina pagina. 931
    CAP. XIu.---Admonitio de aduersis tole andis patienter, infirmitateque amanda 932
    CAP. Xu.---De speranda uenia peccatorum quamuis innumerabilia sint penarum tormenta, penitentiaque Theodosii imperatoris a beato Ambrosio sibi iniuncta, causa exempli hic infertur. 934

S. BRUNO COLONIENSIS ARCHIEPISCOPUS.
    Notitia historica. 937
    uita sancti Brunonis auctore Ruotgero clerico Coloniensi. 938
    Prefatio. 941
    Incipit uita. 942
    Altera uita. 977
    DIPLOMA. 988

LEO uIII ANTIPAPA.
    Notitia historica. 989
    PRIuILEGIA ET CONSTITUTIONES. 989
    I.---Epistola ad Rodoaldum patriarcham Aquileiensem. 989
    II.---Priuilegium de inuestituris. 991
    III.---Priuilegium pro monasterio Montis maioris. 994
    Iu.---Cessio donationum Romane ecclesie. 996

UTHO ARGENTINENSIS EPISCOPUS.
    Monitum in sequentem S. Arbogasti uitam. 1001
    De S. Arbogasto Mabillonii disquisitio breuis. 1001
    De Ecclesia Argentinensi. 1003
    uITA S. ARBOGASTI. 1003

WIBOLDUS CAMERACENSIS EPISCOPUS.
    Notitia historica. 1007
    LUDUS CLERICALIS. 1007
    D. Leglay in Wiboldi Ludum clericalem adnotationes. 1013

GUILLELMUS CABILLONENSIS MONACHUS.
    FRAGMENTUM HISTORICUM. 1017




 FINIS TOMI CENTESIMI TRIGESIMI QUARTI.

