
PATROLOGIAE TOMUS CXXuI.

HINCMARI / IOANNIS uIII / MARTINI I / ADRIANI II / BERTARII

HINCMARI TOMUS POSTERIOR.---CAETERORUM TOMUS UNICUS.


EXCUDEBATUR ET uENIT APUD I.-P. MIGNE EDITOREM, IN uIA DICTA D'AMBOISE, PROPE PORTAM LUTETIAE PARISIORUM uULGO D'ENFER NOMINATAM SEU PETIT-MONTROUGE 1852


uolume front matter




Series title page


PATROLOGIAE CURSUS COMPLETUS

SIuE BIBLIOTHECA UNIuERSALIS, INTEGRA, UNIFORMIS, COMMODA, eCONOMICA, OMNIUM SS. PATRUM, DOCTORUM SCRIPTORUMQUE ECCLESIASTICORUM QUI AB AEuO APOSTOLICO AD INNOCENTII III TEMPORA FLORUERUNT; RECUSIO CHRONOLOGICA OMNIUM QUAE EXSTITERE MONUMENTORUM CATHOLICAE TRADITIONIS PER DUODECIM PRIORA ECCLESIAE SAECULA, IUXTA EDITIONES ACCURATISSIMAS, INTER SE CUMQUE NONNULLIS CODICIBUS MANUSCRIPTIS COLLATAS, PERQUAM DILIGENTER CASTIGATA; DISSERTATIONIBUS, COMMENTARIIS LECTIONIBUSQUE uARIANTIBUS CONTINENTER ILLUSTRATA, OMNIBUS OPERIBUS POST AMPLISSIMAS EDITIONES QUAE TRIBUS NOuISSIMIS SAECULIS DEBENTUR ABSOLUTAS DETECTIS, AUCTA; INDICIBUS PARTICULARIBUS ANALYTICIS, SINGULOS SIuE TOMOS, SIuE AUCTORES ALICUIUS MOMENTI SUBSEQUENTIBUS, DONATA; CAPITULIS INTRA IPSUM TEXTUM RITE DISPOSITIS, NECNON ET TITULIS SINGULARUM PAGINARUM MARGINEM SUPERIOREM DISTINGUENTIBUS SUBIECTAMQUE MATERIAM SIGNIFICANTIBUS, ADORNATA; OPERIBUS CUM DUBIIS TUM APOCRYPHIS, ALIQUA uERO AUCTORITATE IN ORDINE AD TRADITIONEM ECCLESIASTICAM POLLENTIBUS, AMPLIFICATA; DUOBUS INDICIBUS GENERALIBUS LOCUPLETATA: ALTERO SCILICET RERUM, QUO CONSULTO, QUIDQUID UNUSQUISQUE PATRUM IN QUODLIBET THEMA SCRIPSERIT UNO INTUITU CONSPICIATUR; ALTERO SCRIPTURAE SACRAE, EX QUO LECTORI COMPERIRE SIT OBuIUM QUINAM PATRES ET IN QUIBUS OPERUM SUORUM LOCIS SINGULOS SINGULORUM LIBRORUM SCRIPTURAE TEXTUS COMMENTATI SINT. EDITIO ACCURATISSIMA, CAETERISQUE OMNIBUS FACILE ANTEPONENDA, SI PERPENDANTUR: CHARACTERUM NITIDITAS CHARTAE QUALITAS, INTEGRITAS TEXTUS, PERFECTIO CORRECTIONIS, OPERUM RECUSORUM TUM uARIETAS TUM NUMERUS, FORMA uOLUMINUM PERQUAM COMMODA SIBIQUE IN TOTO OPERIS DECURSU CONSTANTER SIMILIS, PRETII EXIGUITAS, PRAESERTIMQUE ISTA COLLECTIO, UNA, METHODICA ET CHRONOLOGICA, SEXCENTORUM FRAGMENTORUM OPUSCULORUMQUE HACTENUS HIC ILLIC SPARSORUM, PRIMUM AUTEM IN NOSTRA BIBLIOTHECA, EX OPERIBUS AD OMNES AETATES, LOCOS, LINGUAS FORMASQUE PERTINENTIBUS, COADUNATORUM.

SERIES SECUNDA,

IN QUA PRODEUNT PATRES, DOCTORES SCRIPTORESQUE ECCLESIAE LATINAE A GREGORIO MAGNO AD INNOCENTIUM III. Accurante I.-P. Migne, BIBLIOTHECAE CLERI UNIuERSAE, SIuE CURSUUM COMPLETORUM IN SINGULOS SCIENTIAE ECCLESIASTICAE RAMOS EDITORE. PATROLOGIA BINA EDITIONE TYPIS MANDATA EST, ALIA NEMPE LATINA, ALIA GRAECO-LATINA.---uENEUNT MILLE FRANCIS DUCENTA uOLUMINA EDITIONIS LATINAE; OCTINGENTIS ET MILLE TRECENTA GRAECO-LATINAE.---MERE LATINA UNIuERSOS AUCTORES TUM OCCIDENTALES TUM ORIENTALES EQUIDEM AMPLECTITUR; HI AUTEM, IN EA, SOLA uERSIONE LATINA DONANTUR.

PATROLOGIAE TOMUS CXXuI.


HINCMARI

RHEMENSIS ARCHIEPISCOPI,

IOANNIS uIII,



MARTINI I,



ADRIANI II,

PONTIFICUM ROMANORUM,

BERTARII

ABBATIS CASSINENSIS, ETC., ETC.

HINCMARI TOMUS POSTERIOR.---CAETERORUM TOMUS UNICUS.


EXCUDEBATUR ET uENIT APUD I.-P. MIGNE EDITOREM, IN uIA DICTA D'AMBOISE, PROPE PORTAM LUTETIAE PARISIORUM uULGO D'ENFER NOMINATAM SEU PETIT-MONTROUGE 1852


uolume title page
SAECULUM IX.

HINCMARI

RHEMENSIS ARCHIEPISCOPI

OPERA OMNIA,

IUXTA EDITIONEM SIRMONDIANAM AD PRELUM REuOCATA. uARIA ACCESSERE MONUMENTA QUAE SUPPEDITARUNT SURII, PERTZII, ETC., COLLECTIONES MEMORATISSIMAE SEQUUNTUR

IOANNIS uIII,



MARINI I,



ADRIANI III,

PONTIFICUM ROMANORUM

EPISTOLAE ET DECRETA.

TOMUM CLAUDUNT

S. BERTARII ABBATIS CASSINENSIS,



HARMOTI SANGALLENSIS ABBATIS,



S. REMBERTI HAMBURGENSIS EPISCOPI,



AIMOINI MONACHI SANGERMANENSIS,



RATPERTI SANGALLENSIS,



Scripta uel scriptorum fragmenta que supersunt.

ACCURANTE I.-P. MIGNE, BIBLIOTHECAE CLERI UNIuERSAE, SIuE CURSUUM COMPLETORUM IN SINGULOS SCIENTIAE ECCLESIASTICAE RAMOS EDITORE.

HINCMARI TOMUS POSTERIOR.---CAETORORUM TOMUS UNICUS
uENEUNT DUO uOLUMINA 14 FRANCIS GALLICIS.

EXCUDEBATUR ET uENIT APUD I.-P. MIGNE EDITOREM, IN uIA DICTA D'AMBOISE, PROPE PORTAM LUTETIAE PARISIORUM uULGO D'ENFER NOMINATAM, SEU PETIT-MONTROUGE. 1852


ELENCHUS AUCTORUM ET OPERUM QUI IN HOC TOMO CXXuI CONTINENTUR.


HINCMARUS RHEMENSIS ARCHIEPISCOPUS. 
Epistole.	Col 9
Opuscula et epistole que spectant ad causam Hincmari Laudunensis.	279



IOANNES uIII PONTIFEX ROMANUS
Epistole et decreta	651



MARINUS I PONTIFEX ROMANUS.
Priuilegia.	967
Epistola ad monachos S. Aegidii.	969



ADRIANUS III PONTIFEX ROMANUS.
Priuilegium pro monasterio placentino.	971
Epistola ad Sigibodum Narbonensem episcopum.	973



S. BERTARIUS ABBAS CASSINENSIS
Carmen de S. Benedicto.	975
Appendix ad scripta S. Bertarii.---uita sancte Scholastice uirginis.	979
Quomodo per annum ieiunandum sit.	987



HARMOTUS SANGALLENSIS ABBAS.
Inscriptiones in templo S. Othmari.	989
Epitaphium Grimaldi.	991



S. REMBERTUS HAMBURGENSIS EPISCOPUS.
uita S. Bemberti, auctore anonymo, eius equali.	Ibid.
uita S. Anscarii archiepiscopi Hamburgensis, auctore S. Remberto.	1009



AIMOINUS MONACHUS SANGERMANENSIS.
Historia translationis S. uincentii martyris ex Hispania in Galliam.	1011
De translatione SS. MM. Georgii, Aurelii et Nathalie ex urbe Corduba Parisios.	1027
De Miraculis S. Germani.	Ibid.
Acta translationis S. Sauini martyris.	1039



RATPERTUS SANGALLENSIS MONACHUS.
De casibus monasterii S. Galli.	1047
Pemata uaria.	1079





Main uolume text




OPERUM HINCMARI CONTINUATIO.





Epistole.





EPISTOLA PRIMA. EPISCOPORUM DIeCESEON RHEMENSIS ATQUE ROTHOMAGENSIS [a 1Kb] AD LUDOuICUM GERMANIAE REGEM [b 1Kb] .



Domno LUDOuICO, regi glorioso, episcopi Rhemorum dieceseos atque Rothomagensis, qui adesse potuimus



I. Excusant cur ad conuentum Rhemensem uenire non potuerunt.

Litteras dominationis uestre quique nostrum habuimus, quibus iussistis ut uobis uII Kalendas Decembris Rhemis occurreremus, quatenus ibi nobiscum et cum ceteris fidelibus uestris de restauratione sancte Ecclesie, et de statu ac salute populi Christiani,  tractaretis. Sed nos ad placitum illud occurrere non potuimus, et propter incommoditatem et breuitatem temporis, et propter inconuenientiam loci; et, quod est lugubrius, propter confusionem tumultus exorti. Sed et diuinis legibus, quas et uos obseruaturos cum uestris fratribus nobis denuntiastis, cautum esse dignoscitur, quia sicut nec archiepiscopi sine cepiscopi, ita nec cepiscopi sine archiepiscoporum consensu uel iussu, nisi que ad proprias pertinent parochias, debent presumere, et in tam angusto tempore archiepiscoporum litteras non ualuimus de conuentu habere. Quapropter nouerit uestra sublimitas quia mandatum uestrum nostra non contempsit humilitas; sed, sicut longe est ante nos dictum, qui iubet impossibile, facit se contemptibilem.



II. Queruntur quod eorum monitis et consiliis hactenus non paruerit.


Sed et tractatum de restauratione sancte Ecclesie, et statu ac salute populi christiani, quod nunc uos uobiscum habere uelle dicitis, iustius et rationabilius illud haberi potuisset, si nostris, quin potius diuinis consiliis et obseruationibus atque obtestationibus superno respectu obtemperare uoluissetis; quia non nostra scripsimus, mandauimus, diximus, sed que, dictante caritate, que Deus est, in litteris sacris inuenimus, et que nature insita recognoscimus. Ceterum que contra illa que scripsimus, mandauimus, diximus, acta sunt uel aguntur, naturalis legis morbus et uitium etiam a minus sapientibus  esse dignoscitur. Qua de re prudens quisque resipiscat,  et sapiat quam granditer Deus offenditur quando in sic grandibus et apertis non ignoranter peccatur. Unde scriptum est: Descendant in infernum uiuentes . Id est, labantur in peccatum scientes. Que diuina permissione merito mundi patientis, propter communia peccata nostra, pastorum scilicet et gregum, propter delicta regis et regni, eueniunt sicut scriptum est: Immissiones per angelos malos, uiam fecit Dominus semite ire sue . Tamen, sicut ueritas protestatur, non erit sine ultione uindicte nec ipsi uirga furoris Domini. Sic legimus, sic audiuimus, sic uidimus, et pro certo sic cito uidebimus: quoniam licet peccatores simus, sed penitentes, et in diuina clementia fortiter confidentes, ministerium sacrum operante Spiritu sancto  suscepimus, sine quo sacra non ministramus, et nobis dictum a ueritate ueraciter scimus: Non uos estis qui loquimini, sed Spiritus Patris uestri qui loquitur in uobis .



III. Quod sepius illum ad ineundam cum fratre concordiam hortati sunt.

Et licet dominatio uestra melius nouerit de quibus scriptis, mandatis et dictis dicamus, tamen non ab re est si etiam et nos illa ad memoriam uestram reducamus. Primo quidem per Hildegarium [c 1Kb] , uenerabilem episcopum, scriptis et dictis; secundo per Aeneam [d 1Kb] , honorabilem episcopum, litteris et uerbis; item per Aeneam uerbis, deinde per Hincmarum Rhemensem et Wenilonem Rothomagensem episcopos; iterum per eosdem, cum aliis quos ipsi uocastis, ea  que saluti fuerunt congrua sufficienter audistis, quando sicut et ante petiuimus, ut frater uester et omnes fideles illius ante uestram fideliumque uestrorum presentiam in rationes loco et tempore congruo uenissemus, et que male gesta forent, uestro consilio et auxilio cum Dei adiutorio fuerint emendata. Pro quibus omnibus dictis non obaudientibus ualde timemus quod dicitur: Si sermonem meum seruauerunt, et uestrum seruabunt , et reliqua que Dominus comminatur. Et si illa non sunt exaudita, putari potest et nec ista, que uos dicitis apud nos uelle querere et audire, exaudientur. uideturque quibusdam, ut sicut Dominus, quando quesiuit ficus in ficulnea cui maledixit, cum non esset, teste Euangelio, tempus ficorum, aliud uoluerit significare; ita  et in hoc citato et incongruo conuentu, remota dominationis  uestre sinceritate, de qua nichil contra puritatem uolumus autumare, alia quedam possint intelligi. Et quia beatus Petrus omnem monet episcopum ut paratus sit ad satisfactionem omni poscenti se rationem, que nunc uidemus, pro tempore damus fideliter dominationi uestre consilia.



Iu. Ut consideret cur in fratris regnum uenerit, et utrum talia sustinere uelit, qualia fecit.

Primo quidem in ipsa radice cordis aduentum uestrum in hoc regnum inspicite, et coram oculis Domini, cui secundum Psalmistam, cogitatio hominis confitetur, statera equitatis ponderate; et quidquid hortatores et consiliarii ac laudatores uestri uobis dicant, ad cor redite; et quidquid ad accusationem  et commendationem aduentus uestri inuenire et dicere potueritis, uestram conscientiam interrogate; et si talia sustinere uultis qualia facitis, iudicate. Et illam horam quam certi estis quia nullo modo poteritis effugere, quando anima uestra de corpore exiet, ante mentis oculos ponite, quando totum mundum et omnem potestatem, et omnes diuitias, et ipsum corpus derelinquet, et sine adiutorio uxoris ac filiorum, et sine solatio et comitatu drudorum atque uassorum nuda et desolata exibit, et quidquid cogitauit et ordinare disposuit, infectum dimittet, sicut dicit Scriptura: In illa die peribunt omnes cogitationes eorum ; et uidebit omnia peccata sua et sentiet, uidens diabolos se constringentes et coarctantes, et quidquid contra caritatem et  fidem debitam cogitauit, parabolauit, et fecit in isto seculo, et per dignos penitentie fructus non emendauit, ante oculos semper habebit, et effugere uolet, et non ualebit. Nam certum est quia ad omnes homines, quando egrediuntur de corpore, ueniunt diaboli, et ad iustos et ad peccatores: sed et ad ipsum Christum uenit, in quo suum nichil inuenit, sicut scriptum est: uenit princeps huius mundi, et in me non habet quidquam .

Et crede nobis ueraciter, rex utinam semper bone et christiane, nec longe est, sed satis et plusquam speretur, prope tibi est illa hora. Propterea non te seducant ista que uides. In tempore quippe patris uestri uidimus per aliquos incepta et facta que in tempore isto, per istos qui ista conficiunt, uidemus  fieri, et per alios uidebuntur compleri. Et quando tibi adueniet hora exitus tui, sicut rident nunc, quando per te obtinent que uolunt, in hora uoluntatis sue; sic ridebunt et in hora exitus tui, et querent quomodo per alium teneant que per te obtinuerunt. Quod et fieri potest ut quidam etiam querant in tempore tuo. Sed et illi, nisi dignam penitentiam egerint, miserabiliter ad illam horam uenient exitus sui, sicut uenerunt et illi qui defecerunt a patre tuo cum fratre tuo. Nam ut illi ordinantes seditiones in paternam reuerentiam, sic et isti uos excitantes in fraternam dilectionem, nomen pacis et statum Ecclesie, et salutem ac unitatem populi obtendere studuerunt;  et latebat sub melle uenenum. Et completum est in illis, complenturque in istis Psalmiste dictum: Qui loquuntur pacem cum proximo suo, mala autem in cordibus eorum ; et reliqua que sequuntur. Et receperunt illi in seculo isto que nota sunt, et receperunt in seculo altero que in iudicio plenius cognoscentur. Quorum isti intuentes exitum, timere debuerant actionem: et facient, si illos respexerit Dominus qui respicit humiles et custodit paruulos. Et sic pestilente flagellato, ut scriptum est, sapientior erit paruulus; et sapient, quia non repellet Dominus plebem suam, nec obliuiscetur in finem: Quoniam Propter miseriam inopum et gemitum pauperum nunc exsurgam , dicit Dominus. Alioqui sicut tunc dixit illis, ita ex  nunc dicit Dominus istis: Tacui, nunquid semper tacebo? quam si parturiens clamabo . Nondum uenit hora mea, sed nunc est hora uestra, et potestas tenebrarum. Et quidem in hac die tua que ad pacem tibi! nunc autem abscondita sunt ab oculis tuis, quia uenient dies in te. Roga tibi, quesumus, in tali loco ubi bene possis intendere homiliam sancti Gregorii legere in lectione Euangelii: uidens iehsu ciuitatem, fleuit super illam. Precamur uos, Domine, ut et diem ante mentis oculos habeatis, quando cum omnibus hominibus anima uestra proprium corpus recipiet, et uenietis ante faciem eterni iudicis in conspectu omnium angelorum et hominum: in qua die, sicut dicit sanctus Paulus, iudicabit Dominus unumquemque, non per alienum testimonium, sed  occulta uniuscuiusque per cogitationes accusantes, aut etiam defendentes, quando recipiet unusquisque propria corporis prout gessit, siue bonum, siue malum. Et non despicientur tunc nostra uerba que scripsimus, ab eis qui nunc illa contemnunt; quando sine dubio replicata erunt in testimonium in ipso tremendo iudicio, et nullus illorum te tunc adiuuabit, qui nec seipsum adiuuare sufficiet, quando ibunt qui talia agunt qualia audimus et sentimus atque dolemus, si in talibus perseuerauerint, in ignem eternum, et iusti, qui iniusta patiuntur, in uitam eternam.



u. De eis que crudeliter et impie, qua transibat, fiebant, ut ea prohibeat et compescat.

 Quia tanta et talia crudelia et abominanda fieri, per parochias quas pertransitis, audiuimus, et quedam sentimus, quedam sentire timemus, et illis qui senserunt et sentiunt condolemus, que calamitatem et miseriam quam a paganis [a 1Kb] patimur, superant, quoniam a christianis in christianos, a parentibus in parentes, a rege christiano in regem christianum, a fratre in fratrem, contra omnes leges diuinas et humanas aguntur: contra quos clamat Ecclesia a paganis afflicta: Et super dolorem uulnerum meorum addiderunt : Et nos omnes cunctique patientes, Sustinuimus pacem, et non uenit; quesiuimus bona, et ecce turbatio ; propterea talia  prohibete, compescite et sedate; quoniam palatium uestrum debet esse sacrum, et non sacrilegum. Palatium enim regis dicitur propter rationabiles homines inhabitantes, et non propter parietes insensibiles, siue macerias. Et rex a regendo dicitur, ut se sub Deo et bonos cum Deo puritate cordis, ueritate oris, firmitate stabilitatis regat, et prauos a prauitate corrigat et in rectitudinem dirigat. Et si que male facta sunt emendare uenistis, peiora quam uiderimus a christianis in christianos fieri, ingerere non debetis. Et si pacem facere aduenistis, pacem pacifice ab auctore pacis obtinere debetis. Et si discordiam effugare et caritatem redintegrare uenistis, illam quam Christus per Paulum docuit, monstrare debetis. Ait enim: Charitas non est ambitiosa,  non agit perperam, non querit que sua sunt; non gaudet super iniquitate, congaudet autem ueritati ; que est de corde puro et conscientia bona, et fide non ficta; que operatur per dilectionem, et non per potestatem, uel indebitam cupiditatem: sine qua caritate, sicut scriptum est, etiamsi qui tradiderit corpus suum ut ardeat, nichil illi prodest. Quam omnibus Dominus in signum dedit, ut sciant si quisque est christianus, aut si intrabit in regnum Dei, an non, dicens: In hoc cognoscent omnes quia discipuli mei estis, si dilectionem habueritis ad inuicem  Nam qui in primordio fidei discipuli appellabantur, nunc christiani dicuntur. Et ipsa est uestis nuptialis, quam qui non habuerit, de nuptiis celestis conuiuii in futuro iudicio  eiicietur in tenebras exteriores, et in ignem eternum, ubi erit fletus et stridor dentium.



uI. Ut contra paganos potius arma conuertat; et illos qui ab illis fugiunt, uexari a suis non sinat.

Ipsa caritas uos contra paganos accendat; ut qui tunc moti non sunt ad pietatem ut nobiscum irent contra eos, qui de isto regno amplos habebant et habent honores , uel nunc quacunque intentione a dominatu illorum per uestram ordinationem sancta liberetur Ecclesia, et regnum, quod contra eos redimitur, a tributo indebito eripiatur. Sed et qui fugiunt a facie paganorum, cum in illas partes uenerint in quibus digitis, refugium  tranquillum inueniant, et non talem depredationem ut nec incole uiuere nec fugientibus solatium possint prebere. Quia nunc peccatis nostris exigentibus completur quod olim dictum est per prophetam: Qui fugerit a facie leonis, irruet in ursum; et cum intrauerit domum, et innisus fuerit super parietem, mordebit eum coluber. Et cum effugerint arma ferrea, irruent in arcum ereum  In omni enim parte miseri, proh dolor! afflictionem inueniunt.



uII. Ut priuilegia et immunitates ecclesiarum conseruet, rectoresque illarum non inquietet, nec possessiones diripi permittat.

Et si Ecclesiam Dei, sicut nobis scripsistis, queritis  restaurare, debita episcopis et sibi commissis ecclesiis priuilegia intemerata, sicut diuinitus constituta sunt, custodite. Precepta et immunitates et honorem earum, sicut auus et pater uester conseruauerunt, conseruare curate. Et que frater uester dominus noster, qui et paterna donatione, et uobiscum, cum uestris uestrorumque fidelium mutuis firmitatibus, regni partem accepit, pro cultu et honore ecclesiarum egit, similiter conseruate; et rectores ac pastores ecclesiarum ut patres et Christi uicarios colite, sicut sancta Scriptura precipit, dicens: Sacerdotes Dei sanctifica, et magnatis humilia caput tuum . Eorumque spiritualia consilia obaudite, iterum dicente Scriptura: Interroga patres tuos, et annuntiabunt tibi; maiores tuos, et  dicent tibi ; Et item: Interroga sacerdotes meos legem meam ; Et Dominus per Malachiam prophetam: Labia sacerdotis custodient scientiam, et legem requirent ex ore eius, quia angelus Domini exercituum est . Eosque tempore incongruo et inopportuno nolite inquietare; sed liceat eis ministerium sacrum, ad quod ordinati sunt, in populi salutem peragere: sibique domestica cura subiectos nolite concutere, et non sinatis dehonestare, siue opprimere. Ut presbyteris honor congruus et iura debita, que canones et capitula aui et patris uestri statuerunt, conseruentur, satagite. Ut episcopi quietam libertatem suas parochias circumeundi, et predicandi ac confirmandi, atque corrigendi habeant, ordinate. Ut missus reipublice, id  est minister comitis, cum ipsis, si iusserint, eat, qui liberos homines incestuosos, si per admonitionem presbyterorum uenire ad episcopum noluerint, eos ad episcopi placitum uenire faciat, commendate. Ut si episcopus pro quacunque necessitate ecclesiastica ad uos direxerit, ad quem suus missus ueniat, per quem que rationabiliter petierit, obtinent, in palatio uestro, sicut comes palatii est in causis reipublice, ministerio congruum constitutum habete. Ut temporibus a sacris regulis constitutis comprouinciales synodos cum episcopis, et speciales cum presbyteris, habere quiete possint, annuite [a 1Kb] . Res et facultates ecclesiasticas, que sunt uota fidelium, pretia peccatorum, stipendia ancillarum et seruorum Dei, depredari et ab ecclesiis  discindi nolite sustinere; sed fortiter, ut rex christianus et Ecclesie alumnus, resistite atque defendite. De quibus consecratis Deo rebus quod habent liberi homines ecclesiis seruientes per dispositionem rectorum ipsarum ecclesiarum, ideo constituerunt apostolorum successores hoc ordinari, ut quia creuerunt fidelium uota, et increuerunt fidelium mala, augeretur per dispensationem ecclesiasticam regni militia ad resistendam malorum nequitiam, quatenus ipse ecclesie defensionem haberent et pacem, et christianitas obtineret tranquillitatem. Quapropter sicut et ille res ac facultates de quibus uiuunt clerici, ita et ille sub consecratione immunitatis  sunt, de quibus debent militare uassalli; et pari tuitione a regia potestate in ecclesiarum usibus debent muniri. Quia uero Carolus [a 1Kb] princeps, Pippini regis pater, qui primus inter omnes Francorum reges ac princeps, res ecclesiarum ab eis separauit atque diuisit, pro hoc solo maxime est eternaliter perditus. Nam sanctus Eucherius Aurelianensium episcopus, qui in monasterio sancti Trudonis requiescit, in oratione positus ad alterum est seculum raptus, et inter cetera que, Domino sibi ostendente, conspexit, uidit illum in inferno inferiori torqueri. Cui interroganti, ab angelo eius ductore responsum est, quia sanctorum iudicatione, qui in futuro iudicio cum Domino iudicabunt, quorumque res abstulit et diuisit, ante illud iudicium anima et corpore sempiternis  penis est deputatus, et recipit simul cum suis peccatis penas propter peccata omnium qui res suas et facultates in honore et amore Domini ad sanctorum loca, in luminaribus diuini cultus et alimoniis seruorum Christi ac pauperum, pro animarum suarum redemptione tradiderunt. Qui in se reuersus sanctum Bonifacium et Fulradum, abbatem monasterii sancti Dionysii, et summum capellanum regis Pippini ad se uocauit, eisque talia dicens in signum dedit ut ad sepulcrum illius irent, et si corpus eius ibidem non reperissent, ea que dicebat, uera esse concrederent. Ipsi autem pergentes ad predictum monasterium, ubi corpus ipsius Caroli humatum fuerat, sepulcrumque illius aperientes, uisus est subito exisse draco, et totum illud sepulcrum  interius inuentum est denigratum, ac si fuisset exustum. Nos autem illos uidimus qui usque ad nostram etatem durauerunt, qui huic rei interfuerunt, et nobis uiua uoce ueraciter sunt testati que audierunt atque uiderunt [b 1Kb] . Quod cognoscens filius eius Pippinus synodum apud Liptinas congregari fecit, cui prefuit cum sancto Bonifacio legatus apostolice sedis Georgius nomine [c 1Kb] ; nam et synodum ipsam habemus, et quantumcunque de rebus ecclesiasticis, quas pater suus abstulerat, potuit, ecclesiis reddere procurauit. Et quoniam omnes res ecclesiis a quibus ablate erant, restituere, propter concertationem quam cum Waifario Aquitanorum principe habebat, non preualuit, precarias fieri ab episcopis exinde petiit, et nonas ac decimas ad restaurationes tectorum,  et de unaquaque casata duodecim denarios ad ecclesiam unde res erant beneficiate, sicut in libro capitulorum regum habetur, dari constituit, usque dum ipse res ad Ecclesiam reuenirent. Unde et domnus Carolus imperator, adhuc in regio nomine constitutus, edictum fecit ut neque ipse, nec filii eius neque successores, huiusmodi rem agere attentarent: quod manu propria firmauit, cuius plenitudinem habemus, et de quo capitulum excerptum  in libro Capitulorum eius, quicunque librum illum habet, et legere uoluerit, inuenire ualebit. Hanc etiam relationem et in scripturis habemus, et quidam nostrum etiam uiua uoce domnum Ludouicum imperatorem patrem uestrum referre audiuimus. Sed et sacri canones Spiritu sancto dictati, eos qui facultates ecclesiasticas diripiunt, et res ecclesiasticas indebite sibi usurpant, Iude traditori Christi similes computant. Et sancti qui cum Deo in celo regnant, et in terris miraculis coruscant, diuino iudicio tanquam necatores pauperum ab Ecclesie liminibus et a celesti regno secludunt. De quibus sacrilegis in prophetia psalmi predictum est: Qui dixerunt: Hereditate possideamus sanctuarium Dei. Deus meus, pone illos ut rotam, et sicut stipulam  ante faciem uenti. Et sicut ignis qui comburit syluam, et sicut flamma comburens montes, ita persequeris illos in tempestate tua, et in ira tua turbabis eos. Imple facies eorum ignominia 



uIII. Ut monasteria laicis a Carolo concessa religiosis personis restituat.

Monasteria etiam religiosa atque precipua canonicorum et monachorum atque sanctimonialium habitacula, que ab antiquo tempore parentes uestri sub religioso habitu constituerunt, et in eis rectores et rectrices fecerunt, et quando parentes uestri primatum regni tenuerunt, et etiam quando sanctus Remigius Francos ad fidem, cooperante Domino, conuertit, et cum rege ipsorum baptizauit, et frater  uester dominus noster partim iuuentute, partim fragilitate, partim aliorum callida suggestione, etiam et minarum necessitate, quia dicebant petitores, nisi eis illa loca sacra donaret, ab eo deficerent, et ipse aliquando per uos, sicut nunc patet, aliquando per fratrem uestrum regnum destitutus ab eis perderet, talibus, sicut scitis, personis commisit, debito priuilegio restituite. Nam idem frater uester et diuina inspiratione, et sacerdotali redargutione, et etiam ab apostolica sede commonitus, ex aliqua parte que perpere egit, correxerat: que autem adhuc incorrecta erant, quomodo emendare posset, sepe gemebundus querebat. Absit autem ut uos, qui pro restauratione sancte Ecclesie huc uenistis, aut illa que ipse emendauit deterioretis, et sicut ille  offendit, et uos offendatis, aut que ipse necdum emendare potuit, inemendata sinatis: qui sepe, sicut et nos testes sumus, fratres uestros de talibus, monuistis, et in omni annuntiatione quam communiter faciebatis, promptissime inde disputabatis; sicut et secus Teudonis uillam, in loco qui Iudicium dicitur, capitula que habemus cum uestris fratribus acceptastis, et in chirographo apud Marsnam manu propria confirmastis. Contra quod si forte aliquis  egit, non propterea uos immunes eritis, si illud quod, teste Domino, pepigistis et confirmastis, obseruare, quod absit, non studueritis. Neminem quippe adiuuat quod aliena mala reprehendit, nisi et ipse illa caueat: quod demonstrat Paulus, dicens: Putas, o homo, quod tu euades iudicium Dei, qui eadem agis que iudicas? 



IX. Ut rectores monasteriorum sollicite prouideant, ut serui et ancille Dei secundum ordinem uiuant.

Rectores etiam monasteriorum, quibus monasteria committitis, firmiter et obnixe precipite ut secundum ordinem et habitum ac sexum, quo inhabitantes constituti sunt, sollicite et solerter preuideant ut secundum debitum ordinem serui uel ancille Domini uiuant, et necessaria stipendia in uictu et  uestitu, et ceteris quibusque habeant, et domos ac seruitores, prout competit, sicut religiosi et habitus et conuersationis rectores, eis prouideant, susceptionem etiam hospitum et pauperum nullomodo negligant. Quin et inconuenientes persone, et res tales que religioni non congruunt, in monasteria non introducantur, non dicimus: quoniam religiosos rectores prouidentiam et curam debitam inde sumere debere non ignoramus.



X. Ut hospitalia peregrinorum ad hoc ad quod deputata sunt, episcoporum concilio a rectoribus suis administrentur.

Hospitalia peregrinorum, sicut sunt Scottorum, et que tempore antecessorum uestrorum regum constructa et constituta fuerunt, ut ad hoc ad quod  deputata sunt teneantur, et a rectoribus Deum timentibus ordinentur, custodiantur, ne dissipentur, obtinete. Sed et rectoribus monasteriorum et xenodochiorum, id est hospitalium, precipite ut sicut canonica docet auctoritas, et capitula aui et patris uestri precipiunt, episcopis propriis sint subiecti, et monasteria atque hospitalia sibi commissa ipsorum regant consilio; quoniam episcopi paternam sollicitudinem eis, secundum ministerium illorum, studebunt impendere. Et quia sepe unicuique in omni ordine competentem legem et iustitiam, una cum fratribus uestris, frequenti annuntiatione perdonastis, ecclesiastici et religiosi habitus uiri ac femine, atque peregrini et pauperes, in quibus specialiter  Christus suscipitur, perdonationem uestram sibi sentiant semper adesse.



XI. Quod regem ita uitam instituere conueniat, ut omnibus sit exemplo.

Et quia de statu et salute populi christiani, sicut nobis scripsistis, uultis querere, primo a uobis ipsis incipite, qui alios debetis corrigere, sicut scriptum est: Medice, cura temetipsum ; et munda debet manus a sordibus esse, que alienas sordes curat detergere. Et que in aliis debetis corrigere, nemo in uobis iuste ualeat reprehendere. Super quantos enim estis in regni culmine, tantorum moribus debetis seruire, et sicut lucerna super candelabrum in domo posita, bonitatis exempla monstrare;  quia omnium oculi in uos debent intendere: quos si malo exemplo destruxeritis, qui per uos et a uobis in bonum debuerant edificari, sub tantis sine dubio in futuro seculo penis uos necesse est torqueri. Propterea oportet ut qui rex estis, et dominus appellamini, in illum semper suspenso corde suspiciatis a quo uidelicet, Rege regum et Domino dominorum, nomen regis et domini mutuatis. Et sicut ille disponit orbem terre in equitate, et ad hoc, sicut in libro Sapientie dicitur, constituit hominem ut ipse similiter faciat, imitamini illum, si uultis regnare cum illo. Quia qui dicit se in Christo manere, debet, sicut ille ambulauit, et ipse ambulare, qui dicit: Estote et uos perfecti, sicut et Pater uester celestis perfectus est . Et si dixeritis quomodo possum  esse perfectus, cum alia scriptura dicat: Si quis in uerbo non offendit, ille perfectus est uir, non cadit a perfectione qui non peccat malitie cupiditate: Septies enim cadit iustus et resurgit: impii autem corruunt in malum . Et: Iustus, cum ceciderit, non collidetur, quia Dominus supponit manum suam . Qualitercunque uero quis peccet, cupiditatis uoluntate aut fragilitatis necessitate, nemo illi preualet melius indicare quam conscientia sua, que non potest latere oculos inspectoris sui. Propterea ita oportet uos uiuere, iudicare et agere etiam in occulto, quasi sitis semper in publico; quia sepe talis uos uerbo laudabit, qui corde acriter reprehendet, sepe etiam illa que uobis et in uobis laudauerit, apud alios de uobis reprehensibilia iudicabit.  Si autem, ut dicimus, adiuuante Domino, uiuere, iudicare et agere preualebitis; si uos non stimulauerit amor priuatus; si uos non inflammauerit cupiditas glorie, diuitiarum, possessionum, et potentatus; si non plus credideritis aliene lingue, quam proprie conscientie; si uos non roserit tinea adulationis; si non uos usserit liuor aliene felicitatis; si uos non uexauerit neglectus anime et amor carnis; si credideritis regem Christum non pro se, id est non pro sua necessitate mortuum, sed pro nobis, ut uiueremus qui mortui eramus; et uos plus studeatis aliis uiuere in salutis sue utilitatibus, quam uobis ipsis in propriis uoluntatibus; si scieritis uos esse morituros, et uos credideritis de factis propriis rationem Domino reddituros; et que digne receperitis,  sine fine uel immutatione aliqua habituros.



XII. Quomodo domesticos regere, quid Deo, quid subditis reddere, et quales palatii ac reipublice ministros constituere debeat.

Domum uestram domesticam sic nutrite, regite et disponite, ut quando regni populus ad uos conuenerit, in uobis et in domesticis uestris uideant qualiter se atque domum, cum tanta humilitate atque castitate, quam sobrie, quam iuste, quam pie nutrire, disponere debeant, et gubernare: quia sicut quidam sapiens dixit, secundum mores domini erit familia custodita. Et ideo domus regis schola dicitur, id est disciplina; quia non tantum scholastici, id est disciplinati et bene correcti sunt, sicut alii; sed potius  ipsa schola, que interpretatur disciplina, id est correctio, dicitur, que alios habitu, incessu, uerbo, et actu, atque totius uanitatis continentia corrigat. Et uos, sicut paxillus non bene infixus, nisi in Domino uirtutum innixi fortiter fueritis, et uos cadetis, et qui in uobis pendent, labentur. Quapropter, sicut Dominus sub potestate constitutos ex tentatorum occasione docuit reddere que sunt Cesaris Cesari, et que sunt Dei Deo; ita et uos qui sub Deo estis et super homines estis, reddite que sunt Dei Deo; et sicut Cesar equus, que subditorum sunt, subditis reddite. Reddite Deo puram et immaculatam fidem et sincerissimum cultum in sacerdotibus, in ecclesiarum priuilegiis, in sacris locis, in ecclesiasticis et religiosis uiris ac feminis, in defensione  Ecclesie et christianitatis, in equitate et iustitia populi christiani, in subleuatione et tranquillitate et consolatione omnium indigentium, sicut premisimus. Reddite illi quotidianum pensum in quotidiana oratione, in iustis et assiduis eleemosynis. Offerte illi deuotionem uestram in sacris oblationibus et lacrymis secundum magnitudinem ac multitudinem quotidianorum peccatorum profusis. Reddite subditis iudicium cum misericordia, iustitiam cum equitate. Studete exaltare humiles et Deum timentes, et debellare atque humiliare superbos. Studete a bonis plus diligi, quam timeri. Curate ut mali, si non propter Deum, uel propter timorem uestrum malum agere metuant. Non plus apud uos lingua dolosa, manus plena, obsequium indebitum ualeat, quam  ueritas, equitas et sinceritas, scientes scriptum: Qui excutit manus suas ab omni munere, iste in excelsis habitabit . Unde consequenter intelligi debet, et non aliud. Munus enim est a lingua, fauor; munus a manu, donatio; munus ab obsequio indebita subiectio. Constituite ministros palatii qui Deum cognoscant, ament, et metuant, qui maximam curam gerant quatenus quicunque necestuosi palatium adierint, et per quos perrexeritis, patrem et consolatorem mirantes, gaudendo uos uidere accurrant, non, qualiter dicere nolumus, gemendo et maledicendo refugiant. Constituite comites et ministros reipublice qui non diligant munera, qui odiant auaritiam, qui detestentur superbiam, qui non opprimant neque dehonestent pagenses [a 1Kb] , qui  messes et uineas et prata ac syluas eorum nequaquam deuastent; qui eorum pecora uel friskingas [b 1Kb] , uel quecunque illorum sunt, non predentur, neque diripiant, et per uiolentiam ac mala ingenia que illorum sunt nullo modo auferant, qui episcoporum suorum consilio que Dei sunt, et Christianitati conueniunt, faciant; qui placita non pro acquisitione lucri teneant, sed ut case Dei, et uidue, ac pupilli, et populus iustitiam habeant, et plus litigantes ad concordiam, salua iustitia, reuocare studeant, quam committere ut ipsi inde aliquod lucrum possint habere: quos si pacificare non potuerint, tunc sicut rectum est, iustum iudicium decerni cum  magna sollicitudine faciant, scientes scriptum esse: Indicabo tibi, homo, quid sit bonum, id est, facere iudicium et iustitiam, et sollicitum ambulare cum Deo tuo . Id est, ut quod illi placet, tibi placeat et facias; quod illi displicet, tibi displiceat et non facias. Quod si per fragilitatem feceris, non contumaciter uel pertinaciter in tuo malo facto perseueres; sed statim pedem sicut a ferro calido reuoca, et in uiam uoluntatis Domini Dei tui dirige. Et sicut scriptum est: Quia sunt uie que uidentur hominibus bone, et ducunt ad interitum , fac sicut Scriptura tibi precipit, quicunque es homo. Interroga de uia bona, et ambula per eam , quia sicut dicitur in Euangelio: Ampla uia est que ducit ad perditionem, et multi uadunt per eam: arcta  et angusta uia est que ducit ad uitam, et pauci inueniunt eam . Propterea quicunque es homo, audi prophetam, et ora cum propheta: Legem pone mihi, Domine, uiam iustificationum tuarum, et exquiram eam semper . Et: Deduc me in semitam mandatorum tuorum, et uiam iniquitatis amoue a me, et de lege tua miserere mei . Quia sicut Ieremias propheta dicit: Non est hominis uia eius, nec uiri est ut ambulet et dirigat gressus suos ; sed a Domino dirigentur gressus uiri, et uiam eius uolet . Ipsi comites similiter quantum potuerint, similes sibi timentes Deum, et iustitiam diligentes per se ministros constituant, qui sicut seniores suos benignos et affabiles pagensibus suis uiderint, et ipsi pro modulo suo illos imitari in  omni bonitate et iustitia certent.



XIII. Ut eos qui propter has seditiones excommunicati sunt, ad Ecclesie pacem reuocare studeat.

Homines etiam et potentes seculi, qui inter istas seditiones legis iugum et iustitiam equitatis refugerunt, et talia ac tanta fecerunt pro quibus ecclesiasticam et episcopalem excommunicationem meruerunt, ad leges et iustitie tramitem reuocate; et ut ad suos episcopos humiliter, sicut eis necesse est, ueniant, iubete uel cogite; et ut Ecclesie, in quam peccauerunt, aut cum debita necessaria humilitate satisfaciant, aut humiliter et ueraciter se excusent, qualiter absolui a Domino per ministerium episcopale ualeant, suadete, atque regia potestate precipite.  Et si forte uos, uel quicunque alii de eorum societatis et coniunctionis communicatione infecti et condemnati sunt, penitentiam quiscunque se recognoscendo faciat; quia, teste sacra auctoritate, non poterit absolui a suis, qui peccatis damnabiliter grauatur externis. Sicut orans Deum sanctus propheta Dauid demonstrat, dicens: Ab occultis meis munda me, Domine, et ab alienis parce seruo tuo 



XIu. Iudices uillarum regiarum qualiter constituendi sint.

Iudices denique uillarum regiarum constituite qui non sint cupidi, qui non diligant auaritiam, et  usuras nec ipsi faciant, nec pecunias regias uel suas ad usuras donent, neque a suis subditis usuras fieri sinant: que omnia uos super omnes ministros uestros odire debetis et fugere. Et seruos regios iudices non opprimant, nec ultra quod soliti fuerunt reddere tempore patris uestri ab eis exigant; neque per angarias in tempore incongruo illos affligant; neque per dolos, aut per mala ingenia, siue inconuenientes precationes, colonos condemnent: quia si per tales uel alias huiusmodi factiones pondus argenti uel auri habueritis in arca, maius et grauius pondus erit peccati quod habebitis in conscientia uestra et anima. Aedificent uillas uestras moderatis castitiis, ut et honestas necessaria sit, et familia non grauetur. Laborent et excolant terras et uineas in tempore cum debita  sollicitudine, saluent et dispensent laborata cum fideli discretione, faciant nutrimenta congrua et necessaria; custodiant siluas, unde habeant pastiones; defendant et excolant prata, unde habeant pabula; quatenus non sit uobis necesse per quascunque occasiones quorumcunque hortatibus circuire loca episcoporum, abbatum, abbatissarum uel comitum, et maiores quam ratio postulat paratas [a 1Kb] exquirere, et pauperes ecclesiasticos et fidelium uestrorum mansuarios in carricaturis et paraueredis [b 1Kb] contra debitum exigendis, grauare, et peccatum de facultatibus indebite consumptis in animam uestram congerere. Neque a comitibus uel fidelibus plus studeatis quam lex et consuetudo fuit tempore patris uestri, de hoc quod de francis accipiunt, exquirere. Quin potius  habeatis unde sufficienter et honeste cum domestica corte uestra possitis uiuere, et legationes palatium uestrum adeuntes recipere, et, sicut scriptum est, unde possitis de iustis laboribus necessitatem patientibus tribuere: quia rex et largus debet esse, et non quod largiatur de iniustitia uel iniquitate debet conquirere. Iudices uero uillarum colonos distringant ut non ecclesiasticos homines uel francos pauperiores, aut alienos seruos, propter priuilegium regium opprimant, aut siluas uel quecunque aliorum sunt in sua uicinitate deuastent. Quia rex iustus, qui iustitiam debet diligere, ministros et colonos impios et iniquos non debet habere; sed omnibus in se et in suis debet imitationem debitam demonstrare: quia si ipse Deum dilexerit, omnes boni diligent illum; et  si ipse Deum timuerit, omnes mali timebunt illum. Et rex atque sui ministri per amorem Dei bonum faciant, et omnes bona facere doceant, et per timorem Dei mala fugiant, et omnes in illis mala fugere discant. Missos etiam tales per regnum constituite, qui sciant qualiter comites et ceteri ministri reipublice iustitiam et iudicium populo faciant, qui sicut comitibus preponuntur, ita scientia, iustitia ac ueritate eis preemineant.



Xu. Ut synodus episcoporum regni exspectetur, in qua quid facto ipsis opus sit deliberent. Quanta reuerentia regibus debeatur, et quod episcopi ad sacramenta adigendi non sint.


Hec, quia litteris uestris significastis, quod nobiscum de restauratione sancte Ecclesie, et statu ac salute populi christiani, tractare uelletis, dominationi uestre scripto respondere curauimus: quia et pro inclementia eris, et pro inconuenientia temporis, et propter imminentem diem Domini nostri Natalis, uenire ad presentiam uestram nequiuimus. Operamini uos interim ista que cum fidelibus uestris sine nostra corporali presentia operari ualetis. Et cum tempus congruum et sacris canonibus designatum aduenerit, quando et pro paganorum infestatione, et pro exorti tumultus ac depredationum atque rapinarum miserrima nimis confusione, nobis  licuerit cum dominis et confratribus ac comprouincialibus archiepiscopis et cepiscopis synodum, fauente Domino, celebrare, que his sunt residua, cum eis sicut cum magistris et patribus tractare, et uestre dominationi debitum consilium dare studebimus. Et si Deus soliditatem et salutem Ecclesie atque regni in manu uestra adunare et prosperari decreuerit, que cum archiepiscopis et cepiscopis nostris plus congruere diuinis dispositionibus uiderimus, agere sub famulatu recti regiminis uestri studebimus. Potens est enim Deus minus bonum initium in perfecte bonum commutare processum, cui noscitur esse possibile quod impossibile solent homines iudicare. Si enim sapientia uestra dignum iudicat loqui et tractare cum uicino rege eiusque fidelibus, secedente  de ista parte regni domino nostro, fratre uidelicet uestro, multo magis nos oportet exspectare tempus canonicum, ut cum fratribus et comprouincialibus archiepiscopis et episcopis loquamur, quia generalis causa imminet totius Cisalpine ecclesie. Maxime autem nobis necesse est loqui cum illis archiepiscopis et episcopis, qui consensu et uoluntate populi regni istius dominum nostrum fratrem uestrum unxerunt in regem sacro chrismate diuina traditione, quemque sancta sedes apostolica mater nostra litteris apostolicis ut regem honorare studuit et confirmare. Legite libros Regum, et inuenietis quanta reuerentia reprobatum et abiectum a Domino Saul ducere dignum duxit sanctus Samuel, cuius locum in Ecclesia nos licet indigni tenemus. Et attendite quam magni pendit  sanctus Dauid, in loco illius electus, et unctus a Domino, mittere manum in Christum Domini; cum Saul non solum ex alia progenie, uerum ex alia tribu erat; et illum reiectum, et se electum a Domino cognoscebat; et nichil firmitatis Sauli Dauid fecerat, sed plurimum adiutorium et deuotam seruitutem ei impenderat. Et neque bello auferre, neque ingenii dolo, illi regnum subripere attentauit. Et cum multos ad hoc suasores et auxiliatores habuisset, nulli autem ut hoc moliretur accommodauit,  quamuis multas persecutiones et morti proximas ab eo sepissime sustinuerit. Insuper et bene scitis quid de illo iusserit, qui, licet mendaciter, pro illius tamen gratia acquirenda se manum misisse in Christum, id est unctum Domini, nuntiauit: nam si est aliquis qui hec ignoret, nos ei dicimus quia gladio eum interficere iussit. Sic et qui infideliter et contumaciter in unctum qualemcunque Domini manum mittit, Dominum Christorum Christum contemnit, et in anima procul dubio spiritalis gladii animaduersione perit. Hec dicimus, non ut exaggerationes contra dominationem uestram incongruas exquiramus, sed ut euidentius pro qualitate nostri ministerii, quid, excepta debita fide et beneficentia, nobis in fratre uestro reuerendum sit, demonstremus. Talem nempe  uos debemus et uolumus credere, ut nec uos regni augmentum cum anime uestre detrimento uelitis habere, neque nos cum tali dedecore ad adiutorium ecclesiastici regiminis et gubernationis recipere, ut sine sacerdotio simus; quo priuati erimus, si contra Deum et rationis auctoritatem, nos, ecclesiasque nostras uobis studuerimus committere. Ecclesie siquidem nobis a Deo commisse non talia sunt beneficia, et huiusmodi regis proprietas, ut pro libitu suo inconsulte illas possit dare, uel tollere: quoniam omnia que Ecclesie sunt, Deo consecrata sunt. Unde qui Ecclesie aliquid fraudatur aut tollit, sacrilegium secundum sanctam Scripturam facere noscitur. Et nos episcopi Domino consecrati, non sumus huiusmodi homines ut sicut homines seculares in  uassallitico debeamus nos cuilibet commendare, sed ad defensionem et ad adiutorium gubernationis in ecclesiastico regimine nos, ecclesiasque nostras committere, aut iurationis sacramentum, quod nos euangelica et apostolica auctoritas uetat, debeamus quoquomodo facere. Manus enim chrismate sancto peruncta, que de pane et uino aqua misto per orationem et crucis signum conficit corpus et Christi sanguinis sacramentum, abominabile est, quidquid ante ordinationem fecerit, ut post ordinationem episcopatus seculare tangat ullo modo sacramentum. Et lingua episcopi, que facta est per Dei gratiam clauis celi, nefarium est ut sicut secularis quilibet super sacra iuret in nomine Domini et sanctorum inuocatione; nisi forte, quod absit, contra eum scandalum  acciderit Ecclesie sue; et inde sic temperanter agat, sicut, Domino docente, constituerunt rectores Ecclesie synodali concilio. Et si aliquando sacramenta ab episcopis exacta aut facta fuerunt, contra Deum et ecclesiasticas regulas, que Spiritu sancto dictate et Christi sunt sanguine confirmate, irrita sancte Scripture paginis declarantur; et exigentes atque facientes medicamento exinde salutaris penitentie indigent [a 1Kb] . Propterea exspectate, domine, patienter sicut princeps christianus Ecclesie filius, et honorate sancte Ecclesie rectores; ut uos honoret qui nobis dixit: Qui uos audit, me audit; et qui uos spernit, me spernit . Et: Honorantes me  honorabo, et hi qui temnunt me, erunt ignobiles . Et: Qui uos tangit, tangit pupillam oculi mei . Et in psalmo: Nolite tangere christos meos, et in prophetis meis nolite malignari ; quoniam: Qui malignantur, id est maligna agunt, exterminabuntur: sustinentes autem Dominum ipsi hereditabunt terram , hoc est regnum Dei. Et cum uenerit tempus et locus, sicut superius diximus, loquemur cum nostris confratribus; et sicut Domini iustis dispositionibus uiderimus conuenire, sine dubio faciemus. Et non est rationabilis causa que contra hoc quod petimus uos debeat stimulare: quia non sumus huiusmodi homines ut cum cognouerimus uoluntatem Domini, uelimus aut debeamus quomodo resultare, uel rixas et dissensiones seu  seditiones, quas uulgus werras nominat, debeamus commouere, conserere, uel tenere, quos Dominus pacis predicatores et sectatores uoluit ordinare, et peccata nostra atque nobis commissorum, et etiam totius populi, constituit plangere et curare, et bellum cum uitiis, et pacem cum fratribus iussit habere. Nos equidem pacem et quietem, non rixas et bella, optamus et querimus: Quia sicut dicit Apostolus: Non sunt nobis carnalia arma, sed spiritalia, et potentia , quibus sumus calceati pedes in preparatione euangelii pacis, induti lorica iustitie et galea salutis, accincti lumbos in ueritate, habentes scutum fidei et gladium Spiritus sancti: quia non est nobis colluctatio aduersus carnem et sanguinem, sed aduersus principes et potestates, aduersus  rectores tenebrarum harum, contra spiritalia nequitie in celestibus. Et non militamus terreno regi, sed celesti, pro salute et nostra et terreni regis, et totius populi nobis commissi: quorum officium est nulli nocere, contra neminem infideliter agere, omnibus autem uelle prodesse. Tandem, domine nobis rex, contra Deum et contra animam uestram non audiatis illos qui dixerint, si forte uobis dixerint: non tibi sit cure, rex, que tibi referunt illi fellones atque ignobiles; hoc fac quod tibi dicimus, quoniam cum nostris, et non cum istorum parentibus, tenuerunt parentes tui regnum. Nos autem obsecramus dominationem uestram, attendite potius, si christianus rex estis, sicut et Deo gratias egistis, et in illum creditis, et per illum regnare uultis, Per quem, sicut  scriptum est, reges regnant , et cuius est regnum, imo orbis terre et plenitudo eius, quia idem Deus in carne ueniens, qui solus rex fieri potuit et sacerdos, et in celum ascendens suum regnum, id est suam Ecclesiam, inter pontificalem auctoritatem et regiam potestatem gubernandum disposuit, et non elegit ad hoc diuites et nobiles; sed pauperes et piscatores, et sicut scriptum est: Ignobilia et contemptibilia mundi elegit, ut confundat fortia . Et fieri potest ut tales uobis ista dicant  cum quorum parentibus diabolus, qui secundum Scripturam: Est rex super omnes filios superbie  , regnum Christi, quod est Ecclesia, conturbauerit, et nunc eos in regno suo, id est in inferno, retineat, et secum in secula retinebit. Pro certo autem sciatis quia cum nostris parentibus, id est cum apostolis, Christus, Rex regum, regnum suum, id est Ecclesiam, conquisiuit, ampliauit, et rexit, et per nos et nobiscum, utinam non ad iudicium nostrum dicamus! eamdem Ecclesiam, id est regnum suum, quotidie acquirit, auget, atque gubernat idem Dominus iehsu Christus, sicut dictum est a Domino Ecclesie per prophetam: Pro patribus tuis nati sunt tibi filii ; id est pro apostolis, creauit tibi episcopos, qui te regant et doceant. Cum qua Ecclesia nobis a Deo commissa, rex christiane, et domine, sicut litteris uestris iussistis, ieiuniis et  orationibus, ac litaniis, Dominum summum gubernatorem in naui sancte Ecclesie fluctuante in hoc mare, id est seculo naufragoso, peccatis nostris communibus dormientem pulsare et excitare, et pro uobis deprecari studebimus: ut quantocius pro sua ineffabili pietate euigilet et imperet uentis et mari, id est, tentationibus diabolicis et inquietudinibus secularium hominum, ut redeat quantulacunque tranquillitas, gratia et misericordia eiusdem Domini nostri Iesu Christi, cui est et sit potestas et honor, et gloria et imperium, in secula seculorum. Amen.



EPISTOLA II. AD NICOLAUM PAPAM. De uacatione sedis Cameracensis, et de Balduini et Iudith coniunctione: deque Rothadi depositione, ac heresi Gothescalci.
(Ex Sirmondo.,


Domino unice singulariterque suspiciendo Patrum Patri, et summa ueneratione honorando, reuerentissimo pape NICOLAO, HINCMARUS, nomine non merito Rhemorum episcopus, ac plebis Dei famulus.

In epistola uestre sanctitatis, per Odonem episcopum episcopis in regno Lotharii pro preiudicio Cameracensis Ecclesie directa, relegi uestram auctoritatem sciscitaturum, cuius neglectu eadem Ecclesia ultra decimum mensem pastore uacaret. Unde ne ut negligens a uestro apostolatu succensear, indico auctoritati uestre, post directas Lothario et episcopis regni eius, atque Hilduino, qui eamdem Ecclesiam irregulariter occupat, ita ut antequam ipsas  mitteretis epistolas, hactenus preiudicium permanere: meque Lotharium regem et legatis et litteris, prout potui, sepe et eo usque commonuisse, donec regiis suis litteris mihi respondit, Hilduinum ad uestram auctoritatem suum legatum misisse, et nichil aliter de prefata Ecclesia nisi ut egerat disponere debuisse, donec a uobis inde responsum acciperet.

Balduinus quoque in proximo nunc decurso mense Octobrio, quinto Kalendas Nouembris, per duos homines suos mihi litteras auctoritatis uestre direxit, in quibus continetur, ut easdem litteras cepiscopis prouincie nostre legerem, et Iudith paternis ac maternis obtutibus presentandam susciperemus, si tamen intelligeremus, quod confestim prefatus excellentissimus  rex noster, que de illa uobis scriptis et uerbis per legatos uestros apostolatui uestro renuntianda spopondit, adimplere uellet. Quod si eorum animos ad id protelandum esse intentos inuestigare possemus, nequaquam eam reciperemus. Alioquin, id est si aliter egissemus, gratia et communione uestra frui nequaquam ualeremus. Quam uestre auctoritatis epistolam ut oportuit reuerenter suscepi, et cepiscopis nostris eam relegi, et pro prefata Iudith apud patrem et matrem illius quantum potuimus, ut mandastis communiter interuenimus et paternis ac maternis obtutibus eam presentare studuimus. Post que uoluimus, quia sic nobis secundum sacras regulas, sicut eas intelligimus, uisum fuerat  ut iuxta ecclesiasticam traditionem prius Ecclesie quam leserant satisfacerent, et sic demum quod precipiunt iura legum mundialium exsequi procurarent. Sed quoniam litteras uestras, que inde nichil preceperunt, imo etiam nullam protelationem in eorum coniunctione fiendam significauerunt, sibi sufficere uoluerunt, et sine uestra auctoritate, ad quam clamauerant, cogi nisi alio se modo submitterent non debuerunt: ex altera epistola uestre sanctitatis eis retuli, quod non leges ecclesiasticas dissoluistis, sed preces pro eo misistis, qui puniri secundum leges mundanas poterat, quatenus locum penitendi haberet quod contra leges diuinas admiserat. Sic et  Saluator noster, qui uult omnes homines saluos fieri, et neminem uult perire, in cruce apud Patrem iure sacerdotis pro suis persecutoribus intercessit; quod in eis qui post passionem eius crediderunt, et compuncti penitentiam egerunt, qui cum Patre omnia donat efficaciter impetrauit. Ad cuius instar apostolorum uicarius, ad quorum limina confugerunt, et catholice atque apostolice Ecclesie summus pontifex, quod in hominem regem et in leges mundi peccatum est perdonari petistis: ut quod in regem celi et terre, et in leges celestis regni offensum erat, haberent inducias per penitentiam abolendi. Econtra carnales, et etiam quidam eorum qui antea coniunctioni huiusmodi contradicebant, hac defensione ut eis uisum fuerat se protegentes,  sed sicut se habet ueritas salute nudantes, ab istius nouissime uestre epistole uerbis recedere noluerunt, quam sine protelatione eorum coniunctionem debere fieri demonstrare dicebant. Dicenti uero mihi, quia pro nulla potestate terrena quod de ecclesiasticis regulis intelligeretur dimittere deberem: maxime cum etiam mecum, imo cum Deo, domnus rex noster filius uester Carolus faceret: quasi consulendo mihi quidam hoc dederunt consilium, in quo non meis, sed uerbis eorum utar, que mansuetudo uestra, uelut exemplum et doctrix discipline Dei, mitis et humilis corde ac patiens equanimiter sustinebit, dicentium, ut quia non secularis, sed ecclesiastica pietas de hoc mihi negotio  imperaret, conspirationem resistentium aliquantulum declinarem, ne quisquam emulus noster uestre sanctitati suggereret, quasi in contemptum sancti Apostolatus uestri et sedis apostolice hoc egissent, et uestre mansuetudinis erga me animum commoueret, et quamcunque excommunicationem, sicut pro Rothado actum fuerat , antequam ad auctoritatem uestram gestorum seriem inde mittere ualuissemus, uel quomodo res gesta fuerit per legatos uestros resciretis, obtineret. Presertim cum in hac epistola uestre auctoritatis legatur, quod si aliter egissemus quam in ea scriptum est, gratia et communione uestra frui nequaquam ualeremus. Quo contra mihi dicenti  hoc in epistola uestra ob id posuisse, ne femina illa a nobis deciperetur, et non ob hoc, ne Ecclesie satisfaceret, responderunt, cur aliter uellem uestram epistolam intelligere, quam uobis placuit eam componere, cum de in preterito mihi transmissis eius sensum possem manifeste cognoscere. Quapropter memor preteritarum epistolarum mihi et episcopis regni filii uestri domni Caroli a uobis missarum, attendens etiam que in epistola nuper per Luidonem mihi benignitas uestra mandauerat  inter metum preteritarum et spem posterioris epistole mihi mitiora monstrantis, contentionem in hac causa dissimulando uitaui, et condescensionem quasi in tempus aliud differendo  dissimulaui: exspectans ut in cause huius que instat dispositione uestra, ex Rothado discere ualeam qualiter de reliquo in huiusmodi agere debeam. Sicque nichil nobis de ecclesiastico ministerio eis interdicentibus, sed tamen quod ualuimus nostram presentiam ab hoc negotio subducentibus, Balduinus et Iudith iura legum secularium que elegerunt exsequi studuerunt. Domnus etiam noster rex filius uester huic desponsationi et coniunctioni interesse non uoluit: sed missis publice rei ministris, sicut uobis promisit, secundum leges seculi eos uxoria coniunctione adinuicem copulari permisit, et honores Balduino pro uestra solummodo petitione donauit.

Denique ad epistolam uestre auctoritatis, ad quam  me misistis, obedienter audiendam, generaliter omnibus episcopis regni domni nostri Caroli regis gloriosi pro Rothadi causa per Odonem episcopum transmissam, sicut litteris exiguitati mee directis sanctitas uestra precepit, conueni, et simul cum eisdem uenerabilibus episcopis, quantum ex me fuit, mox antequam synodus solueretur, uestram iussionem de eodem Rothado, ne aliqua mora uestre preceptionis implende, aut de superuentione paganorum, aut de alia qualibet causa interueniret, adimplere curaui, sicut et legati domni regis ac nostri et littere pleniter uestre notum facient sanctitati. Sed quoniam causa interueniente, quam uobis ipsi legati referent, statim ut precepimus datis litteris,  et designatis nostris uicariis, ad uestram presentiam cum eodem Rothado ire non potuerunt, et ob id diutius quam uoluerimus immorati fuerunt: interea Luido legatus domni nostri regis a uestra rediens sanctitate pridie Kalend. Decembris uestras apostolicas litteras domno nostro regi filio uestro in ciuitate Antisiodoro detulit; et quia filius eius atque equiuocus Carolus, qui patris animum in quibusdam offenderat, et ob id ad eius presentiam quorumdam suggestione aliquantulum uenire distulerat, patrem legatis suis petiit, ut meam paruitatem cum aliis quibusdam suis fidelibus pro eo ad ipsius uestigia deducendo transmitteret: quatenus nostro interuentu patrem placabiliorem inuenire ualeret, exiguitatem humilitatis mee domnus rex illuc  in suum uenire seruitium iusserat. Quo mox ut ueni, mihi litteras uestras legendas donauit. In quibus licet pro sua dignatione sublimitas uestra humilitatem meam sine ulla meriti prerogatiua benigne tractauerit, et a mea insipientia scripta, sapientia uestra, supra id quod scio atque intelligo, non tamen absque inducto cauterio, laudare dignata fuerit: tamen in eis uideor mihi uidere uobis multiloquium meum increscere. Unde dignetur sanctitas uestra dignanter suscipere, quod beatus Augustinus de suo multiloquio Domino dominorum audacter non dubitauit dicere , cum se inde apud eum uoluit excusabilem reddere, inter alia scribens: Loqui multum non est nimium, si tamen est necessarium.

 Qua de re, sanctissime domine et Pater reuerentissime, equanimiter sustinete modicum quid insipientie mee, sed et supportate me, si adhuc quiddam de Rothadi causa uobis iam sufficienter notissima quasi repetens scribo. Cum quo, quia uobis placet cui cuncta bona placent, mittimus uicarios nostros, non ut accusatores ad confligendum, sed ut a Rhotado, atque a uicinis nostris, qui causam pleniter ac ueraciter aut nesciunt aut scire non uolunt, accusati. Quod non in contemptum sedis apostolice, appellantem Rothadum secundum Sardicenses canones sedem apostolicam, sed eum qui ad electorum iudicium de certis capitulis prouocauit, iuxta Carthaginenses et Africanos canones, ac decreta beati Gregorii, regulariter iudicauimus  uestre summe auctoritati humiliter intimandum. Absit enim a nobis, ut priuilegium prime et summe sedis sancte Romane Ecclesie pontificis pro sic paruo pendamus, ut controuersias et iurgia tam superioris quam etiam inferioris ordinis, que Niceni et ceteri sacrorum conciliorum canones, et Innocentii atque aliorum sancte Romane sedis pontificum decreta, in synodis prouincialibus a metropolitanis precipiunt terminari, ad uestram summam auctoritatem fatigandam ducamus. At si forte de episcopis causa nata fuerit, unde certa et expressa in sacris regulis non habeamus iudicia, et ob id in prouinciali uel in comprouinciali nequeat examine diffiniri, ad diuinum oraculum, id est  apostolicam sedem nobis inde est recurrendum. Si etiam de maioribus causis a prouinciali episcopo ad electorum iudicium non fuerit prouocatum, et in aliqua causa idem episcopus fuerit iudicatus, id est a gradu suo in comprouinciali synodo deiectus, et putat se bonam causam habere, et appellauerit qui deiectus est, et confugerit ad episcopum Romane Ecclesie, et uoluerit se audiri: si iustum putauerit ut renouetur examen, scribendum est ab his, qui causam examinarunt post iudicium episcopale, eidem summo pontifici, et ad illius dispositionem secundum septimum Sardicensis concilii capitulum renouabitur examen. Nam de metropolitano per sacras regulas constituto, qui ex antiqua consuetudine ab apostolica sede pallium accipit, sicut Leo ad  Anastasium, quod et Nicenum concilium innuit, et ceteri Romane sedis pontifices in decretis suis ex sacris canonibus monstrant, sedis ipsius pontificis etiam ante iudicium est sententia prestolanda. Is enim est qui secundum Ezechielem prophetam moratur in gazophylacio quod respicit uiam meridianam et excubat in custodiis templi . Et nos metropolitani ad comparationem illius sumus qui in ministerio altaris, quod est ante faciem templi, in quo carnes incenduntur, seruimus, et controuersias carnalium in synodis prouincialibus laborantes dirimimus, et de maioribus ac maiorum causis ad examen summe sedis pontificis post iudicium referre curamus. Homines enim sub illius potestate sub nobis commilitones habemus,  et dicimus huic uade et uadit, et alio ueni et uenit: quoniam ut Leo dicit : Et inter beatissimos apostolos in similitudine honoris fuit quedam discretio potestatis, et cum omnium par esset electio, uni tamen datum est ut ceteris preemineret. De qua forma episcoporum quoque orta est distinctio, et magna ordinatione prouisum, ne omnes sibi omnia uindicarent, sed essent in singulis prouinciis singuli, quorum inter fratres haberetur prima sententia, et per quos ad unam beati Petri sedem uniuersalis Ecclesie cura conflueret, et nichil usquam a suo capite dissideret. Qui ergo scit se quibusdam prepositum, non moleste ferre debet aliquem sibi esse prelatum: sed obedientiam quam exigit, etiam ipse  dependat. Quam Rothadus a suis exigere magis, quam sacris regulis sategit dependere, cum etiam sancti angeli in celo legantur suis potioribus obedire. Et ideo ad hoc peruenit ut deiici promeruerit, quem per plures annos et beneficiis impensis, et monitis atque obsecrationibus, per me et per cepiscopos, ac per quoscunque familiares potui, ad obediendum sacris regulis commonere curaui. Multoties etiam et per litteras metropolitanas, et ex apostolice sedis auctoritate, minas ei inculcare curaui, et ex lectione catholicorum quam grauiter offendebat ei ostendere studui; ad que respondebat, quia nichil aliud facere sciebam, nisi ei meos libellos tota die ostendere. Unde a multis et frequentissime  redargutus fui, cur incorrigibilem et ministerio sacro inutilem tandiu scienter contra Dei uoluntatem et sacram auctoritatem portarem. Ego uero, quamuis sepissime et regem, et cepiscopos ac uicinos suos, et etiam me multo sepius, quasi ex studio ad iracundiam prouocare satageret, licet non posset, sciens periculosissimum esse in sacerdote perturbatam et precipitem iram, precipitemque proferre sententiam, et persecutionum supplere seuitiam, dissimilitudines morum, contumacias inobedientium, et malignarum tela linguarum, diu illum non sine timore de periculo animarum sibi commissarum portaui, et cum amplius portare non debui, ad plurimorum episcoporum concilium, ut uel eos audiret, deduxi: quorum non  audire consilium, sed aduersum me postulare iudicium maluit. Ad cuius petitionem ut ei satisfacerem, ut uel sic erubesceret, et a cepta se stultitia reuocaret, iudicio me deuinxi, uelut iam uestre sanctitati plenius aliis litteris intimaui, et replicare me pro uestre auctoritatis satisfactione cogit necessitas, ut cognoscatis quoniam nichil in eum egi animo inimico, sed zelo diuino, quantum in conscientia mea perspicere ualeo. Sed et domno regi, ac episcopis regni eius, et quamplurimis tam ecclesiasticis quam secularibus uiris, hec sunt nota que dico Post depositionem autem illius, obtinui ut unam abbatiam ualde bonam ei domnus rex et episcopi consentirent, et omnes nos illi sicut patri de nostris impendiis seruiremus: quatenus qui in deliciis uitam  semper perduxerat, non frangeretur. Tantum ut seditiosus et molestus Ecclesie cui prefuerat esse non decertaret. Quod primum quidem acquieuit. Sed, ut dicunt qui hoc se scire testantur, quidam episcoporum regni Lotharii, zelo amaro contra nos ducti, quia illorum consiliis de Waldrada non acquieuimus, et etiam aliqui de Germania, ut quidam dicunt, ad Ludouici sui regis suasionem, quoniam cum eo non feci sicut Rothadus in fratris sui de regno expulsione, persuaserunt eidem Rothado, ut non se a seditione mouenda concrederet, et ipsi apud uos obtinerent ut restitueretur. Nunc autem, sicut iussistis, ad uestram presentiam et dispositionem illum perduci apud domnum nostrum regem filium uestrum obtinuimus, credentes quia quod  Domino inde placabilius erit, cordi uestro inspirare dignabitur. De quo quia benignissima dignatio uestra mihi seruo per Luidonem dignata est scribere, ut iuncto mihi integro collegio fratrum, secundum modum ibi descriptum, uestra apostolica censura fretus, studerem illum pristino reintegrare decenter officio: sciat reuerentissima et amantissime colenda dulcissima uestra paternitas, hoc me agere nequiuisse, pro his que continentur in subditis. uidelicet quia cum litteris ad uestram auctoritatem deferendis idem Rothadus iam commissus erat eis, qui ad uestram presentiam illum deducerent, et mihi non erat possibile integrum fratrum collegium conuocare: quoniam, ut supra scripsi, a diecesi nostra  longius eram remotus, in filii uestri regis nostri seruitio: et quoniam sine illorum iudicio, qui in eius depositione fuerant, et quibus inde scripsistis, restitui regulariter non ualebat: et episcopi aliarum prouinciarum per meam conuocationem in multis occupati congregari non poterant. Sed et cepiscopi Rhemorum prouincie ab ipsa synodo, in qua epistolam sanctitatis uestre audiuimus, causa resistendi Normannis ad suas sedes festinare maturauerunt. Pauci etiam numero episcopi, qui mecum in filii uestri regis nostri erant obsequio, cum eis benignitatis uestre commendationem de Rothado relegi, responderunt non se scire talem uitam atque intelligentiam, taleque studium sacri ministerii in eo fuisse, ut in hoc se miscere auderent; presertim  cum is, qui antea aliquam reuerentiam de deiectione sua habebat, et semper inobediens et sacris regulis, et regie dignitati, et metropolitano priuilegio fuerat, nunc effrenatius ad multorum malum exemplum, et plurimorum beneuolentium scandalum, deseuire et negligentius atque perniciosius uiuere uoluntatibus suis seruiens cum libertate deberet. De eo autem quod benignitas animi uestri pensans non belluinum, sed humanum hominis animum, scripsit dicens: Fortasse cognoscet delictum suum, et sua sponte in iudicio quo iudicatus est perseuerare deliget. Quod si fecerit, apud regem Carolum, dilectissimum uidelicet filium uestrum, agendum est, ut liberalitate sua eidem congrua beneficia, quibus sufficienter cum suis sustentari ac  honorifice degere possit, benigno mentis largiatur affectu: sciat dignatio uestra, non illum esse huiusmodi temperantie. Nam ab eo quod cepit nunquam potuit reuocari.

Que etiam ego famulus uestre dominationis meditatus sum cum corde meo, et conferens cum fidelissimo filio uestro domno meo rege glorioso, in hac causa prouidi, uestre sapientissime auctoritati scribere dignum duxi. Id est, quia licet fretus uestre auctoritatis litteris, per Luidonem mee exiguitati directis, quarum mentionem fecistis in epistola, quam filio uestro domno nostro regi misistis, quasque illi relegi, apud eum obtinere possem, ut missis suis, qui Rothadum ad uestram deducendum presentiam susceperunt, mandaret, quatenus ab  arripiendo Romam itinere exspectarent, donec opportunum tempus episcopos regionum nostrarum conuocandi adueniret: quia non erat ratio, ut aliis notificaretur, cur Rothadi transmissio tardaretur antequam episcopis uestre auctoritatis epistola legeretur, poterat fieri, ut qui me diuina clementia et sua benignitate et amoris deuotione colunt, et aliquid estimant esse cum nichil sim, cognoscentes meo obtentu id accidisse, in me scandalum paterentur, quasi contemni aut negligi facerem uestram commendationem, qui intra constitutos a uobis dies in epistola per Odonem episcopum missa, ad obediendum uestram accelerari fecerim quantum potui iussionem. Et si quando in unum conuenirent, episcopos,  qui sciunt et me una cum eis scire norunt Rothadi negligentiam et diutinam in sacro ministerio inutilitatem, de eius restitutione alloquerer, omnes me insufflarent, et amentem penitus iudicarent. Si etiam Rothado, ut se concrederet, quod non sue salutis intuitu faceret, beneficia nos impetraturos promitteremus, quoniam pene omnes in istis prouinciis sciunt, quia secundum Carthaginenses et Africanos canones, et decreta beati Gregorii, electorum se commisit iudicio, et amplius quam quingenti interfuerunt diuersi ordinis uiri, uidentes quando calix aureus cum gemmis a caupone et tabernaria per missum regis de illius pignore sumptus et delatus fuit in synodum, et scientes coronas argenteas a Iudeo, cui illas dederat, resumptas, et  facultates ecclesiasticas ab eo suppressas, et latenter commendatas, indeque receptas et Ecclesie redditas, et uascula argentea, que non pauci ponderis a longo tempore in Ecclesia pependerunt. Sed et alia, que sui decessores ac predecessores, ceterique fideles pro remedio anime sue eidem Ecclesie obtulerunt, ab eo sine consensu metropolitani ac cepiscoporum, et sine economi ac presbyterorum et diaconorum sue Ecclesie consensu pro libitu suo donata. Cum etiam beatus Gregorius multoties in epistolis suis ex sacris canonibus scribat, quecunque episcopus post ordinationem episcopatus acquisierit, omnia esse Ecclesie in qua exstitit ordinatus. Unde constat quia nec ipse sine economo et conscientia clericorum illa debeat dispensare.

 Sed et omnes urbis incole ac populi, qui cum rege et episcopis ad synodum conuenerunt, et ut reuera ad spectaculum currentes, eum uiderunt usque ad ostium synodi uenientem, et me ut maniaticum redeuntem: quique sciunt quantam benignitatem regis et fratrum spernens, qualiter de certis capitulis, unde sacri canones expressa decreuerunt iudicia, iudicatus lacrymantibus rege et episcopis durior saxo recesserit, putarent nos, qui eum secundum sacros canones,  de uestre auctoritatis iustitia et equitatis libramine dubitare, et ideo ut se concrederet locarium ei promittere, sicque nos ut insanos merito denotarent. Cum etiam si fieri posset, quod ab illa prima et sancta sede ac summo apostolatu uestro fiendum non creditur, ut talis a uobis cognitus restitutus in ordine nominetur, nulla nobis de cetero conscientia de sibi a uobis commissis animabus esset periculum. Et cum omnes in istis regionibus sciant quam negligens et contemptor sacrorum canonum, et quandiu quamque patienter atque benigne fuerit toleratus, et a quam inuitis, quia se  corrigere noluit, secundum sacras regulas, sicut eas intelleximus, fuerit iudicatus, nullam habere possemus uerecundiam de restitutione illius, si foret facta a uestri summi pontificatus pietate, quia omnes senes cum iunioribus scimus nostras Ecclesias subditas esse Romane Ecclesie, et nos episcopos in primatu beati Petri subiectos esse Romano pontifici, et ob id salua fide, que in Ecclesia semper uiguit, et, Domino cooperante, florebit, nobis est uestre apostolice auctoritati obediendum. Nobis quippe cum aliis quibusque scriptum est, quia iehsu erat subditus parentibus suis , nobisque item scriptum est: Obedite prepositis uestris, et subiacete eis ; et: Nihil per contentionem, neque per inanem gloriam ; et: Et si quis uult  contentiosus esse, nos talem consuetudinem non habemus, neque Ecclesia Dei . Propterea locutus cum fidelissimo filio uestro, domno meo rege glorioso, illi replicaui, quod sepe inculcaui, quodque libentissime accepit et adimplere cupit, quia sicut Domini est terra et plenitudo eius, orbis terrarum et uniuersi qui habitant in eo, et ipsius est regnum et cui uoluerit dabit illud, ita ipse supra fundamentum apostolice petre suam fundauit Ecclesiam, quam et ante passionem et post resurrectionem suam, speciali cura et singulari priuilegio beato Petro, et in illo suis commisit uicariis. Cuius sedem sueque sedis pontificem qui honorat, illum honorat qui dixit: Qui accipit si quem misero, me accipit ; et ab ipso honorabitur dicente:  Honorantes me honorificabo, et qui contemnunt me erunt ignobiles .

Idcirco quia multi sciunt qualiter se Rothadi reclamatio habeat, et quidam inde aliter dicunt, et omnes generaliter sciunt, quoniam uestra auctoritas illum cum nostris uicariis ad suum precepit destinari iudicium, dignum et iustum est, ut quemcunque episcopum Romanus pontifex ad se Romam uenire mandauerit, si infirmitas uel grauior quecunque necessitas uel impossibilitas, sicut sacri prefigunt canones, eum non detinuerit, ad illum uenire studeat, multo magis etiam is, quem pro tali querela ad se quocunque modo clamantem presentie sue indicat exhibendum. Et quicunque uiderit uel audierit, quod rex et episcopi apostolice sedis summum  pontificem prompte obaudiunt, et honorant, et promptius et humilius eis subiecti sui obedient. Nam, ut beatus Gregorius dicit, sicut languente capite subiecta membra in cassum uigent: ita gloria et honore coronato, id est honorificato ac decorato capite, subiecta membra eius honore ac decore fulgebunt. Et Rothado in nullo poterat melius satisfieri, quam si ad uestram pergeret presentiam, et ei tantorum subscriptionibus episcoporum, qui Deo et uobis mentiri nolunt, et allegationibus tot uicariorum eorumdem episcoporum, fuerit illum bonam causam nequaquam habere ostensum. Quamobrem sibi ipsi, et non uobis reputare debebit, quia sine bona causa se et multos alios fatigauit.  Unde illum uestra discretissima pietas, que compassionem proximo, et rectitudinem dictare uitiis nouit, suis apostolicis litteris sufficienter premonuit: quique inter alias secordias tante duritie esse dignoscitur, ut cum multoties sine ullo respectu timoris uel amoris diuini, et absque ulla humana uerecundia, per tot annos et in tantis causis, toties sacris canonibus, et decretis sancte sedis Romane pontificum, et sue metropolis priuilegio, ac synodalibus iudiciis resultauerit, et per tantos annos tantisperque toleratus a sua stultitia se reuocare contempserit, a rege et episcopis multipliciter obsecratus in hoc adduci potuit, ut sacris canonibus et decretis sancte sedis Romane pontificum, et secundum ea sue metropolis priuilegio de  cetero se obediturum subscriberet, quoniam sine horum obseruatione nemo nostrum potest esse episcopus, et sic pace fraterna in omnibus potiretur. Postea autem sua sponte in libello sue professionis, per quem ad electorum iudicium prouocauit, hec se obseruasse impudenter, quia scientibus cunctis mendaciter, synodo misit, et sic ad iudicium prouocauit, que se seruaturum ne iudicaretur subscribere detrectauit. Quod ideo, sicut postea nobis dixerunt qui ab ipso audierunt, subscribere noluit, quod et nos percepimus, ne uinceretur: sed si in nostra rex et episcopi permaneremus sententia, Romam iret antequam uinceretur, et quando illuc ueniret, his per uestram iussionem, cum a uobis foret nobis nolentibus absolutus, subscriberet: non  intelligens, imo intelligere non ualens  uestram auctoritatem sapientissime intelligere, quare Dominus de celo alloquens Paulum et dicenti: Quid me iubes, Domine, facere? non omnia que agenda illi erant exposuit, sed ad Ananiam, a quo agenda auditurus et accepturus erat, illum direxit . Sic et angelus Cornelium, postquam illum exauditum esse denuntiauit, ad Petri doctrinam atque obedientiam misit . Quem licet ante baptismum sancto, ut ita dicamus, Spiritu baptizatum, beatus Petrus illius baptismate, qui baptizat in Spiritu sancto, et in quo credentium corda fide purificantur, baptizari precepit. Unde facta questio e contra eum etiam a minoribus suis, tamen fidelibus, cur ad gentes intrauerit,  isdem apostolorum princeps summorum gratia donorum repletus, et innumerabilium miraculorum potestate suffultus, querele non ex potestate, sed ex ratione respondit, causamque per ordinem ea mansuetudine exposuit, qua humilitate prefato Cornelio se adorare uolenti dixit: uide ne feceris: nam et ego ipse homo sum sicut et tu . Si enim in querela fidelium, ut Gregorius dicit, aliquid de sua potestate diceret, profecto doctor mansuetudinis non fuisset. Humili ergo eos ratione placauit, atque in causa reprehensionis sue humiliter rationem reddidit, et etiam testes adhibuit, dicens: uenerunt autem mecum et sex fratres isti . Cuius humilem auctoritatem, et  mansuetissimam potestatem, et rectissimam predicationem dicentis: Non dominantes in clero, sed forma facti gregis , secutus beatus Gelasius in decretis suis ad omnes episcopos de institutis Ecclesiasticis dicit : Cumque nobis contra salutarium reuerentiam regularum cupiamus temere nichil licere, et cum sedes apostolica super his omnibus, fauente Domino, que paternis canonibus sunt prefixa, pio, deuotoque studeat tenere proposito, satis indignum est, quemquam uel Pontificum, uel ordinum subsequentium, hanc obseruantiam refutare, quam beati Petri sedem et sequi uideat et docere: satisque conueniens sit, ut corpus Ecclesie in hac sibimet obseruatione concordet, quam illic uigere conspiciat, ubi Dominus  Ecclesie totius posuit principatum. De Barnaba quoque et Saulo dicente ueraciter, Paulus apostolus non ab hominibus, neque per hominem, sed per Iesum Christum et Dominum Patrem. Qui postquam diutius fruiti sunt apostolorum consortio, non ipsis apostolis, sed iuxta fidem sacre historie, ministrantibus Domino prophetis et doctoribus, qui erant Antiochie, dixit Spiritus sanctus: Separate mihi Barnabam et Saulum in opus ministerii, ad quod assumpsi eos. Tunc ieiunantes et orantes, imponentesque eis manus, dimiserunt illos . Et ipsi quidem missi a Spiritu sancto abierunt uocati apostoli, et in sequenti anno, id est quarto decimo post passionem Domini, licet qui operatus est Petro in apostolatum circumcisionis, operatus sit et Paulo  inter gentes, tamen iuxta condictum Iacobi, Cephe et Ioannis, gentium magisterium una cum Barnaba Paulus accepit. Idem quoque Paulus apud Corinthios negligentibus rectoribus de incestuoso scripsit: Congregatis uobis et meo spiritu, tradidi huiusmodi in interitum carnis Satane, ut spiritus saluus sit in die Domini . Ipsi enim Corinthiorum rectores illum tradiderunt in interitum carnis Satane: et Paulus cognito eius opere, sua auctoritate cum illis, et comperta eius penitentia, ipsi eum restituerunt, et Paulus sua auctoritate cum illis: Cui, inquiens, aliquid donastis, et ego, nam et ego si quid donaui, propter uos in persona Christi . Hinc beatus Gregorius : A bono, inquit, uestro non dissentio, meum sit  quod ipsi fecistis. Cui uelut si dicere presumamus, quare ita caute discipulis te copulas? quare uel te illorum, uel illos tuis actionibus tam sollicita mente discipulorum confirmas? ut non circumueniamur, inquit, a Satana . Non enim ignoramus cogitationes eius, id est ne hoc quod bene mens inchoat ipse in malitie finem uertat. Et Innocentius: Hec ad Corinthios apostolica est declarata benignitas, ut in uno spiritu ductam ac reductam sententiam boni semper indifferenter sequantur. Et Leo ex Apostolo : Nemo quod suum est querat, sed quod alterius ; et: Unusquisque proximo suo placeat in bono ad edificationem . Non enim poterit  unitatis nostre firma esse compago, nisi nos ad inseparabilem soliditatem uinculum caritatis astrinxerit: quoniam sicut in uno corpore multa membra habemus, omnia autem membra non eumdem actum habent: ita multi unum corpus sumus in Christo, singuli autem alterius membra. Connexio totius corporis unam sanitatem, unam pulchritudinem facit. Et hec quidem connexio totius corporis unanimitatem requirit, sed precipue exigit concordiam sacerdotum. Quibus et si ordo est generalis, non tamen communis est dignitas omnibus.

Hec autem seruata altiori intelligentia circa supradictos sunt acta, et a predictis docta, ut cognoscatur, qualiter minores potioribus debeant obedire, et potiores minoribus prouidere, et ordo a Deo dispositus  ab omnibus et in omnibus ualeat conseruari. Unde summus Ecclesie pastor docet: Si quis ministrat, tanquam ex uirtute quam administrat Deus, ut in omnibus honorificetur Deus , qui seruis suis commisit negotia sua, et unicuique secundum propriam uirtutem. Sicut et de Spiritu sancto scriptum est, qui dona diuidit singulis prout uult. Et hinc iuxta Sardicense concilium , summus prime et sancte sedis Romane Pontifex, pro examinis renouatione ad se reclamantis et confugientis cum sua clamatione deiecti prouincialis episcopi, non statim singularitate priuilegii et auctoritatis sue restituit: sed remittens eum ad prouinciam, ubi causa patrata fuerat, et in qua iuxta Carthaginenses canones, et iura legis Romane, causa  potest diligenter inquiri, et quod non sit difficile testes producere, ueritas inueniri, aut finitimis episcopis dignatur scribere, aut e latere suo mittit, qui habentes eius auctoritatem presentes cum episcopis iudicent, et diligenter causam inquisitam diffiniant, aut dignatur credere episcopos sufficere, ut negotio terminum possint imponere. Et Innocentius  si, que cause uel contentiones inter clericos tam superioris ordinis, quam etiam inferioris, fuerint exorte, congregatis secundum synodum Nicenam eiusdem prouincie episcopis iurgium precipit terminari. Et Bonifacius de Maximo scribit , ut ad prouinciam uenire cogatur, et illic se constituto presentare iudicio, et quidquid de illo duxerint prouincie episcopi  decernendum, cum ad eum relatum foret, sua firmaretur auctoritate: quatenus, ut idem ad Hilarium scribit , metropolitani sui unaqueque prouincia in omnibus rebus ordinationem semper exspectet, sicut scriptum est in Niceno concilio, ut sicut apud Alexandriam, quia et urbis Rome episcopo parilis mos est, similiter et apud Antiochiam ceterasque prouincias, suis priuilegia seruentur Ecclesiis. Unde bene placuit annis singulis per unamquamque prouinciam bis in anno concilia celebrari, ut communiter omnibus simul episcopis congregatis prouincie, discutiantur huiusmodi questiones. Et hec dico, non, quod absit, preiudicans summe sedis apostolice, et sancti apostolatus uestri in aliquo  potestatem, cui in omnibus sum, sicut rectum est, obedire paratus: sed quia summum auctoritati uestre obsequium prestare me puto, cum ea que sentio, aut ad probationem, aut ad correctionem humiliter sapientie uestri magisterii pando, et Rothadi mores uobis intimare procuro, ne mea negligentia, qui eos noui, uos lateant, quatenus certius quod uobis placuerit de illo uestra auctoritas decernere ualeat. Quem si nunc in depositione iudicium uestrum manere decreuerit, scimus de benignitate et modestia ac pietate filii uestri domni regis Caroli, quoniam quidquid de illo prefato filio uestro preceperitis, et rationabiliter poterit adimplere, sine ulla retractatione obediet. Sed et cepiscopi nostri de Ecclesiarum suarum stipendiis abundantissime  illi impendent. Mea etiam exiguitas, sicut nunquam ad retributionem mali propter contemptus et contumelias ab illo mihi illatas peruenire uolui: ita quidquid benignitatis potero, libentissime abundantius etiam quam unquam fecerim, impendere procurabo. Si uero sine ulla satisfactione tam diutini contemptus sacrorum canonum, et sedis apostolice decretorum, ac sue metropolis priuilegii, atque synodalium iudiciorum, quibus nec obedire, nec se obediturum de cetero profiteri uel subscribere uoluit, et absque professione, uel subscriptione sue correctionis et obedientie, coram fratribus suis, quorum multoties regularia spreuerat monita, cum inde pluraliter in Leonis et Gregorii epistolis relegatur. Si etiam, ut illa pretereamus, que ob sacerdotii uerecundiam et  opprobrium secularium, sequentes Africanum concilium, nec ad notionem in synodum deduci permisimus, parui pensis et sine aliqua correctione dimissis eis capitulis auctoritati uestre sub fidei stipulatione directis, pro quibus fuerat iudicatus ab episcopis, ad quorum iudicium prouocauerat, secundum expressa sacrorum canonum et apostolice sedis decreta, Celestino dicente : Que enim a nobis res digna seruabitur, si decretalium norma constitutorum pro aliquorum libitu licentia populis permissa frangatur? Me uestre pietati placuerit illum restituere, ut prime sedis et matris ac magistre omnium Ecclesiarum pontificis, cunctorumque episcoporum patris atque magistri, regulare iudicium ferre conuenit,  equo animo feram. Credo tamen diligentissimam discretionem uestram prouisuram contemptum ac contumaciam subiectorum erga prelatos suos, et libertatem impune delinquendi contra canones sacros, que hinc in nostris regionibus poterunt, ut quibusdam uidetur, noxias uires accipere: presertim cum sapientissime auctoritati uestre constet esse notissimum, demonstrare Sardicense concilium in septimo suo capitulo, qualiter deiecti et ad se clamantis episcopi restitutionis uel in depositione permansionis exsecutio, cum indemnitate simpliciter iudicantium, ab apostolica sede debeat celebrari. Quod et Innocentius, et Bonifacius, uerum et Leo in decretis, et Gregorius euidentius in epistolis suis  demonstrant, Carthaginensis concilii, imo apostolice sedis, que in suis eidem presedit uicariis, decreta sequentes: uidelicet ut a quibuscunque iudicibus ecclesiasticis ad alios iudices ecclesiasticos, ubi est maior auctoritas, fuerit prouocatum, non eis obsit, quorum fuerit soluta sententia, si conuinci non potuerint, uel inimico animo iudicasse, uel aliqua cupiditate aut gratia deprauati, unde nobis et conscientia perhibet testimonium, et omnibus qui interfuerunt notum factum fuisse dignoscitur, quoniam illum seruare quam iudicare maluimus, si pro sacrorum canonum neglectu eorum iudicio, per quos, Spiritu sancto inspirante, promulgati sunt, cum eo quem corrigere nequibamus damnari pariter non timeremus. Et idcirco nullo inimico animo, nulla  cupiditate aut gratia deprauati, flentes illius incorrigibilem secordiam et irreuocabilem pertinaciam, regularia in eum iudicia exsecuti sumus, que ab eo suspendere diutius non presumpsimus. uestra etiam sapiens et summa auctoritas in decernendo attendet Apostolum docentem, quia quorumdam peccata precedentia sunt ad iudicium, quorumdam etiam et subsequuntur . Que sicut beatus exponit Ambrosius , ac si posita in bilance, in iudicio sunt examinanda, utrum bona opera amplius pensando remuneranda precedant, et mala facta minima misericorditer dimittenda demonstrent, an male facta amplius pensando precedant, ut mereantur damnationis iudicium, et bona paucula suffocent. Quia et nos pro modulo nostro,  non solum utilitatem, uerum et noxietatem in Rothado cum factis suis pensauimus, et uelut ficulneam infructuosam, terram rationalem diutius inutiliter occupantem, et etiam post plura tempora, pluresque admonitiones, quasi cophinos pinguedinis sibi appositos non recipientem, sed sterilem permanentem, non sine dolore cordis succidendum prouidimus.

Et cum hec ita se habeant, absque dubitatione confido, quia illud, quod in prefato Carthaginensis concilii capitulo sine ulla interpellatione subsequitur, decretum uestri moderaminis nequaquam preteriret: Sane, inquit , si ex consensu partium electi fuerint iudices, etiam a pauciore numero quam constitutum est, non liceat  prouocari. Qui numerus constitutus in duodecimo superiori capitulo demonstratus, et consensus partium expetitus, in diiudicatione Rothadi constat fuisse completus. Quorum et si iudicium pro quacunque causa forte rationabiliore, et adhuc nobis incognita, uestre summe auctoritati, quam multa nobis occulta non transeunt, placuerit refragari, quia meum est mea uobis obediendo committere, et non iudicia uestra discutere sustinebo, et contra uestram restitutionem regularem, si forte in eo agenda uisa fuerit , non recalcitrabo: ducens pro magno, si a diutinis et multis  molestiis, quas ab illo et pro illo passus sum, iam tandem aliquando ualeam respirare, et nunquam mihi contingat ulterius contra illius inquietudines inutiliter laborare. Et quod non solum ab ecclesiasticis personis, uerum et multo magis etiam a secularibus nostra iudicia contemnuntur, et pro nichilo ducuntur, dicentibus eis, et ad medium deuocantibus illa, que mihi uestre auctoritati non sunt ascribenda, ut non animum dulcedinis uestre in aliquo moueam, quod summopere cauere desidero. Si qui in prouincia nostra, quorum querela illo restituto ad uos ualeat peruenire, de maioribus causis de cetero quedam commisserint, sicut de quibusdam rebus frequentius quam in istis retroactis temporibus committuntur, ne a Deo damner silentio, eos  commonere studebo, et si corrigere se uoluerint congaudebo, sin autem, ad uestrum eos iudicium prouocabo. Qui si ire uoluerint, uestra sancta sapientia quid inde melius uiderit decernere procurabit. Si autem ire noluerint, facient quod sibi utile iudicauerint. Me utinam hinc a diuina damnatione sententia sancti Ambrosii liberet, qua dicit: Si, inquiens, quis potestatem non habet quem scit reum abiicere, aut probare non ualet, immunis est. Sicque, ut puto, quia in multis occupatus, et itineris longitudine atque insoliditate obstrictus, de omnibus, antequam insolentium querela ad uos perueniat, ad apostolicam sedem referre non ualeo, infirmitate grauatus, et gratias Deo termino iam uicinus, potero precauere ne a quocunque sanctitatis  uestre animus erga me moueatur, ut aliqua mihi excommunicatio intentetur. Et licet nouerim secundum Apostoli Euangelium, redditurum Dominum unicuique secundum opera eius , testimonium reddente illis conscientia, et inter se inuicem cogitationum accusantium aut etiam defendentium, in die qua iudicabit occulta hominum: et ut Leo dicit: Si quid per seruitutem nostram, uidelicet sacerdotalem, bono ordine et gratulando impletur affectu, non ambigamus per Spiritum sanctum nobis fuisse donatum, et quod secus fuerit, ratum esse non poterit: modis omnibus, quantum ipse donauerit, a quo est omne datum optimum et omne donum perfectum, prouidere studebo, ne a communione sedis apostolice, quod absit, quolibet  modo extorrem me ultimus dies, qui mihi incertus est, et subito uenire potest, inueniat. Erit enim, quamuis tardius quam necesse sit, quoniam ego grauis peccator, graui carcere corporis diu inclusus teneor, merito in multis afflictus, prouidentissimo Domino prouidente, et tempus et persona in Rhemorum Ecclesia, quando et in qua ab apostolica auctoritate priuilegium integratum sibi ex antiqua consuetudine collatum et conseruatum habebitur: que nunquam excepto Romano pontifice primatem habuit, nisi quandiu eiecto sine ullo crimine ab ea suo pontifice Rigoberto uiolentia tyranni Milonis, tempore Caroli principis pastore uacans, Bonifacio apostolice sedis legato aliquandiu, sicut et Ecclesia  Treuerensis, commissa fuit. Inter quas, Rhemensem scilicet et Treuerensem Ecclesiam , hec semper distinctio fuit, sicut in ecclesiasticis monumentis inuenimus, et uetustissimam consuetudinem semper obtinuisse comperimus, ut isdem episcopus non loci, sed dignitate ordinis prior secundum sacras regulas haberetur, qui foret in qualibet istarum Ecclesiarum metropoli antea ordinatus. Mihi uero necesse erit me taliter gerere, ne toties auctoritatis uestre epistolas excommunicationes intentantes et obiurgationes, quas raro et magna necessitate fiendas in apostolicorum uirorum litteris legimus, ferentes de reliquo accipiam, sicut istis temporibus, peccatis meis merentibus, frequenter accepi. Quod si sanctitati  uestre placuerit, non uobis opus agere in postmodum erit, donec apostolica uestra iussio me inobedientem in aliquo contra regulas sacras per contemptum, quod absit, inuenerit. Qui enim quare Dominus in Euangelio centurionis fidem laudet dicentis: Dic uerbo et sanabitur puer meus  intelligit, quam operatorium sit episcopi, imo sicut in Paulo in se loquentis Christi, quanto magis pontificis apostolice sedis uerbum, et quam obedienda sit ipsius preceptio, etiam sine ulla admirationis adiectione cognoscit. Quod et scientibus inculcare, et nescientibus intimare sapientibus et insipientibus debitores debemus episcopi: quibus si de reliquo uerba iniquorum preualuerint aduersum nos, sicut iactitant proferentes, non erit necesse de  prouincialibus synodis, in quibus hactenus laborauimus, magnopere laborare: quippe quoniam erit et lex et spes sibi quisque. Quod quidem uestra humilitati mee scripsit sublimitas, primo uos commotos esse ad Rothadi causam inquirendam cura, qua pro uniuersis fratribus uestris constringimini, cum debita reuerentia gratanter accepi, intelligens quia in numero fratrum nos qualescunque metropolitani computari debemus. Ea propter, sicut uestre discretioni prouidendum est, ne subiecti episcopi a metropolitanis irregulariter condemnentur, ita nichilhominus prouidendum est, ut metropolitani a subditis suis episcopis non irregulariter contemnantur. Deinde quod perfectissime scripsistis secundo, quoniam sedem apostolicam Rothadus noscitur  appellasse, et ne uideamini Ecclesie uestre priuilegiorum detrimenta diebus uestris equanimiter tolerare, et hoc nichilominus a nobis et ab omnibus est rectissime suscipiendum, et solertissime conseruandum. Quod et ego pro modulo meo, seruandum esse uolui et uolo, et, fauente Domino, in hac deuotione manebo, sciens priuilegium metropolitane sedis Rhemorum, cui me diuina dignatio seruire disposuit, in summo priuilegio sancte sedis Romane manere, et priuilegium esse sedis Romane, si sua auctoritate priuilegium sibi subiecte sedis fecerit uigere, et studuerit confirmare.

De eo uero quod tertio loco ad medium deuocastis,  scribere aliud nichil presumpsi, nisi quia causa Rothadi a causis illorum, de quibus scripsistis, est pene in cunctis dissimilis. De eo quod tandem apostolica uestra benignitas indignitati mee scribere est dignata, ut hec uobiscum cogitem, et quod de Rothado decernitis approbem, et non ad mei iniuriam id uos egisse aliquantulum autumem: quantum ualeo totis medullis cordis, cum omni supplicatione et debita ac submissa humilitate, immensas gratiarum actiones sancto apostolatui uestro rependo, cum omni sinceritate animi rescribens, quia sicut mihi scribere dignati estis, ita per omnia credo. Et quia priuilegium uestri summi pontificatus, ut condecet et omnes desideramus, euindicatum habetis, quod nemo nostrum contradixerat, in deductione Rothadi sicuti precepistis ad uestram presentiam,  ut perdonare dignati estis, uidere desidero, et uisurum me esse confido, quia non aliud nisi ut supra monstraui, quod regule sacre precipiunt, et mihi petendum, et uobis concedendum est. Postulo uidelicet, ut sic Rothado ab auctoritate uestra compassio exhibeatur, ut uigor ecclesiasticus non dissoluatur: et sic uigor ecclesiasticus conseruetur, ut debita misericordia et necessaria sufficientia ei non denegetur. Quatenus nec ipsius exemplo ad excedendum alii prouocentur, nec quibus in istis regionibus, longius ab apostolica sede remotis, censure ecclesiastice moderatio est commissa, hinc, quod absit, conspiciant, unde aut negligentia, aut dissolutione tepescant, uel terminos quos statuerunt patres transgrediendi materiem se sumere posse dicant,  quos, sicut intelleximus, nos hactenus seruasse putamus. uos uidebitis quid inde facto melius erit, et nobis in iudicio uestro uidendum est quid Deus uelit: quoniam iniusta esse non poterunt diuina iudicia, que a soliditate confessionis apostolice petre, aduersus quam inferi porte, id est suggestiones uel operationes praue, non preualebunt, dictante iustitia proferentur.

Epistolam, quam mihi auctoritas uestra cum obtestatione precepit Rothado dirigere, domnus noster rex, filius uester, mox ut ad eum uenit, per abbatem suum Rothado direxit. Rodulfus quoque eiusdem filii uestri domni nostri regis auunculus, tertio Idus nunc elapsi mensis Decembris a Ludouico Germanie rege reuertens, cum ualde uesperi a  corte regis nostri ad mansiones nostras super fluuium Ligerim, secus confinium regni Aquitanie festinarem, misit ad me hominem suum nomine Rodulfum, mandans quia prefatus rex Ludouicus quemdam hominem Rothadi, cum epistolis uestre sanctitatis, manui et fidei sue commisit, quatenus ita presentiam domni nostri regis Caroli cum eisdem episcopis eum perduceret, ut nullum malum ei inferret. Est enim apud domnum nostrum regem idem homo accusatus, quod fraudatus sit res et thesaurum Ecclesie, et post periurium inde commissum, fuga lapsus ad Ludouicum regem perrexerit. Unde idem Rodulfus petiit ut ego illum  inde apud domnum nostrum regem adiuuarem, ut quoniam predictum hominem in sua fide acceperat, nullum malum haberet. Cui respondi, ut teneret ipsum hominem secum, ne interim ullum malum pateretur, donec ad cortem redirem, et quantum possem inde illum adiuuare curarem. Ipsum autem hominem nec tunc nec postea uidi, nec quo abscesserit cum episcopis audiui.

Que idcirco sanctitati uestre scribere studui, ut si aliquis maliuolorum nostrorum more suo uobis quiddam sinistri ex hoc, suggerere uoluerit, quid inde uerum sit cognoscatis, et erga me uestrum animum non moueatis. Rationem denique, quam reddidi coram electis iudicibus, de quibus per libellum prouocationis ad electorum iudicium fueram a Rothado impetitus, ipsi uenerabiles episcopi uestre  auctoritati transmittunt. De gestis uero a Rothado post excommunicationem suam in prouinciali synodo compilatis, que per uicinos nostros ad uos in derogationem nostram peruenisse audiuimus, episcopi Rhemorum prouincie per communes legatos nostros uestre sanctitati que sciunt intimare curarunt.

Item post aliquanta de promotione ipsius domni Hincmari ad episcopatum, que iam superius partim prenotata non curauimus hic iteranda. Denique prefato Ebone defuncto, Ecclesia sed et parochia nostra, secundum consuetudinem quam ex antiquo habuit etiam de his episcopis qui in episcopatu usque ad obitum in eadem Ecclesia non permanserunt, ipsius nomen inter sacrosancta mysteria in  episcoporum catalogo recitare pietatis gratia cepit, et hactenus facit. Quod ego, ne scandalizarem deuotos, quasi inuidens saluti fraterne, maxime autem quiescentis in Domino anime, qui non pro exorbitatione a catholice fidei sanitate anathematus, sed sua conscientia stimulante primum a seipso et postea a synodo, sed et apostolica sede damnatus exstitit, hoc prohibere sine apostolice sedis auctoritate nequaquam presumpsi, dicente beato Celestino papa, quia nefas est hec pati religiosas animas, quarum afflictione, qui membra nostra sunt, nos quoque conuenit macerari. Nunc autem in epistolis sanctitatis uestre, quas Engeluuinus diaconus nobis attulit, inuenimus ut Teotgaudum et Guntharium  in catalogo episcoporum non recipiamus. Et Antiochenum concilium, ut premisimus, et melius ipsi scitis, de eo qui post damnationem iuxta precedentem consuetudinem episcopale presumit ministerium, quod Ebonem fecisse non dubium est, rescribere mihi dignetur apostolica uestra auctoritas, utrum eumdem Ebonem inter episcopos in sacris dypticis in Ecclesia nostra nominare permittam, an ne de cetero in episcoporum catalogo nominetur prohibere debeam: quatenus uestra auctoritate fultus, quid in nostra Ecclesia inde sit obseruandum, sine ambiguitate decernentibus uobis demonstrem.

Ceterum Luido mihi dixit quod cum eo rationem  de damnatione et reclusione Gothescalci habuissetis. Unde quoniam per alios iam audieram ad sanctitatem uestram uerba uenisse, misi auctoritati uestre quedam ex uerbis et catholicorum sensibus in rotula, qualiter contra ipsius pestiferi hominis sensum sentiam, per Odonem episcopum, et nichil inde responsionis accipere merui. De quo nichilominus ut redderem rationem, quidam episcopi, quorum nichil de illo intererat, quoniam nec eos, ut ipsi manifestis indiciis prodiderunt, ad hoc caritas commouebat, nec auctoritas deducebat, me ad conciliabulum nuper Metis habitum, quod uocari synodum uetuistis, sicut intelligo, irregulariter quarto die antequam congregaretur, cum ego longius quam octoginta, et idem Gothescalcus plusquam centum  millibus ab ipsa ciuitate disparati essemus, nichil me ante premonitum per quemdam laicum hominem litteris uocauerunt. Et nunc ideo breuiter de eo sanctitati uestre suggero, quoniam antequam ad episcopatus ordinem peruenirem, sicut abbas suus et monachi, inter quos fuerat conuersatus, ei testimonium perhibent, in metropolis Ecclesie Rhemorum monasterio in Suessonica parochia, quod Orbacus dicitur, habitu monachus, mente ferinus, quietis impatiens, et uocum nouitate delectans, ac inter suos mobilitate noxia singularis, de omnibus que in his regionibus peruerse tunc temporis sensa cognouerat, quedam sibi elegit capitula, ut nouitate uocum innotesci ualeret, utque simplicium et deceptorum sensus peruertere, et magistri nomen  usurpando post se discipulos trahere, illisque qui ad sua uota prurientes auribus magistros sibi coaceruare decertant, querere indebite, quoniam legitime non poterat, simulatione uite religiose et doctrina preesse. Quique a Rhemorum chorepiscopo, qui tunc erat, contra regulas presbyter ordinatus, a monasterio irregulariter exiens, peragratis regionibus plurimis, et exitiosa semina sator pessimus seminans, tandem in Moguntina ciuitate habite synodo et Rabano archiepiscopo libellum sui erroris porrigens, damnatus ab omnibus Germanie episcopis, cum litteris synodalibus ad metropolim Rhemorum, cui iam auctore Domino preeram, est remissus. Postea autem a Belgice, Rhemorum ac Galliarum prouinciarum episcopis auditus, et inuentus  hereticus, quia resipisci a sua prauitate non uoluit, ne aliis noceret qui sibi prodesse nolebat, iudicio prefatarum prouinciarum episcoporum, in nostra parochia, quoniam Rothadus, de cuius parochia erat, illi nesciebat resistere, et nouitates amans timebatur a nobis ne disceret praua sentire, qui noluit discere recta docere, neue idem Gothescalcus, cum aliis communem uitam ducens, errori suo faceret esse communes, monasteriali custodie mancipatus est, docente Apostolo: Hereticum hominem post primam et secundam correptionem deuita, sciens subuersum esse huiusmodi et proprio iudicio condemnatum . Qui ut Leo papa de Eutyche dicit, cum uideret insipientie sue sensum  catholicis auribus displicere, reuocare se a sua opinione debuerat, nec ita Ecclesie presules commouere, ut damnationis sententiam mereretur excipere. Quam utique, si in suo sensu uoluerit permanere, nullus poterit relaxare. A qua damnatione si uoluisset ad sensum catholicum resipiscere, paratus semper fui et sum, quoniam sic uenerabiles iudicauerunt episcopi, eum in catholice Ecclesie communionem recipere, sicut ei iubeo que sunt corpori necessaria ministrare.

Si autem uestra catholica sapientia uult scire que contra catholicam fidem ex ueteri heresi Predestinatiana, que primum in Africa, postea in Galliis per idem tempus, quando et Nestoriana heresis est exorta, et tempore Celestini pape, ipsius auctoritate,  et instantia sancti Prosperi est reuicta, dicere uideatur, de multis pauca uobis numero, sed non pondere, capitulatim significamus. Dicit, quod et ueteres Predestinatiani dixerunt, quoniam sicut Deus quosdam ad uitam eternam, ita quosdam predestinauit ad mortem eternam. Dicit, quod et ueteres Predestinatiani dixerunt, quoniam non uult Deus omnes homines saluos fieri, sed tantum eos qui saluantur; omnes autem saluari quoscunque ipse saluare uoluerit, ac per hoc quicunque non saluantur, penitus non esse uoluntatis illius ut saluentur. Quoniam si non omnes saluantur quos uult Deus saluos fieri, non omnia quecunque uoluit fecit; et si uult quod non potest, non omnipotens, sed infirmus est. Est autem omnipotens qui fecit quodcunque uoluit,  dicente Scriptura: Omnia quecunque uoluit Dominus fecit in celo et in terra, in mari et in omnibus abyssis ; et item: In uoluntate tua, Domine, cuncta sunt posita, et non est qui possit resistere tue uoluntati: si decreueris saluare nos, continuo liberabimur . Dicit, quod et ueteres Predestinatiani dixerunt, quod non pro totius mundi redemptione, id est non pro omnium hominum salute et redemptione Dominus et Saluator noster iehsu Christus sit crucifixus et mortuus, sed tantum pro his qui saluantur. Dicit quoquo modo, dispari traditione, sed pari errore, quod et ueteres Predestinatiani dixerunt, exponens sententiam apostoli Petri, eum qui emit eos negantes . Baptismi, inquit, sacramento eos emit, non tamen  pro eis crucem subiit, neque mortem pertulit, neque sanguinem fudit. Quod autem baptismi perceptio redemptio nuncupatur, doctor gentium manifeste fatetur: Nolite contristare, inquit, Spiritum sanctum Dei, in quo signati estis in die redemptionis . At illa que propria et specialis est solorum omnium electorum, quam eis tantummodo crucifixus impertiuit pius Redemptor ipsorum, sicut a preteritis, ita nimirum a presentibus, natos et nascituros, uiuos et mortuos, uidelicet omnes pariter electos redemit, eruit, abluitque peccatis. Ipsi prorsus, ipsi sunt mundus pro quo passus est Dominus, ut ipse dixit: Panis quem ego dedero, caro mea est pro mundi uita . Et item alibi idem  Gothescalcus scribit: Absit procul a me, ut uel illud solummodo uelim somniare, nedum semel susurrare, ut ullum eorum perpetualiter secum periturum antiquus rapere ualeat anguis, pro quibus redimendis tam pretiosus Deo Patri Domini nostri Filii sui fusus est sanguis, Amen. Et item loquens ad Deum: Claret itaque satis aperte, quod nullus tibi perit, quisquis redemptus est per sanguinem crucis tue. Quod Predestinatiani ueteres non dixerunt, iste ut audacius ita perniciosius dicit, Deitatem sancte Trinitatis trinam esse. Sunt et alia que ipse et alii plures in istis partibus dicunt, que nobis sane fidei aduersari uidentur. Que dum per alium quam per uilitatem persone mee auctoritas uestra cognouerit, forte attendet solertius, et que inde timenda  sunt docere studebit quantocius. Erit enim in proximo inde necessitas: quia et si eorum corda in insania peruersi sensus ebulliunt, orthodoxi tamen regis nostri tempore praua que sentiunt eloqui non presumunt. Ita ut aperte uideamus impleri quod scriptum est: Congregans sicut in utre aquas maris . Aqua enim maris sicut in utre congregata est, quia amara hereticorum scientia quidquid hodie in isto regno filii uestri domni Caroli prauum sentit, in pectore comprimit, et aperte dicere non presumit. Meam quoque exiguitatem et occulte canino dente corrodunt. Facile autem, adiuuante Domino, portare ualebo. Quia et mihi paucum superest temporis spatium, et si inter filios Ecclesie, permittente Deo, in me acceperint potestatem  corporaliter affligendi, diuina gratia adiuuante, exercebunt patientiam. Sed etsi tantummodo male sentiendo aduersabuntur, exercebunt quantulamcunque scientiam, et ut etiam inimici secundum preceptum Domini diligantur, exercebunt beneuolentiam. Prefatum autem Gothescalcum, si uestra auctoritas mihi scripserit ut eum a custodia soluam, et aut ut ad uos eundi, ut per uos eius doctrinam experiamini, aut ad quemcunque ex nomine designatum pergendi licentiam donem, quia ut melius ipsi scitis, sicut absolute quisque ordinari non ualet, ita nisi ex ipsius consensu, cuius esse dignoscitur, certe persone commendandus, et ad certum locum monachus, uel quisque sub regula constitutus, a loco suo absolui iuxta regulas sacras non ualet, uestris  iussionibus nullomodo resultabo. Tantum ut auctoritatem uestram habeam, ne tantorum episcoporum iudicium mea presumptione paruipendere uideat. Non enim illius delector, quam iuste sustinet pertinaciter contumax, quantulacunque reclusionis molestia: sed doleo a qua reuocari non potest perfidiam. Quem si cuicunque commendandum uestra auctoritas uiderit, hoc in commendatione etiam prouidebit, ut cui commendabitur catholicus sit, et grauitatem ecclesiasticam, et uigorem ac Scripturarum scientiam habeat, quia non solum Scripturas ad suum sensum uiolenter inflexas, sed et catholicorum dicta detruncata per totum diem sine respiratione aliqua preualet memoriter decantare.  Unde non solum idiotas in admirationem sui abducere, uerum et sciolos et incautos, atque zelum. Dei sed non secundum scientiam habentes, in sententiam suam solitus erat traducere. Et non solum doctorum suorum doctor uideri appetit, sed et hoc solerter satis intendit, ut secum loquentes uel in sermone capere ualeat: et si de ueritate non poterit, inuincibiliter sacramentis affirmare curabit, ea secum loquentes dixisse, que forte non dixerunt, ut ipse uerax, et illi qui ei contradicunt probentur esse mendaces, et aduersus suam doctrinam docentes.



EPISTOLA III. AD EPISCOPOS SYNODI SUESSIONENSIS. De uulfado et collegis, quorum iudicium Nicolaus papa iusserat in hac synodo renouari.



HINCMARUS, Rhemorum episcopus, REMIGIO, WENILONI, et ceteris archiepiscopis et episcopis, domni pape Nicolai auctoritate ad synodum, quo et exiguitatem meam cum cepiscopis nostris uenire precepit, in hanc Suessorum ciuitatem pro causa uulfadi et collegarum eius conuocatis.

Si uobis uisum fuerit per quoscunque ad rei notitiam, secundum seriem litterarum domni apostolici, canonice per ordinem cuncta que in suprascriptis fratribus gesta sunt, examinare et subtiliter inuestigare, ut quod iustum et pium sensum fuerit de causa eorum sine contradictione, sicut idem domnus apostolicus et fraternitati uestre et humilitati mee  scripsit, possitis perficere, deuote ac libenter accipiam. Et si hanc que sequitur breuem responsionem, quantum ex me est, ad apostolica scripta uideritis uobis sufficere, non ingratum forte habebitur, quod ad rem pertinentia succinctissime refero. uidelicet quia Rhemensis Ecclesie filii de collegio uulfadi, ab Ebone post depositionem suam ordinati, non meo iudicio, nec ab episcopis solummodo Rhemorum prouincie, primum suspensi et postea deiecti, ut meo uel communi cum eis tantum placito, iuxta Nicenos et Antiochenos canones , humaniorem aut alteram suscipere sententiam ualeant; sed prius suspensi, et processu temporis a synodo episcoporum quinque prouinciarum, ad quam prouocauerant, secundum decreta Innocentii  ad Rufum et Eusebium, inspectis que scripsit ad Martianum, et iuxta Zosimi successoris Innocentii decreta ad Patroclum Arelatensem episcopum et ad Massiliensem Ecclesiam , sed et alias plures Ecclesias, de his quos Proculus uite sue conscius, datis litteris in abdicationem sui, per professionis atque subscriptionis sue libellum sacerdotio submotus ordinauit, iuxtaque sacros canones, et Leonis ac ceterorum Romane sedis pontificum decreta, que hic ponere pretermisi, et studio breuitatis, et ut uobis notissima, sunt iudicati, et ab ecclesiasticis ordinibus deiecti, preiudicante Leone papa, atque dicente : Omnia  decretalia constituta, tam beate recordationis Innocentii quam omnium decessorum nostrorum, que de ecclesiasticis ordinibus et canonum promulgata sunt disciplinis, ita a uestra dilectione custodiri debere mandamus, ut si quis in illa commiserit, ueniam sibi deinceps nouerit denegari. In qua, ut regule sacre dicunt, perfecta et canonica episcoporum quinque prouinciarum synodo, quoniam Ecclesie mihi commisse filii finitimos episcopos pro causa sua interpellarunt, et huiusmodi Africe prouincie canones  uicinos episcopos audire, et inter eos ac proprium episcopum adhibitos ab eis episcopos iubent querimoniam diffinire: ego uulfadum et collegas eius non iudicaui, neque ab ordinibus ecclesiasticis populi uel deieci, nec etiam  cum iudicibus eorum subscripsi, sicut norunt qui interfuerunt, et ipsa etiam episcopalia gesta, eorum inconuulsis subscriptionibus subnixa a quibus fuere patrata, presentialiter monstrant. Unde, iubentibus eisdem episcopis, tantum baiulus fui, causam uidelicet Ecclesie mihi commisse ab illis diffinitam ad sedem apostolicam deferendi. Que domni apostolici Benedicti priuilegio sub anathematis interpositione, ut inde questio nullis aliquando temporibus oriatur, sunt confirmata; et demum domni Nicolai pape confirmatione, sicut sancte recordationis Benedictus pontifex illam confirmauit, saluo Romane sedis in omnibus iussu atque iudicio, sub terribili anathemate, ut quecunque persona, magna uel parua, temerario ausu contra hoc suum apostolicum  decretum agere presumpserit, anathematis uinculo sit innodatus, sunt roborata: uelut hic potestis retexere, et sigilla eorum salua, ac incorruptas scripturas atque subscriptiones ualetis inspicere. Et quia sedes apostolica, ut in decretis suorum pontificum legimus, in hoc prorsus sua sibi magnopere iura conseruat, et aliena custodit, imo sua propria facit, ut omnis questio ad eam relata iudicio et sue confirmationis decisione finem accipiat, omnem ex hac causa suspicionem querulitatis he duorum preclarissimorum luminarium confirmationes atque subscriptiones a nostris regionibus et mentibus abstulerunt. Nunc uero, quia isdem domnus et pater noster Nicolaus papa suis epistolis ex hoc negotio a uobis sanxit refricari iudicium, monente Apostolo:  Obedite prepositis uestris, et subiacete eis , quod priuilegio apostolice sedis de ipsis fratribus decernit uel decreuerit, ut competit mee subditioni, obedio et obediam, sicut hactenus conseruaui ea que domni Benedicti et sua fuerunt auctoritate firmata. Et item dicente Apostolo: Idipsum dicatis omnes, et non sint in uobis schismata , sicut seruaui usque in presens que predecessores quorumdam uestrorum cum quibusdam ex uobis regulariter ex iisdem fratribus diffinierunt: ita et que de ipsis canonice iuxta tenorem epistolarum domni apostolici diffinieritis, priscis, ut dicit Gelasius , pro sui reuerentia manentibus constitutis, et reseruato per omnia sententie ac iuris priuilegio apostolice  sedis, regularibus uestris diffinitionibus, sollicitus seruare unitatem spiritus in uinculo pacis, consentiam. Qui istorum fratrum, de quibus agitur, uel quorumcunque aliorum felicitati non inuideo, nec quamcunque malitiam eos nocere festino: quorum salubrem ac regularem statum et cupiui et cupio, et quesiui et quero, et de quorum deiectione dolui satis ac doleo, quia nemo maius dispendium de illorum deiectione habet quam ego. Quos, sicut mihi domnus apostolicus dignatus est scribere, iustum quid uel pium sentiens, sine retractatione in suis ordinibus consensu ac iudicio cepiscoporum Rhemensis prouincie restituere maturarem, si illos ab eisdem gradibus cum eorum tantum iudicio deiecissem. Ad quod me, iuxta eius uerba discretissima,  quia eos non deieci, flecti munda conscientia non permisit. Et hoc meo ausu facere uereor, quoniam a uobis, aut a decessoribus uestris, quinque uidelicet prouinciarum episcopis, quorum meo consensu expetierunt iudicium secundum sacros canones electorum ex consensu partium diffinitione fuere deiecti. Et idcirco aliorum opus in illorum restitutione nullatenus usurpare presumpsi: quia, sicut scitis, regule sacre usque ad similem excusationis uindictam decernunt, ut ab aliis deiecti ab aliis non recipiantur, minime autem restituantur: sed aut eorumdem, aut maioris concilii episcoporum discussiones ac iudicia prestolentur. Et quia Leo dicit  ut in his que uel dubia fuerint, aut obscura, id nouerimus sequendum, quod nec preceptis  euangelicis contrarium, nec decretis sanctorum inueniatur aduersum, et domnus ac Pater noster Nicolaus papa uobis ut mihi uidetur scripsit, quoniam que statuta sunt de prefatis uiris, uiolanda non ducat, nisi forsan sacris legibus inueniantur aduersa, simplici ac sincera cordis intentione ex regulis sacris perspicue tarditati sensus mei monstrari exspecto, utrum que diffinierunt fratres et cepiscopi nostri, sicut hactenus obseruata sunt, de cetero ut regulis concordantia debeant obseruari, an illorum diffinitio ut inuenta legibus sacris aduersa debeat refutari. Sed et mihi ostendi exspecto apertius, quam in suis sacris litteris intelligere ualeam, si domni Benedicti, ac eiusdem domni Nicolai, super eamdem diffinitionem sub anathemate confirmationis priuilegia, nisi  forte illa ipse sua singulari auctoritate dissoluenda et immutanda uiderit, quorum summam firmitatemque nobis omnibus scripsit in apostolice sedis reseruatam arbitrio potestatis, nos sine regularum et sedis apostolice preiudicio, sineque nostro communi periculo, dissoluere et immutare possimus, Celestino dicente : Que a nobis res digna seruabitur, si decretalium norma constitutorum pro aliquorum libitu licentia populis permissa frangatur? Sed et a nobis non est paruipendenda granditer Leonis pape ad Leonem Augustum de se scripta sententia , Si que, inquit, destruxi hec edifico, preuaricatorem me constituo, et eis me ultionum conditionibus subdo, quas non solum auctoritas  beate memorie Martiani, sed etiam ego mea confessione firmaui. De quibus ultionum conditionibus quid a sancto Spiritu per concilia prouincie Africe, quidue Dei sapientia, qua, ut scriptum est, conditores legum iusta decernunt, legibus sit decretum, melius ipsi scitis. Quod si etiam hoc de se intelligens, et his legum conditionibus subdi tantus papa et prime sedis pontifex precauendo refugit, qualiter eisdem ultionum conditionibus subdi precauendo timere nos debeamus subiecti, patenter ostendit. Sed et de contempto anathemate necessitate  rite prolato, quod in prefatis priuilegiis continetur, quid sanctus Gregorius ad Theoctistam patriciam dicat , sapientiam uestram a Deo doctam non latet. Et Symmachus  dicit  ad ipsam sacrosanctam catholicam religionem pertinere, cuius omnis potestas infringitur, nisi uniuersa, que a Domini sacerdotibus semel regulariter statuuntur, perpetua sint; quod alias contingere poterit, si successor decessoris actibus non tribuerit firmitatem, et roborando que gesta sunt, faciat rata esse que gesserit. Et Gelasius : Patres, inquit, nostri catholici uidelicet doctique pontifices, quidquid pro fide, pro ueritate, pro communione catholica atque apostolica, secundum Scripturarum tramitem, traditionemque maiorum, facta semel congregatione sanxerunt, inconuulsum uoluerunt deinceps firmumque constare; nec in hac eadem causa denuo que prefixa fuerant retractari qualibet  recenti presumptione permiserunt. Sapientissime peruidentes, quoniam si decreta salubriter cuiquam liceret iterare, nullum contra singulos quosque prorsus errores stabile persisteret Ecclesie constitutum, ac semper iisdem furoribus rediuiuis omnis integra diffinitio turbaretur.

Hec itaque de litteris diuinitus inspiratis accepta, uel pro rei notitia manifestata, non ad resultandum, quod absit, in aliquo domni pape decretis apostolicis, uel ad resistendum uestris regularibus diffinitionibus profero; sed ut quomodo his que in deiectione illorum diffinita sunt hactenus obediui, sic in eorum restitutione, cuius estis a domno apostolico arbitri constituti, si a uobis fienda canonice inuenta et patrata fuerit, quantum ex me est, prefatis regulis  sacris, et episcopalibus atque apostolice sedis exinde confirmationibus, periculose non obuiem, et a preceptionibus, que in apostolicis epistolis continentur, a quibus Domino annuente uel transuerso, ut dicitur, ungue scienter et per contumaciam non exorbitabo, in nullo per ignorantiam deuiem, et qualiter absque discrimine sequi debeam regularem uestram, quorum ex delegatione sedis apostolice interest, diffinitionem, per ipsarum regularum tramitem liquido cognoscere ualeam. Ad hoc enim uel maxime ad synodum uenit episcopus, ut aut discat, aut doceat, aut corrigatur, aut corrigat. Et Celestino dicente , ut nulli sacerdoti suos liceat canones ignorare, nec  quidquam facere quod Patrum possit regulis obuiare, necesse est ut ea hinc decernatis, ne aut in questionem reueniant, aut occasio exinde alicuius presumptionis exsurgat, aut illa dissoluere temporibus nostris uel successorum nostrorum oporteat. Quanta, inquit Symmachus , uicariis beatissimi Petri apostoli iudicabitur esse reuerentia, si que in sacerdotio precipiunt eisdem transeuntibus dissoluantur? quia, ut idem dicit, non potest ex parte firmum esse quod generalitatis tangit iniuriam.



EPISTOLA Iu. AD EAMDEM SYNODUM SUESSIONENSEM, De Ebone Rhemensi, quod ab episcopatu iure deiectus, nec legitime postea restitutus, clericos ordinare non potuerit, et quod hi quos ordinarat, in synodo Meldensi suspensi, in Suessionensi gradu spoliati sint.



HINCMARUS Rhemorum episcopus sancte synodo domni pape Nicolai auctoritate conuocate.

CAP. I. De Ebone, unde quidam loquuntur, qui causam eius nesciunt, uel scire aut audire non uolunt, cum quocunque per contentionem nullam conferam questionem, quia nec domnus apostolicus mihi agendum hoc scripsit, nec cum eodem Ebone in uita sua exstiti altercator, nec post mortem eius illius sum derogator, nec eius sedis inuasor exstiti, quam ab eo secundum regulas sacerdotio defuncto quartus, post eos qui eam tenuerunt, canonice in ea electus et ordinatus regendam suscepi. Ratione autem dictante,  quam omni poscenti negare non debeo, ueritatem proferre licite ualeo. Idem namque a se, iuxta sacras regulas et traditionem ecclesiasticam, ac decreta sedis Romane pontificum, Zosimi, Ioannis atque Gregorii, sicut ab eis constitutum multoties legitur, per professionis sue libellum, ea moderatione, quam Leo magnus papa decreuit ad uniuersos episcopos per Samnium, Picenum et Tusciam , dictatum et propria manu subscriptum, in synodo se deposuit, et episcopali ministerio spoliauit, atque secundum suam professionem et subscriptionem a quadraginta tribus episcopis iudicium depositionis suscepit: sicut ille ipse libellus, quem synodo porrexit, et notitia synodalis, que habemus, euidenter ostendunt. Ut enim dicit Gelasius, ideo uocatur  ad iudicium certa quecunque persona, ut aut fateatur obiecta, aut ut conuincatur obiectis. Sed hunc et actio pene omni mundo nota conuicit, et ipse propria se uoce et subscripta professione damnauit. Postea uero sine ulla regulari restitutione idem ministerium episcopale, quo se priuauerat, contra sacros canones usurpauit. Et demum sub papa Sergio Romam ueniens, ab eo, ut damnatus in laica tantum communione maneret, districta sententia, sicut et gesta ipsius pape demonstrant, condemnatus fuit. Qui cum metropolis Rhemorum, in qua fuerat ordinatus, per decennium post depositionem eius pastore uacaret, sed et usque ad terminum uite sue, cum fere decem et septem annis post damnationem suam  uixerit, eamdem sedem, qua regulariter se priuauit, canonice non repetiit, nec obtinuit, neque ullum canonice sue restitutionis documentum synodo cuilibet, uel principibus terre, ac populis, qui eum damnatum fuisse nouerant, secundum regulas sacras ostendit. Et si quis uult dicere eum fuisse regulariter, consensu episcoporum, uel sedis apostolice restitutum, sicut sanctus Gelasius in decretali sua epistola de Acacio dicit , quem sui complices ac fautores restitutum fuisse fingebant, doceat a quibus et ubi ille consensus restitutionis sit gestus, si secundum Ecclesie regulas celebratus, si paterna traditione profectus, si maiorum more prolatus, si competenti examinatione depromptus, si ad primam sedem, cuius intererat, de  sententia qua tenebatur obstrictus, secundum Ecclesie regulas est relatum, si eadem que ligauit absoluit. Si hec ita gesta non sunt, cum nec a pontificibus legitime et ecclesiasticis legibus fuerit expeditus, nulla seculari potestate potuit preter Ecclesie tramitem prorsus absolui. Nec quisquam ei post depositionem quasi restituto communicare debuerat, in ea duntaxat causa, unde a seipso et ab episcoporum concilio, insuper et ab apostolica sede excommunicatus exstiterat, sine restitutionis sue canonicis litteris, ab eis a quibus fuerat restitutus secundum morem confectis, sicut sacri canones et decreta Felicis pape demonstrant . Quapropter, ut Leo ad Theodorum scribit, quod manens in corpore non recepit, consequi  exutus carne non poterit. Unde taliter uisum est de illo tenendum, sicut Gelasius de Acacio dicit , Talis est, inquiens, dictus, qualis ligatus est, talis usque in finem permansit, talis esse non destitit. Ita talis est hodie, qualis est et dictus, non talis esse iam non potest. Nunquam igitur, talis permanendo soluendus est. Et constat quia comedens fructus uie sue, suisque consiliis saturatus, docente Innocentio, qui particeps factus est damnato, quomodo debeat honorem accipere inuenire non possum, dimisit reliquias suas paruulis suis. Sed et de eo omnem questionem, secundum leges ecclesiasticas et mundanas, quas probat Ecclesia, qui damnatus fuit anno Incarnationis Dominice 835, indictione XIII, sub die Kalendarum Iu Nonas Martii, iam tricennale  et amplius eo tempus excludit.

CAP. II. Sed dicitur usque ad uite sue terminum episcopale ministerium in omnibus ecclesiasticis muniis peregisse. Que presumptio a sanum sapientibus non sumitur in exemplum: quia et in ueteri et in nouo sacerdotio uetus hoc artificium est diaboli, et quia plures hoc presumpserunt, sicut Bonosus, contra cuius morbum Innocentius, et Proculus, aduersus quem laborauit non modice Zosimus, et Acacius, quem deiecit Felix, et sequens sacros canones, ac decreta predecessorum suorum, cum presumptione et usurpatione sua peremit et exstinxit Gelasius. Et plures alii fuerunt, qui in hanc presumptionis sententiam transierunt, et transeuntibus  consenserunt, de quibus in nostro seculo quosdam audiuimus, quosdam etiam qui hoc egerunt uidimus. Sed, monente Scriptura, non debemus turbam sequi ad male agendum, et ut Innocentius loquens de Bonoso dicit , Quoties a populis, aut a turba peccatur, quia in omnes propter multitudinem non potest uindicari, inultum soleat transire. Priora ergo dimittenda dico Dei iudicio, et de reliquo maxima sollicitudine precauendum. Et de incongruo sacris Scripturis ac sanctorum decretis multorum consensu, item in decretis apostolice sedis legitur, quia etsi omnes sacerdotes, et mundus assentiat, damnatio consentientes inuoluit, non preuaricationem consensus absoluit. Non enim crimen minuitur, sed accrescit, cum generale fit ex priuato,  Hoc enim Deus omnium indicauit, qui mundum peccantem generali diluuio interemit; et sacrum dicit Nicenum concilium , quia quod irreprehensibile est catholica defendit Ecclesia. Nam si hoc impune fuerit licitum, ut hi auctoritatem in sacris ordinibus ministrandi, uel eosdem ordines tribuendi usurpent, qui aut penitus non acceperint, aut contra regulas ordines sacros acceperint, aut quibus regulariter ministerium sacrorum ordinum fuerit interdictum, omnis ordo et uigor ecclesiasticus non tantum nutabit uel confundetur, quam penitus destruetur.

CAP. III. Quia denique in Moguntina prouincia ministrauit, contra omnem auctoritatem esse cognoscitur. Nam Antiocheni canones de uacante episcopo  et uacante Ecclesia regulam prefixerunt ; sed et de illo qui manus impositionem episcopatus accipit et ministrare detrectat, necnon et de illo qui ordinatus nullo suo uitio ad parochiam, in qua ordinatus fuerat, non accedit. De quibus regulis nulla Eboni conuenit. Et canones Sardicenses  de uim iniuste patientibus, et pro disciplina et catholica confessione, uel pro defensione ueritatis expulsis, uel pericula euadere querentibus, quid teneri debeat manifeste demonstrant. Sed nec ista regula Ebonem absoluit; cum et sacerdotes, et omnis pene mundus, et ipsa etiam sedes apostolica eius falsis criminibus appetitum, et quadam traditione pro honoribus cum iuramento exinde acceptis uenditum, et ab imperio, atque ab ipso Ecclesie  aditu, pium Augustum Ludouicum satagente ipso abiectum grauissime ingemuerit, et innoxium a criminibus inuentum, et iustissime restitutum, totus in orbe terrarum mundus gaudio exsultauerit, et Ebonem deiiciendum, qui irreuerentius manum in christum Domini miserat, ut reum maiestatis, una cum ipso clamauerit. Sed neque necessitate cogente, propria amissa prouincia, secundum Chalcedonenses canones , ciuitate in qua ordinatus fuerat captiuata, pulsus ab hostibus exstitit, ut alibi incardinari ualeret, sicut in decretis beati Gregorii, et aliorum sedis Romane pontificum inuenimus; nec iniuste et contra regulas sacras deiectus, et regulariter sedi sue secundum Sardicenses canones  iussu sedis apostolice refricato iudicio restitutus, ullo documento canonico inuenitur. Quapropter ab ipsa, ubi immorabatur, parochia contra concilium Africanum appetitus, ut ibi decretum est, potestate iudiciaria per rectorem prouincie protinus excludi, et neque ab Ecclesiis quibus prefuit, neque a quolibet homine defensari debuerat. Constat ergo iuste deiectum ea que sua non fuerant presumpsisse: cuius non necesse est nos merita actusque discutere, cum habeat conscientie et operis sui testem quem habet et iudicem. Nam, ut Leo dicit , que patefacta sunt querere, et que perfecta sunt retractare, et que sunt diffinita conuellere, quid aliud est, quam de adeptis gratiam non referre, et ad interdicte arboris cibum improbos  appetitus mortifere cupiditatis extendere?

CAP. Iu. De mea etiam ordinatione, cui forte si aliqui occulte, quod aperte non audio, derogant, in nullam altercationem contra quemcunque intrabo, quia, sicut dicit Apostolus, in mortuis testamentum est confirmatum . Nam cum Rhemensem Ecclesiam Folco fere per nouem annos sine ulla regulari Ebonis reclamatione tenuisset, et post eum Noto pene per annum et dimidium eamdem sedem similiter sine ulla Ebonis repetitione tenuisset, sub Sergio papa in synodo plurimorum archiepiscoporum et episcoporum apud Bellouacum dieceseos Rhemorum habita, a clero et plebe ipsius metropolis, sed et ab episcopis eiusdem prouincie petitus, et ab archiepiscopo tunc meo, et proprio episcopo, necnon  et a cepiscopis ipsius prouincie, secundum Laodicense concilium , cum consensu abbatis mei et fratrum monasterii in quo degebam, episcopis Rhemensis prouincie, et clero ac plebi ipsius metropolis per canonicas litteras traditus, et cum decreto canonico, presentia uel consensu omnium suffraganeorum ipsius metropolis, et a metropolitano meo, qui me illis tradiderat, sum in eadem Ecclesia, omnibus acclamantibus, absque ullius contradictione uel repetitione, canonice et secundum decreta sedis Romane pontificum ordinatus: ipsaque ordinatio mea non solum Rhemorum prouincie episcoporum, ordinatorum uidelicet meorum, secundum Africanum concilium subscriptionibus est roborata, uerum et omnium pene Galliarum; atque  Neustrie, necnon et Aquitanie episcoporum manibus subscripta epistola ad prefatum Sergium papam unanimiter dirigenda; sed et edicto domni regis Caroli manu propria confirmato, et sigillo ipsius corroborato, est comprobata. Que omnia Sergio, antequam mittere ad illium concurrerem, in breui defuncto, Leoni pape sunt missa. Indeque a domno imperatore Lothario, suam epistolam eidem Leoni pape dirigente, in qua scripsit quantum pro restitutione Ebonis apud Sergium papam sategerit, et nichil obtinere potuerit, fauoribus prosecuta, et ab eodem Leone papa et usu pallii et priuilegio sedis apostolice, ac pluribus apostolicis suis epistolis, ut uidelicet in loco pastoris sacerdotio defuncti, est multoties approbata.  Quamque ordinationem meam, sancte memorie gratia et nomine Benedictus, sed et domnus ac Pater noster papa Nicolaus, suis priuilegiis eam corroborarunt. Que in episcopali concilio, et ante ordinationem electio, et postea ordinatio canonice patrata fuisse, non contra cuiuscunque questionem, sed aduersus susurrantium atque occulte mussitantium derogationes, ut omnis iniquitas oppilaret os suum, ex sacris regulis est demonstrata. Sed et illud in causa est, cur inde in nullam altercationem contra quemcumque modo intrare non deliberem, quoniam domnus papa suis apostolicis litteris mihi non scripsit, ut cuicumque inde per questionem debeam reddere rationem. Quod non de diffidentia dico, quasi documentorum probamentis ad ista deficiam, in quo iure si quis audet, audeo et  ego; sed et Leonis ad Leonem Augustum uerba pro modulo meo sequens, dicentis , quia de rebus et apud Niceam, et apud Chalcedonem, sicut Deo placuit definitis, nullum audemus inire tractatum, tanquam dubia uel infirma sint, que tanta per sanctum Spiritum fixit auctoritas. Cum tantus ac tante sedis papa se ad hec dixerit non audere, ego tantillus homuncio super ea que tot conciliorum et tantorum pontificum sedis apostolice de ordinatione mea, qualiscunque plebis Dei famuli, sicut certissima monimenta declarant, approbauit et fixit auctoritas, tanquam de re dubia uel infirma, nullum audeo inire certamen.

CAP. u. De his autem fratribus nostris, de quibus nuper nobis communiter domnus apostolicus scripsit,  si uobis ad apostolica scripta non sufficit breuis a me data responsio, ecce habetis gesta episcopalia, et priuilegia domni Benedicti et domni Nicolai, que uobis demonstrant qua ratione et quo ordine, quaue auctoritate, et a quibus, et ubi, et quando patrata sint que in eos acta fuerunt. Quibus omnibus perscrutatis, secundum domni et Patris nostri apostolici pape discretissimum ac regulare mandatum, quod iustum et pium inueneritis, secundum canones sacros decernite, et absque ulla, quantum ex me est, contradictione perficite: quia sicut in precedenti schedula uobis scripsi, nec illius apostolicis preceptis, nec uestris regularibus definitionibus contradicam.

CAP. uI. Ceterum si uestre beneplacite uoluntati  necessarium uisum fuerit, non ad ullam contentionem, nec aduersum alicuius questionem, sed ob pleniorem rei notitiam, ut de Ebonis adhuc latius regulari depositione, et nulla canonica restitutione, sed et de mea qualiter celebrata sit ordinatione, uel qua ratione fratres et cepiscopi nostri in synodo Meldensi filios Rhemensis Ecclesie, de quibus agitur, suspenderunt, uel unde accepit Suessonica synodus non debere in gradibus ecclesiasticis eos manere, rationem et ordinem, atque auctoritatem, que ibi ostensa, et a sollicitudine exiguitatis mee suscepta sunt, ne offendam reticens dicendam in tempore ueritatem, uestre fraternitati pandere non negabo. Tantum ut non uos morosa, et forte uobis si nota est  non necessaria ratio tedeat, et sic ueritas a me possit ostendi, quatenus uestre unanimitatis caritas erga me debeat conseruari. Qui absque nostro detrimento non solum fratribus, sed et inimicis prodesse desidero, et apostolicis mandatis quacunque contumacia non resulto, nec fraternis uestris monitis et regularibus diffinitionibus intentionem uel manus obuias tendere paro, ea tamen conditione, quod et uos uelle et studere cognosco, ut regularum status et sedis apostolice priuilegium maneat, et commune periculum nostrum uitari preualeat.

Post hanc schedulam, synodo ostensa sunt gesta episcopalia Suessonice synodi per manus Hincmari Laudunensis episcopi, et gesta synodi Bituricensis prouincie per manus Raginelmi Tornacensis episcopi,  et priuilegium domni Benedicti per manus Erchanraui Catalaunensis episcopi, et priuilegium domni Nicolai per manus Hodonis Beluacensis episcopi. Et post hec omnia, data est que sequitur schedula, qualiter priscis, ut dicit Gelasius, pro sui reuerentia manentibus constitutis, et saluis apostolice sedis priuilegiis, cum eorum etiam saluamento qui synodo subscripserunt, in qua fratres de quibus agitur fuere deiecti, per indulgentiam et auctoritatem domni pape in suis ordinibus recipi et prouehi possint absque contradictione, migratis iam omnibus, qui in Ebonis depositione fuerunt, episcopis, excepto solo Rothado; sed et eis qui illi excommunicato dicebantur communicasse, et aliis in eorum locis substitutis, ac per eos, ut ita  dicamus, innumeris ordinatis. Tantum ut de cetero scandala, que hinc ualent emergi, domni apostolici auctoritate et prouidentia deuitentur.



EPISTOLA u. AD EPISCOPOS SYNODI SUESSIONENSIS, Quod absque necessitate mutari non debeant que semel in conciliis statuta uel iudicata sunt.


HINCMARUS Rhemorum episcopus REMIGIO, WENILONI, et ceteris archiepiscopis et episcopis, domni pape Nicolai auctoritate ad synodum, quo et exiguitatem meam cum cepiscopis nostris uenire precepit, in hanc Suessorum ciuitatem pro causa uulfadi et collegarum eius conuocatis.

 Legimus, scribente beato Innocentio , quod de quibusdam obseruatio prior durior, posterior interueniente misericordia inclinatior est. Et sanctus Leo dicit , quia sicut quedam sunt que nulla possunt ratione conuelli, ita multa sunt que aut pro consideratione etatum, aut pro necessitate rerum, oporteat temperari. uelut et de quodam indulgentie iure dicit, in quo, inquiens, non regulam constituimus, sed quid sit tolerabilius estimamus. Et facundissimus Gelasius : Priscis, inquit, pro sui reuerentia manentibus constitutis, que ubi nulla uel rerum uel temporum perurget angustia regulariter conuenit custodiri. Hic procul dubio, qui in ecclesiasticarum  narratur altitudine dignitatum, et in cuius uirtute bonis operibus corda ponenda sunt, gradibus utique distributis, cunctis Deus noster et rector populis predicandus est Christianis: ubi nemo sibimet aliquid iam estimet imminutum, cum et de uniuscuiusque gradus perfectione nil deperit, et conuenienter retinendo quod celesti dispensatione collatum est, pariter nobis et cognoscibilem Deum fieri, et tribuit esse rectorem. Nam etsi quid indulgetur de temporum quantitate, moribus aggregata strenuitate pensatur, si uite iam proposito continetur, quod protelata fuerat etate curandum: dummodo illa nullatenus dissimulata subripiant, quorum quodlibet si inesse claruerit, merito clericalibus infulis reprobabilem conuincat esse personam. Et si illa nonnunquam sinenda  sunt, que si ceterorum constet integritas, sola nocere non ualeant; illa tamen sunt magnopere precauenda que recipi sine manifesta decoloratione non possint. Et Africanum concilium, de uirginum uelatione retractans , ita manere constitutionem prioris concilii, ubi nulla perurget necessitas, decreuit, ut non obsit posteriori concilio certis pro causis ea que constituta fuerant immutanti, nec posterius concilium priori obuiet , ubi nulla illud perurget necessitas immutare. Sed et de Donatistis decreuit, ut consentientibus fratribus et cepiscopis, maxime autem apostolica sede, a quibus inde fuerat diffinitum, quatenus secundum uniuscuiusque episcopi catholici uoluntatem atque consilium, qui in eodem loco gubernat Ecclesiam, si hoc  paci Christiane prodesse uisum fuerit, in suis honoribus suscipiantur, sicut prioribus eiusdem diuisionis temporibus factum esse manifestum est: quod multorum et pene omnium Africanarum Ecclesiarum, quibus talis error exortus est, exempla testantur. Non ut concilium, quod in transmarinis partibus de hac re factum est, dissoluatur, sed ut illud maneat circa eos qui sic transire ad Catholicam uolunt, ut nulla per eos unitatis compensatio procuretur. Per quos autem uel omnimodo perfici, uel adiuuari manifestis fraternarum animarum lucris catholica unitas in locis quibus degunt uisa fuerit, non eis obsit quod contra honores eorum, quamuis salus nulli interclusa sit, in transmarino concilio statutum est.

 Unde manentibus statutis, absque regularum et apostolice sedis preiudicio, et iudicantium ullo discrimine, quos non solum auctoritas Carthaginensis concilii ab omni neuo defendit, si eorum fuerit soluta sententia, qui conuinci non possunt uel inimico animo iudicasse, aut aliqua cupiditate aut gratia deprauati; uerum et idem concilium, sed et Antiochenum, atque decreta sedis Romane pontificum, Innocentii, Zosimi atque Leonis, eos commendant, per que sua confirmauere iudicia, que fratres et cepiscopi nostri in Suessonica synodo Rhemensis Ecclesie filiis, ab Ebone post depositionem suam ordinatis, censura ecclesiastice seueritatis iudicauerunt, ubi eos non iudicaui, nec cum iudicibus eorum subscripsi:  manente etiam, ut oportet et necesse est, auctoritate priuilegiorum domni Benedicti, et domni ac Patris nostri Nicolai pape; si illi placet cui cuncta bona placent, ut decessoris sui Benedicti et sua priuilegii a se confirmati sententia de his fratribus propter misericordiam per indulgentiam immutetur, ubi exinde scriptum habetur, saluo Romane sedis in omnibus iussu atque iudicio: et aliter decretum confirmetur, nobisque tenendum mandetur, iuxta moderationem Innocentii, qui obseruationem priorem duriorem, posteriorem autem interueniente misericordia inclinatiorem dicit ; et uestra fraternitas, qui eosdem fratres iudicastis, uel quorum decessores illos iudicauerunt, unanimi benignitate, iustitia, pietate condita consenserit  senserit atque decreuerit, sicut sacra et mystica Nicena synodus de Nouatianis , et per indulgentiam, in epistola ad uniuersos episcopos per Aegyptum, Libyam et Pentapolim constitutos, de Meletio damnato clementi consilio, dum subtili ueraque ratione nullam ueniam mereretur, et ab eo post damnationem illius ordinatis, quos Meletianos appellat, decreuit.

Nam idem Meletius, ut in ueraci et recipienda historia legimus, unius ciuitatis Aegyptiorum episcopus, sub Petro Alexandrine ciuitatis archiepiscopo, qui suscepit Diocletiano imperante martyrium, depositus est, et propter alias multas causas, et maxime quia in persecutione fide negata sacrificauerat. Ergo damnatus habuit multos sequaces, et  heresiarches factus est eorum qui hactenus ab eo in Aegypto Meletiani uocantur, nullam iustitie satisfactionem habens cur remanserit ab Ecclesia separatus. Dicebat quidem iniustitiam se passum, et obloquebatur sibi derogabatque Petro. Sed Petrus in persecutione percepta martyrii palma defunctus est; iste uero retulit detractiones in Achillam, qui post Petrum suscepit episcopatum, et rursus in Alexandrum, qui post Achillam noscitur ordinatus. Inter hec igitur superuenit questio Ariana, et Meletius una cum suis defendebat Arium, conspiratione facta cum eo aduersus episcopum. De quo Meletio et eius complicibus prefata sacra synodus in prescripta epistola, pacis redintegrande et unitatis gratia, hec decreuit ad locum, Placuit, inquiens  , Meletium quidem clementi consilio, dum subtili ueraque ratione nullam ueniam mereretur, manere quidem in propria ciuitate, nullam uero omnimodis habere potestatem neque eligendi, neque ordinandi, nec in prouincia, nec in qualibet ciuitate, purumque nomen tantummodo possidere. Eos autem qui ab eo sunt constituti, mystica ordinatione firmatos habere honorem et ministerium, ut tamen sequentes sint modis omnibus uniuersorum in singulis parochiis et ecclesiis a carissimo et comministro nostro Alexandro consecratorum, ut in his nulla potestas sit placitos sibi eligere, aut nomina eorum preferre, aut omnino aliquid agere preter uoluntatem Ecclesie catholice  presulis Alexandri. Gratia namque Dei, et orationibus uestris, in nullo schismate repertos, sed sine macula in catholica et apostolica Ecclesia permanentes, dignum est potestatem habere et eligendi quemlibet, et nomina eorum dandi qui clero sunt digni, et absolute facere omnia secundum legem et sanctiones Ecclesie. Si quem uero contigerit requiescere in Ecclesia, tunc prouehi in honorem defuncti eos qui nuper assumpti sunt, solummodo si uideantur digni, et populus eos elegerit, condecernente simul et consignante maxime Alexandrie ciuitatis episcopo. Hoc itaque aliis quidem concessum est omnibus: in persona uero Meletii nequaquam eadem placuerunt propter priorem indisciplinationem eius, et propter procacitates eius ac petulantie  uoluntatem, ne ulla daretur auctoritas uel potestas homini, qui posset rursus easdem indisciplinationes instruere. Et Anastasius iunior papa, ad Anastasium imperatorem scribens de ordinatis a damnato Acacio , recipiendos in suis ordinibus dicit. Quanquam eadem epistola sacris canonibus et decretis Innocentii, Zosimi, et Leonis, atque Gelasii, a quibusdam non conuenire dicatur; quia ut ambigua sententia in eadem epistola idem Anastasius scribit, et baptizauit catholice, non canonice: nec secundum sacras regulas, neque secundum Ecclesie catholice consuetudinem sacerdotes uel leuitas damnatus ordinauit Acacius, quia possunt etiam interdum laici catholici baptizati, ut dicit Gelasius, catholice, baptizare, et etiam criminosi  adhuc sedentes super cathedram, sicut Scribe et Pharisei, et sicut Iudas, pro ministerii dignitate inter apostolos sibi commissa, et nondum iudicio aperto amissa, pro suo officio que in eodem ministerio operanda sunt operari. Sunt et alia, que hic poni poterant, nisi obuiari eis ab aliis constitutis sanctorumque decretis manifeste cognosceretur; quoniam, ut Daniel dicit: Pertransibunt plurimi, et multiplex erit scientia , aliter de huiusmodi decreta fuisse inueniuntur. Et idcirco ista posuisse sufficiat, que indulgentie potius misericordiam sequi, quam censuram iustitie intentare uidentur.

His ergo ita se habentibus, quantum ex me est, sedis apostolice benignitati, et uestre fraternitatis  bene placite consensioni, sollicitus seruare unitatem spiritus in uinculo pacis, in fratrum istorum regulari statu non obuio. Quorum, sicut in precedenti schedula uobis porrecta premisi, salubrem ac regularem statum et cupiui et cupio, et quesiui et quero, et de quorum deiectione dolui satis et doleo, quia nemo maius dispendium habet de illorum deiectione quam ego. Et hec quidem scripsi pro mediocritate ingenioli mei, deuotionem mentis mee circa fratres ostendens, priscis, ut dicit Gelasius, pro sui reuerentia manentibus constitutis, et reseruato per omnia sententie ac iuris priuilegio apostolice sedis, et non preiudicans uestre uel cuiuscunque rationabiliori, seu plus tenende, ac maioris auctoritatis sententie,  quam si mihi ostensa fuerit paratus sum sine contradictione aliqua sequi. Illa tamen modis omnibus in istorum statu, si tamen a uobis unanimiter inde consensum, et a domno papa fuerit confirmatum, conditione seruata, quam et apostolica sedes pro ecclesiastico uigore ab omnibus petimus faciat conseruari, et a uestra fraternitate necesse est prouideri, ne hac, quod absit, occasione auctoritatem in sacris ordinibus ministrandi usurpent, qui aut penitus non acceperint, aut contra regulas acceperint, uel quibus regulariter ministerium fuerit interdictum. Quoniam si hoc impune fuerit licitum, omnis ordo et uigor ecclesiasticus non tantum nutabit, quantum penitus confundetur. Sunt cum istis et alia, de quibus prouide domni apostolici summa auctoritas, et  sub eius magisterio hinc uestra solers considerabit sagacitas, que in alio diplomate mea uobis ostendet humilitas, ne sub huius rei occasione in Ecclesia possint emergi. uestra autem prudentia et hec clarius, et alia, que sensus mei paucitas non potest attingere, contemplabitur, et domni apostolici supereminens sapientia multo sollicitius et uidebit que prouidenda sunt, et presentibus medelam et futuris imponet custodiam.



EPISTOLA uI. AD EPISCOPOS SYNODI SUESSIONENSIS. De uulfado, quod Lingonensem Ecclesiam pastore uiduatam usurpare presumpserit, ac per satisfactionis libellum nunquam se ulterius ad graduum ecclesiasticorum administrationem aspiraturum professus sit.



HINCMARUS Rhemorum episcopus, REMIGIO, WENILONI, et ceteris archiepiscopis et episcopis, domni pape Nicolai auctoritate ad synodum, quo et exiguitatem meam cum cepiscopis nostris uenire precepit, in hanc Suessorum ciuitatem pro causa uulfadi et collegarum eius conuocatis.

Quod inuitus dico, et supprimere in totum non audeo, ne forte mihi ab his qui hoc sciunt imputetur quod calliditate aliqua occultauerim ueritatem, et si hec causa, iuxta ueterum constitutionem iudicio synodali decreta, sine diffinitione synodalis sententie modo quolibet fuerit refragata, dilecto fratri nostro uulfado ad noxam cuiuscunque rediuiuo furore  ualeat deputari. Isdem namque dilectus frater noster, post omnia que de sua et collegarum suorum adiudicatione a synodo episcoporum quinque prouinciarum diffinita, et a sedis apostolice auctoritate sub anathematis interpositione sunt confirmata, sine audientia et consilio episcopalis concilii sacerdotum qui eum iudicauerunt, sineque auctoritate Romani pontificis qui ipsa iudicia confirmauit, inconsulta etiam Rhemensi Ecclesia, extra prouinciam eius, in qua baptizatus, et in clericum tonsus, atque per plures annos in Ecclesia publice sacras Scripturas legit, ubi sicut Africanum decreuit concilium cap. 58 postquam semel legit, ab alia Ecclesia inconsulte recipi non debuerat, sicut idem concilium cap. 21  manifeste demonstrat, Lingonensem Ecclesiam pastore uiduatam, ut ibi ordinaretur episcopus, sub nomine uocati episcopi usurpare presumpsit, eiusque facultates, que secundum Chalcedonense concilium  penes economum futuro debuerant reseruari episcopo, suis suorumque usibus arrogauit; decernente ipso concilio ut eos qui ausi fuerint post diffinitionem magne et uniuersalis huius synodi quidquam ex his que sunt prohibita perpetrare, decreuit sancta synodus  a proprio huiusmodi gradu recedere: et Antiocheno concilio, de damnatis aliquid presumentibus de ministerio, ut nullo modo liceat eis nec in alia synodo spem restitutionis habere. Et ab hac presumptione synodali auctoritate, cuius habemus constitutionem, reuocatus,  iubente Domino, si peccauerit frater tuus, increpa illum, et si penitentiam egerit, dimitte illi, per satisfactionis libellum propria manu firmatum recipere communionem, qua regulariter secundum Nicenos et Chalcedonenses canones ac decreta Gelasii fuerat priuatus, promeruit, sicut idem ipse libellus, qui pre manibus habetur ostendit. In quo sub iureiurando per sanctam Trinitatem unius deitatis professus est se nunquam et nusquam ad sibi interdictam presumptionem, et ad graduum ecclesiasticorum administrationem ulterius aspiraturum, neque aliam huiusmodi temeritatem, qua pax Ecclesie ualeat perturbari, et quies sacerdotalis possit inquietari, scienter uel libenter ulterius moliturum. Quem libellum coram episcopis Pardulo Laudunensi,  Guntberto Ebroicensi, Aenea Parisii, coramque rege et quamplurimis aliis, nobis iudicibus suis a synodo constitutis porrexit; decernente beato Gregorio, ut reuertentes a schismate iureiurando profiteantur et subscribant, se nunquam ad schisma quo redierant reuersuros. Et secundum traditionem Leonis pape scribentis ad Ianuarium episcopum : Saluberrimum est, inquit, et spiritalis medicine utilitate plenissimum, ut siue presbyteri, siue diaconi, uel cuiuslibet ordinis clerici, qui se correctos uideri uolunt, prius errorem suum damnari a se sine ambiguitate fateantur: ut sensibus prauis et dudum peremptis nulla aspirandi supersit occasio, nec ullum membrum Ecclesie talium possit societate uiolari, cum per omnia illis professio propria ceperit  obuiare. Et ad Flauianum Constantinopolitanum episcopum de erroneo ab ecclesiastica disciplina : Si, inquit, fideliter aut utiliter dolet, et quam recte mota sit episcopalis auctoritas uel sero cognoscit, uel si ad satisfactionis plenitudinem, omnia que ab eo male sunt sensa, uiua uoce et presenti subscriptione damnauerit, non erit reprehensibilis erga correctum quantulacunque miseratio, quia Dominus noster uerus et bonus Pastor, qui animam suam posuit pro ouibus suis, et qui uenit animas saluare non perdere, imitatores nos sue uult esse pietatis, ut peccantes iustitia cerceat, conuersos autem misericordia non repellat. Et item ad Anatolium Constantinopolitanum episcopum de Attico  presbytero scripsit , ut remota omni dubitatione Chalcedonensis synodi diffinitionem de fide, quam et apostolice sedis firmauit auctoritas, profiteatur se per omnia seruaturum, adiecta subscriptione manus proprie, que in Ecclesia populo presente recitetur. Quibus constat eos qui ab ecclesiastica traditione deuiant per contemptum, taliter recipi debere: quoniam, ut Hilarus dicit , non minus in sanctarum traditionum delinquitur sanctiones, quam in iniuriam ipsius Domini prosilitur. De quibus, si a sua professione uel subscriptione exorbitauerint, Carthaginense dicit concilium , Si quis, inquiens, contra suam professionem uel subscriptionem uenerit in aliquo, ipse se honore priuabit. Et sanctus  Gregorius ad Maximum episcopum Salonitanum de Andrea diacono dicit , quia flagitari iudicium non debet de causa quam ipse iudicauit. Sed quia contempta fuerat indebita presumptione, non solum diffinitio synodalis episcoporum, sed et apostolice sedis domni Benedicti pape auctoritas, opportunitate inuenta, per uenerabilem fratrem et cepiscopum nostrum Hodonem exemplar priuilegii domni Benedicti sub fidei astipulatione dirigens domni Nicolai pape auctoritati, ab eo quod suus decessor firmauerat corroborari poposci: non ad iniuriam, quod absit, sedis apostolice, quasi eius adhuc in ambiguum sententia duceretur, et ob id non sufficerent que ab ea semel domni Benedicti pape auctoritate, ut inde questio nullis aliquando  temporibus oriatur, et aspirantes indebite anhelitus compressi funditus perpetuo maneant, fuerant confirmata: sed quoniam incauta presumptio ut constitutio geminaretur exegit, quatenus si obstinatio permanere deligeret, se post tot prohibitiones diffinita impune non posse tentare cognosceret. Hec non per malitiam dicta, sed ne ut putarentur per uafritiem tacita, ad uestram notitiam necessarium duxi perducere, qui canonice cuncta per ordinem, que in prefato fratre nostro uulfado et collegis eius gesta sunt, secundum preceptionem domni nostri pape, examinare et subtilius inuestigare, et si quid iustum piumque sensum fuerit, de illorum reformatione debetis perficere, ne quid forte pretermissum uideatur, quod uobis scire, et unde a uobis conueniat  diffiniri.



EPISTOLA uII. AD NICOLAUM PAPAM, Per Egilonem missa cum actis synodi Suessionensis anno 866.


Domino sanctissimo et reuerentissimo Patrum Patri NICOLAO, prime ac summe sedis apostolice et uniuersalis Ecclesie pape, HINCMARUS, Rhemorum episcopus, et uestre sanctissime paternitatis deuotissimus famulus.

Decimo quinto Kalend. Septembris, indictionis XIu, secundum uestram apostolicam iussionem, ad Suessorum ciuitatem, cum fratribus ac cepiscopis  Rhemorum prouincie, archiepiscopis et episcopis illuc ex mandato uestro conuenientibus occurrere festinaui, quo etiam dilectum fratrem nostrum uulfadum uenire commonui. Eos etiam fratres nostros de ipsius collegio, qui sub nostra cura degunt, mecum adduxi. Quos sicut mihi scribere dignati estis, iustum quid uel pium sentiens, sine retractatione in suis ordinibus consensu ac iudicio cepiscoporum Rhemensis prouincie restituere maturarem, si illos ab eisdem gradibus cum eorum tantum iudicio deiecissem. Sed quoniam synodi episcoporum quinque prouinciarum, quorum meo consensu expetierunt iudicium, diffinitione fuere deiecti: et sicut melius sapientia uestra nouit, sacri canones usque ad similem excommunicationis uindictam decernunt,  ut ab aliis deiecti ab aliis non recipiantur, minime autem restituantur, sed aut eorumdem aut maioris concilii episcoporum diffinitiones ac iudicia prestolentur, aliorum opus in illorum restitutione nullatenus usurpare presumpsi quos meo arbitrio ab officio non suspendi, et in prefata synodo episcoporum quinque prouinciarum, non tantum non iudicaui uel deieci, uerum nec cum iudicibus eorum subscripsi, quia mihi commisse Ecclesie filii finitimos episcopos iuxta canones Sardicenses pro causa sua interpellarunt, et Africe prouincie canones huiusmodi uicinos episcopos audire, et inter eos ac proprium episcopum adhibitos ab eis episcopos iubent querimoniam diffinire. Unde humiliter obsecro, ne pro inobedientia mihi reputetis, quoniam eos non statim  restitui, qui ad synodum, sicut precepistis, hoc solo meo ausu agere ueritus, obedienter occurri, et his que fratres et cepiscopi nostri, uestre sanctissime paternitatis deuotissimi filii, uestra fulti auctoritate, de illorum restitutione decreuerunt, secundum quod mystica Nicena synodus, scribens ad diecesim Ecclesie Alexandrine, de ordinatis a Meletio damnato episcopo elementi consilio statuit, uidelicet ut mystica ordinatione firmati haberent honorem et ministerium, et proueheretur quilibet eorum in honorem episcopi in Ecclesia defuncti, si uisus foret dignus, et eum populus elegisset, cum consensu Alexandrini episcopi, sub cuius cura diecesis illa degebat, condecernente quodammodo similia Africano concilio de Donatistis, que non uobis ut incognita ingeruntur,  sed ut notissima inculcantur, sacrorum canonum et sedis apostolice manentibus constitutis paratissime annuere, et sollicitus seruare unitatem spiritus in uinculo pacis, obtemperare curaui: reseruato per omnia sententie ac iuris priuilegio eiusdem apostolice sedis, et salua diffinitione ac confirmatione exspectate uestre discretionis, atque auctoritatis. Et quia Synodo, per hunc uenerabilem archiepiscopum Egilonem, qui interfuit actionibus, dirigente epistolam omnium nostrum, qui adesse potuimus, cum ipso uoce loquentem, quoniam si eis manum porrigitis, uobiscum pariter porrigemus, uulfado et eius collegis pro disceptatione diuersa iudicantium, in eadem synodo omnibus consonanter  idipsum sentientibus, sedem apostolicam non fuit necessarium appellare. Idcirco huiusmodi legatum, qui meam uobis representans personam, cuiuscunque diuersa sentientis allegationibus, que modo nulle sunt, responderet, et uestram exinde diffinitionem referret, omisi dirigere, quia que uerbis et scriptis mihi per istum religiosum archiepiscopum exinde sequenda atque tenenda mandaueritis, pro scire et posse obedire et conseruare curabo, sicut hactenus ea, que inde fuerant statuta et confirmata, seruaui. Nec causa inobedientie missum mee subditionis cum hoc uenerando archiepiscopo dimisi transmittere: sed quia sic intellexi in litteris uestre auctoritatis contineri, tunc solum, ut uerbis earum utar, si disceptantibus, uel fortassis alia atque  alia decernentibus nobis, prefati deiecti sedem appellauerint apostolicam, et eius speciali se iudicio damnari uel absolui petierint, si ego, uel si uulfadus, aut socii eius, ad uos uenire per nos non possemus, uicarios nostros ad hoc negotium uentilandum et finiendum, mox post consummatum concilium Xu Kalend. Septembris presentis XIu indictionis auctoritate uestra collectum, nostras presentaturos uobis personas, nullam penitus excusationem pretendentes, utrique ad sedem beati Petri mitteremus. Unde supplico, ut merear scripto hinc uestram diffinitionem recipere, quam paratus sum, ut oportet, obnixius obseruare. Gestorum autem seriem de omnibus que in concilio relata, examinata, atque reperta sunt, que sicut ueneranda decreta statuunt,  discretioni uestre dirigi precepistis, ut que salubria uidebuntur corroborentur: si forte aliqua supersunt epistole synodali, que debeant explanari, hic uenerandus ac religiosus sanctitatis uestre deuotissimus filius, et unanimis frater ac consacerdos noster Egilo archiepiscopus, plena fidelique relatione apostolice auctoritati uestre poterit patefacere, et sicut ea uisu et auditu comperit ac episcopaliter contulit intimare. Sed et de prefatis fratribus nostris, Rhemorum Ecclesie filiis, ab Ebone post depositionem suam ordinatis, qui inter canonicos et monachos, urbanos et parochianos, una cum uulfado apud nos non sunt amplius quam nouem, de quibus sanctissima uestra paternitas mihi scripsit, ut cum deiectionis sue causam uenire ad examen  optauerint, nullum ex his quilibet indignationem meam sustineat, nullum ad cepta peragenda per suggestionem meam patiatur incommodum, qualiter me antea et postea erga eos egisse in synodo fratres et cepiscopi nostri una cum eo repererint, sufficienter dignationi uestre preualet enarrare. Quorum salubrem ac singularem statum et cupiui et cupio, et quesiui et quero, et quorum deiectioni condolui, et statui eorum congaudeo. De Tetberga etiam regina, unde sublimitati uestre ab humilitate mea mandari rogastis, quia Lotharium uel ipsam Tetbergam, postquam Arsenius uenerandus episcopus et sancte Ecclesie Romane apocrisiarius, ab Attiniaco palatio domni Caroli regis gloriosi perrexit, non uidi, certe  salubritatis rationem uobis mandare non ualeo. Et alia manu. Deus omnipotens sanctitatem uestram, ad doctrinam et correctionem sancte sue Ecclesie, in suo apto seruitio per annorum multa curricula conseruare dignetur, domine sanctissime et reuerentissime Patrum Pater in Domino. Data Kalendis Septemb., indict. XIu.



EPISTOLA uIII. AD EGILONEM ARCHIEPISCOPUM SENONENSEM. Romam euntem instruit de iis que in synodo gesta sunt in causa uulfadi, et quemadmodum in Urbe gerere se debeat.


HINCMARUS, nomine non merito Rhemorum episcopus, ac plebis Dei famulus, sanctissimo et reuerentissimo  EGILONI archiepiscopo, et carissimo ac unanimi atque fidissimo mihi, plurimam in Saluatore salutem.

Quanta fiducia uestra utar dilectione ex uestra mente pensare potestis. Non enim aliter in mente mea uos teneo, quam me alterum exceptis peccatis meis. Quapropter sicut in uobis et de uobis confido, et sicut uobis et pro uobis in omnibus esse cupio, ita erga me in omnibus sitis. Ceterum exemplar epistole domni apostolici ad domnum Carolum, quod non mandastis, sed et exemplar epistole mihi directe, sicut mihi mandastis, dilectioni uestre transmitto. Exemplar autem epistole, que uniformiter per archiepiscopos istius regni directa est, uos habetis, sine qua ire non debetis. Mitto etiam uobis  capitula in quibus summa continetur de omnibus epistolis, quas pro ista causa nobis omnibus domnus apostolicus misit. Et necesse uobis erit ut ipsa capitula bene cognita habeatis, et memoria teneatis que sparsim in ipsis epistolis continentur, ut si illi quos scitis more suo sua dicta inuoluere uoluerint, habeatis ueritatem quam illis respondere possitis. De scriptis denique que porrexi in synodo, de quibus mandastis ut discernerem si uobis ad portandum necessaria forent, non mihi uisum est uos ullam habere necessitatem: sed uidetur mihi, quia si ostensa fuerint apostolico aut Romanis, ut aliquam dubitationem possint afferre domno apostolico, quasi contentiones inter nos fuerint in restitutione uulfadi, et una cum uestro missatico suspecta synodi et mea  epistola fiat, inde aliquod impedimentum et dilatio ad ea que senior noster cito obtinere uult de ipso uulfado. Et puto non displicebit quibusdam, si aliqua occasio interciderit, unde ad illos sit ei necesse recurrere, et sicut mihi iam mandatum est, increscit apostolico et Romanis tanta legere. In scripto quippe quod primum dedi, nichil aliud habetur nisi quia ego non suspendi eosdem fratres ab officio, neque iudicaui, neque a gradibus ecclesiasticis eos deieci, neque cum iudicibus eorum subscripsi, sed synodus episcoporum quinque prouinciarum, et quod uos regulariter inde inueniretis, ego sine cunctatione sequerer secundum tenorem epistolarum domini apostolici: unde et synodus et ego rationem  reddimus in epistolis nostris domno apostolico, quare eos ego non restitui. Alterum autem scriptum ideo dedi, quia sicut scitis non putabat me uulfadus ad illum condescendere uelle; et licet non in mea presentia, tamen audiebam per alios illum dicere interdum, Ebonem non fuisse regulariter depositum, interdum autem regulariter restitutum. Et ideo demonstraui eumdem Ebonem regulariter depositum, et non regulariter restitutum: qui damnatus anno Incarnationis Dominice 835, Iu Nonas Martias, et per decem et septem annos postea in carne uiuens, suam sedem regulariter in synodo non repetiit, neque obtinuit, nec etiam suam canonicam restitutionem, aut a sede apostolica, aut a synodo regulariter factam, secundum canones et decreta  sedis Romane ulli synodo in uita sua ostendit, et omnem questionem de illo secundum leges ecclesiasticas et humanas iam tricennale et eo amplius tempus excludit. Quoniam ut Leo ad Theodorum scribit , quod manens in corpore non recepit, consequi exutus carne non poterit. De cuius depositione admodum plura habeo quam in synodo modo ostenderim, sicut et in ipso scripto in synodo est relectum, ubi me canonice electum et canonice ordinatum monstraui. In quibus sicut scitis et rex et omnes concordauerunt, scientes me non in duritia uelle contra uulfadum persistere, qui interdum etiam dicebat quod meus non esset clericus, angustians sicut scitis ut qualicunque modo gradus posset habere. Que etiam scripta uobis non ad ostendendum  sed ad habendum mitterem, si notarius noster infirmus illa transcribere concurrisset.

Postea autem ostensa est synodus, cui ego non subscripsi; in qua ab ipsis, qui Ebonis damnationi interfuerunt, et uerbis et scriptis atque auctoritatibus, coram rege comprobatum fuit, qualiter Ebo a se, iuxta decreta Zosimi, Leonis, Ioannis et Gregorii, per libellum professionis manu sua subscriptum, et a quadraginta tribus episcopis, secundum suam professionem et subscriptionem, regulariter depositus fuit, et regulariter restitutus non fuit: et ob id, secundum decreta Innocentii, qui scribens ad Martianum Naxitanum episcopum , iussit eos recipi in suis ordinibus quos Bonosus ante damnationem suam ordinauit. Postea scribens ad Rufum  et Eusebium ac ceteros Macedonie episcopos , eos quos post damnationem suam idem Bonosus ordinauit, nequaquam recipi in ordinibus ecclesiasticis permisit, Et secundum decreta Zosimi ad Aurelium et ad uniuersos episcopos per Africam et ceteras prouincias constitutos , et ad Massiliensem Ecclesiam, et ad Patroclum Arelatensem episcopum, de his quos post damnationem suam Proculus ordinauit, qui se libello professionis sue subscripto in synodo deposuit; et secundum decreta Leonis et sacrorum canonum, qui excommunicato communicarunt in deiectione permanere isti fratres iudicati fuerunt. Ostensa est etiam synodus episcoporum prouincie Bituricensis, cui presedit  Rodulfus, manibus eorum subscripta; in qua ab ipsis qui interfuerunt, et ab Aiulfo qui unus fuit de iudicibus Ebonis audierunt, comprobatum fuit eumdem Ebonem regulariter fuisse depositum. Deinde ostensa sunt priuilegia domni Benedicti et domni Nicolai, qui suis subscriptionibus et Ebonis depositionem et istorum deiectionem confirmauerunt. Que si omnia uobis longum fuerit enarrare, breuiter poteritis dicere, que bene firma tenere debetis, quia scitis quales sunt quidam; et peto ut non displiceat uobis quod talia uobis mando firma tenere debere, quasi me putem uobis sapientiorem, quia ex caritate hoc dico, et talia mihi a uobis mandari uellem, si tale missaticum haberem sicut uos habetis. uerba autem que uos firma habere debetis, et etiam  uestri, si aliquis inde fuerit tentatus, ista sunt: Quia secundum tenorem epistolarum domni apostolici, sicut in eis scriptum habetur, cuncta per ordinem que in istis fratribus gesta sunt canonice examinantes, inuenistis Ebonem iuste et regulariter depositum et non regulariter restitutum, et istos fratres non a me, sed a synodo episcoporum quinque prouinciarum iudicatos secundum sacros canones, et decreta Innocentii, Zosimi, et Leonis, sicut in synodali epistola continetur. Et quia in domni apostolici epistolis continetur ut que statuta sunt non ducat dissoluenda, nisi sacris legibus inueniantur aduersa; et in eisdem epistolis intelligens synodus ipsius benignitatem erga hos fratres, inuenta est ista auctoritas Niceni concilii de ordinatis a Meletio  quondam damnato episcopo, quam episcopi in synodali epistola illi unanimiter mandant, ut priscis, sicut dicit Gelasius, pro sui reuerentia manentibus constitutis, et saluis apostolice sedis priuilegiis, cum eorum etiam saluamento qui synodo subscripserunt, in qua fratres de quibus agitur fuere deiecti, per indulgentiam et auctoritatem ipsius in suis ordinibus recipi et prouehi possint absque contradictione, migratis iam omnibus qui in Ebonis depositione fuerunt episcopis, excepto solo Rothado. uerum et illi episcopi, qui eidem Eboni post depositionem suam dicebantur communicasse, iam ad diuinum iudicium migrauerunt, et aliis in eorum locis substitutis, ac per eos, ut ita dicamus, innumeris ordinatis, a nullo istorum fratrum restitutio contradicitur.  Tamen si uos non grauaret, multum uellem, ut omnem plenitudinem suprascriptam de Ebonis depositione, et de istorum adiudicatione domno apostolico referretis: quod sapientie uestre committo arbitrio, cui melius credo, quam si ipsa scripta transmitterem. Est etiam, quoniam si aliqua scripta per uos mitterem, et uos illa portassetis, nisi tantum epistolam synodalem, et meam epistolam concordantem eidem epistole, scitis quales sumus: posset fieri ut aliquorum mentes inde contra nos scandalum sumerent; quod et modo in synodo quantum potui deuitaui, ubi sicut comprobatum est istos fratres non iudicaui, nec eidem synodo subscripsi. Et erant auctoritates canonice, et decretorum sedis  Romane pontificum, quibus ipsi episcopi hos fratres iudicauerunt, et qui eidem synodo subscripserunt, me tacente necesse habebant hoc statuere quod iudicauerunt et subscripserunt, aut contra professionem et subscriptionem suam euntes, secundum Carthaginense concilium se honore priuarent; et priuilegia sedis Apostolice duorum pontificum qualia sunt, et que confirmauerunt quod ipsi episcopi iudicauerunt, ipsi uidistis et audistis. Tamen ne scandalum fieret, secutus exemplum Domini qui dixit ad Petrum: Nos censum non debemus, sed ne scandalizemus eos, uidelicet qui censum exigebant, da staterem de ore piscis pro me et pro te , uitato scandalo et preiudicio sedis apostolice, ut non nos, sed ipsius auctoritas si uoluerit,  soluat et immutet suam sententiam quam ligauit et confirmauit, seruandam uidi unitatem spiritus in uinculo pacis, similiter et in hoc sicut et ibi, ut nullum ego scriptum mittam, nec uos aliud portetis, nisi quod cum rege et cum episcopis nobis conuenit. Eamus simpliciter, quia sicut Scriptura dicit: Qui ambulat simpliciter, ambulat confidenter . Sed si locum uideritis, domno apostolico aperire debetis, quoniam multi iam dicunt, si illa firma non fuerunt que tunc inde confirmata sunt, nec ista que modo fiunt firma erunt. Et nichil est iam firmum quod episcopi et apostolica sedes decernunt; neque de nostris iudiciis, nec etiam de excommunicatione curant; nec presbyteri a nobis degradati pro nostro iudicio suum ministerium dimittent, quia nichil est  firmum quod agimus: sed sicut uult rex, et sicut nos aut odium mouet, aut gratia, aut cupiditas, aut timiditas, ita et nostra et apostolice sedis uadunt iudicia. Et recordari debetis apostolico, qualiter de sua excommunicatione et proprie manus confirmatione fecit Guntharius. Qua de re prouidendum est in talibus, quia iam homines plus procliues et uoluntarii sunt ad impune peccandum, quam ad regularem disciplinam suscipiendam et obseruandam. Et si domnus apostolicus a uobis quesierit ipsas auctoritates, qualiter isti deiiciendi iudicati fuerunt, potestis si uobis uidetur illi respondere, quia unanimiter episcopi suum studium ad hoc conuerterunt, ut isti fratres restituerentur: unde illi miserunt auctoritatem quam inuenerunt. Et quia non fuit  eorum studium ut in deiectione permanerent, illas auctoritates sacrorum canonum, et decretorum Innocentii, Zozimi, Leonis, que supra dicte sunt, et illi sunt cognite, ei transmittere omiserunt. De quorum restitutione, si uulfadus in causa non foret, satis Ecclesia indurare potuisset, qui inter canonicos et monachos, urbanos et parochianos, una cum uulfado non sunt amplius quam nouem. Ego dico quod mihi uidetur caritatis affectu; uestra autem prudentia, et ad hec et ad plura alia, Deo gratias satis sufficiet. Peto etiam ut ad hoc quod domnus apostolicus mihi scripsit de duritia Pharaonis, sicut in epistola mihi missa legitis, ei ex ordine condicatis quam benigne eosdem fratres et antea et  postea tractaui, sicut coram ipsis in synodo comprobaui, ne talem me estimet, sicut me emuli mei illi depingunt. Et habete exemplaria de epistola synodali, et de mea epistola: ut si aliqui inde quiddam uoluerint dicere, postquam illas apostolico dederitis, habeatis earum exemplaria, et habeatis eas bene cognitas. Similiter satagite, ut illas epistolas, quas domnus apostolicus de ista causa facere iubebit, legatis antequam huc mittantur, ne aliquem dolum in eis scriptores, sicut dicuntur facere, possint imponere. Et non obliuiscamini ut faciatis certum apostolicum, quia illa epistola quarti Leonis pape de istorum fratrum reclamatione, quam memorat in suis epistolis, istis Cisalpinis regionibus non innotuit, nisi per suas nuper missas epistolas; et rogate  aliquem de uestris memorosum hominem, qui uos sepe admoneat, quoniam occupati eritis, ut non obliuiscamini impetrare gesta pontificum, ab initio gestorum Sergii pape, in quibus inuenitur Ebo fuisse damnatus usque ad presentem annum istius presulatus, quia nos in istis regionibus satis hoc indigemus. Nam aliorum pontificum gesta, si uos non habetis, per me aut per Fulcricum habere poteritis. De omnibus istis que dilectioni uestre mando, qualiter uobis placeant, aut qualiter displiceant, quantum uobis placuerit et licuerit, et que mitto qualiter ad uos salua peruenerint, per istum missum nostrum mihi litteris remandate. In conclusione autem uobis scribo, quod sanctus Petrus apostolus Apollinari dixit, quando eum Rauennam predicare  transmisit, Dominus meus iehsu Christus mittat angelum suum coram te, qui custodiat uias tuas ante te, et annuat que postulaueris.



EPISTOLA IX. AD EGILONEM EUMDEM ARCHIEPISCOPUM. De Gothescalco eiusque assertionibus, et de Prudentio episcopo, ut suggerat pontifici.


Charissimo et fidissimo mihi plurimam in Christo salutem.

In aliis litteris ideo tanta uobis scripsi, ut haberetis rei ordinem et plenitudinem, ac ueritatem de his que fuerunt gesta in synodo, quia domnus apostolicus, sicut in uobis directa legetis epistola, cuncta  que ibi gesta fuerunt plena fidelique narratione ad se referri precepit, et animus uester, ad iter subitaneum et difficile occupatus, intendere forte ad cuncta non potuit, licet inde in epistola synodi sufficienter sit positum, et etiam de aliis que scribo, mihi uerbis uobiscum conferre non licuit, que peto, sed et ista que sequuntur, ut in talium manus non ueniant, unde scandalum possit oriri. Post illas autem scriptas litteras, nuntiatum est mihi, de cella nostra, que uocatur Altumuillare, monachum nostrum nomine Guntbertum aufugisse cum libris, et uestimentis, et caballis, et aliis etiam que furari potuit. Qui sepe pro suis negligentiis regulariter correptus fuit: et quia sepe Gothescalco furtim se coniunxerat, et litteras  ei dederat, et ab eo acceperat, secundum regulam in grauioribus culpis missus fuit, et dicitur illius peruersa doctrina deprauatus. Et sicut mihi dictum est, quasi ipsius Gothescalci reclamationem uult perferre ad domnum apostolicum, uidens qualiter illa aduersum me, que de istis partibus ad illum ueniunt, suum cursum accipiunt. Et audiens, quod domnus apostolicus domno regi Carolo de me scripsit, quia semper me tegere non debet a talibus, nec ualet: ut prouiderem ne pro eis tandem aliquando incurram que non opto, et ipse frater et alii licenter que uolunt aut moliuntur, aut faciunt. Nam ego nescio in quibus domnus apostolicus tam sepe se texisse me dicat. Si enim de Rothado dicit, non singulariter mea auctoritas, sed episcoporum regni  domni nostri Caroli, ad quos contra me prouocauit, eum deiecit, sicut subscriptiones eorum demonstrant. Si de istis ordinatis dicit, sicut modo comprobatum uidistis et audistis, ego eos non iudicaui, neque deieci, neque cum iudicibus eorum subscripsi. Si de Gothescalco dicit, de quo, sed et de prefatis ordinatis, ab Arsenio scripto interrogatus scriptis rationem reddidi, eumdem Gothescalcum a duabus synodis damnatum, iubentibus episcopis postquam iudicatus fuit custodiendum accepi, ne alios sua peruersa doctrina noceret qui sibi prodesse nolebat. De quo etiam litteris domno apostolico suggessi, qualis eius sit doctrina, et utrum uellet ut ei licentiam ad eum eundi darem, an alteri eum per suam iussionem commendarem, ne sine auctoritate duarum synodorum  diffinitionem dissoluerem. Si illi placet per seipsum audire, mandet, et ego illum dimittam ut ad eum uadat: quia si rex illum non miserit, ego non habeo tantos custodes qui eum deducant. Si etiam illi placet ut alius eum recipiat, et suam doctrinam siue synodus, siue quilibet episcopus audiat, et si bona est sequatur, si praua est, ab eis qui eum audierint refellatur. Et illi quibus hoc commendauerit, facient de illo quod sacris regulis uiderint conuenire, sicut illi de eo fecerunt qui se sacras regulas intellexisse putarunt, nichil mea interest. Tamen si aliquis uos interrogauerit de sua doctrina, hanc esse illi respondere potestis, sicut et uerba et scripta illius demonstrant.

1. Dicit enim deitatem sancte Trinitatis trinam  esse, sicut sunt tres sancte Trinitatis persone. 2. Dicit ita geminam esse Dei predestinationem, ut sicut Deus quosdam ad uitam eternam, ita quosdam predestinauerit ad mortem eternam. 3. Dicit quod non uult Deus omnes homines saluos fieri, sed tantum eos qui saluantur: omnes autem saluari quoscunque ipse saluare uoluerit, ac per hoc quicunque non saluantur, penitus non esse uoluntatis illius ut saluentur. 4. Dicit quod non pro totius mundi redemptione, id est, pro omnium hominum salute et redemptione, Dominus et saluator noster iehsu Christus sit crucifixus et mortuus, sed tantum pro his qui saluantur. 5. Dicit exponens sententiam apostoli Petri, cum qui emit eos Dominum negantes,  Baptismi, inquit, sacramento eos emit, non tamen pro eis crucem subiit, neque mortem pertulit, neque sanguinem fudit. Unde latius dicta in suis scriptis inueniuntur, que in altera schedula uobis mitto, ut si fuerit uobis uisum, domno apostolico eam monstretis a me uobis directam, non ad illi ex mea parte ostendendam, sed ad uobis habendam. Sunt et alia que dicit, que mihi uidentur esse perniciosa et fidei catholice contraria, que si ad hoc uenerit probabunt sapientes atque catholici. Mihi de tantis ac talibus taliter impetito sufficit sedere in angulo domatis, et non conserere contentionum manus cum muliere litigiosa in domo communi: et sufficit ut sit mihi anima mea pro spolio. Nam idem Gothescalcus, uel quia iam tempus est ut ueniat quod Paulus predixit  apostolus de ultimis temporibus, uel inuidia mei, quasi me tangat quod iussu episcoporum illum custodio, dicitur multos habere fautores, sicut habuit domnum Prudentium, sicut scripta ipsius testantur, que a pluribus qui illa habent possunt proferri. Qui etiam, uidelicet domnus Prudentius, in Annali gestorum nostrorum regum, que composuit, ad confirmandum suam sententiam, gestis anni Dominice Incarnationis 859 indidit dicens, Nicolaus pontifex Romanus de gratia Dei et libero arbitrio, de ueritate gemine predestinationis, et de sanguine Christi, ut pro credentibus omnibus fusus sit, fideliter confirmat et catholice decernit. Quod per alium non audiuimus, nec alibi legimus. Unde quoniam ipsa gesta, quibus nec conscripta sunt, iam in plurimorum  manus deuenerunt, necesse est ut taliter de hoc domno apostolico suggeratis, ne scandalum inde in Ecclesia ueniat, quasi ipse quod absit talia sicut Gothescalcus sentiat. Et precor ut de mea parte nichil ei dicatur, quia commotum dicitur habere suum animum erga me, multis ad eum contra me scribentibus, et mihi derogantibus, ne scandalum in me inde retorqueat unde culpam non habeo. Ipsum autem Annale quod dico rex habet, et ipse est ille liber, quem coram uobis in Ecclesia, ubi uos nobis commendauit, coram uobis ab illo mihi prestitum ei reddidi. Plura denique uobis de ipso Gothescalco scribere poteram, quam perniciosus sit, et multo magis noxius erit multis, si ab ipsa custodia fuerit absolutus: quia pro certo talia dicit et talia facit,  in quibus euidenter cognoscitur aut demoniacus esse, aut maniaticus: et scitis quoniam mania esse non solet absque demone. Et si aliquis uos interrogauerit de ipsius custodia, talem esse ueraciter illi respondere potestis: Quidquid fratres in cibo et potu habent, hoc ei quotidie sine ulla negligentia ministratur; uestimenta illi ad sufficientiam offeruntur, si uult ille accipere: ligna ad focum faciendum illi sufficienter dantur. In mansione in qua degit caminatum habet, et necessarium. Lauacra illi non denegantur: sed postquam in eamdem mansionem intrauit, non solum corpus lauare noluit, uerum nec manus, nec faciem. Antea enim, sicut illi testantur inter quos conuersatus erat, turpissimus et adhuc  quantum potest in sua turpitudine manet. Et sciatis quia maxima nausea in ista Ecclesia commouebitur, si ad synodum uenire iussus fuerit, aut de ipsa custodia absolutus exstiterit. Que non pro me dico, quia nulla mihi inde est cura nisi pro aliis, sed uos probabitis me uerum dicere. Tales enim surgent qui adhuc latent.



EPISTOLA X. AD EGILONEM EUMDEM ARCHIEPISCOPUM. Gothescalci eiusdem doctrine uberior expositio, quam precedenti epistola promittebat.


HINCMARUS, nomine non merito Rhemorum episcopus, ac plebis Dei famulus, sanctissimo et reuerentissimo EGILONI archiepiscopo.

Si aliquis uos interrogauerit de Gothescalci doctrina, unde uobis iam quedam scripsi, hanc esse interroganti respondere potestis, sicut et uerba et scripta illius demonstrant. 1. Dicit enim deitatem sancte Trinitatis trinam esse, sicut sunt tres sancte Trinitatis persone. 2. Dicit ita geminam esse Dei predestinatione, ut sicut Deus quosdam ad uitam eternam, ita quosdam predestinauerit ad mortem eternam. 3. Dicit quod non uult Deus omnes homines saluos fieri, sed tantum eos qui saluantur: omnes autem saluari, quoscunque ipse saluare uoluerit. Ac per hoc quicunque non saluantur, penitus non esse uoluntatis illius ut saluentur. Omnia, inquit Scriptura, quecunque uoluit Dominus fecit in celo et in terra, in mari et in omnibus abyssis , etc.; In uoluntate tua, Domine, cuncta sunt posita, et non est qui possit tue resistere uoluntati . Ergo non uult omnes saluos fieri, sed tantum eos qui saluantur, quia si uult quod non potest, omnipotens non est. 4. Dicit quod non pro totius mundi redemptione, id est non pro omnium hominum salute et redemptione, Dominus et Saluator noster iehsu Christus sit crucifixus, sed tantum pro his qui saluantur. 5. Dicit exponens sententiam apostoli Petri, eum qui emit eos Dominum negantes , Baptismi, inquit, sacramento eos emit, non tamen pro eis crucem subiit, neque sanguinem pertulit, neque sanguinem fudit. Unde latius dicta in suis scriptis inueniuntur. Ex quibus mortiferis capitulis quanta exitiosa prodeant, catholicus et litteratus quisque conspicere potest.

1. Hinc enim adinuentione diaboli dicentis ad Adam: Eritis sicut dii , pluralitas deorum inducitur, quoniam si trina est Deitas, tres dii erunt. Unitatem quippe in Trinitate, non eadem persona, sed eadem implet essentia, id est deitas, que Trinitatis est unitas. Et in lege Domino dicente: Audi, Isrel, Dominus Deus tuus Deus unus est . Et in Euangelio: Ite, docete omnes gentes, baptizantes eos in nomine Patris, et Filii, et Spiritus sancti ; et cantantibus  seraphim: Sanctus, sanctus, sanctus Dominus Deus Sabaoth . Et concinente Dauid: Benedicat nos Deus Deus noster; benedicat nos Deus, et metuant eum omnes fines terre . Et confitente Paulo: Ex ipso, et per ipsum, et in ipso sunt omnia. Ipsi gloria . Cum esse Deus unus dicitur, et in nomine, non in nominibus, credens quique baptizari precipitur, et a seraphim ter Sanctus cantatur, et unus Dominus Deus Sabaoth confitetur, et a Dauid ter Deus nominatur, et metui per omnes fines terre unus oratur, et a Paulo post Trinitatis confessionem unus Deus glorificatur, trium personarum sancte Trinitatis una deitas, que Trinitatis est unitas, demonstratur. Ac per hoc, quantum ex se est, ista perniciosissima heresi, idololatrie uidelicet matre, a mystica Nicena synodo gladio uerbi Dei perempta, et ab isto nuper resuscitata, fides in qua baptizati sumus, et qua corde creditur ad iustitiam, et ore confitetur ad salutem euertitur.

2. Liberi arbitrii opera, siue bona siue mala, nichil ualere ad meritum, sed siue ad uitam siue ad mortem, cuncta Dei predestinationem agere, ab ista praua doctrina enucleatur. A qua et reprobis tollitur meritum damnationis, et iustis meritum aufertur salutis. Ac per hoc nec illi iuste damnantur, qui iusti esse non possunt: nec isti iuste remunerantur, quia aliud quam iusti esse non possunt. Nec iniustis ergo quidquam acquirit meritum, nec in electis aliquid gratia operatur: sed in utraque parte et perditio et salus non est ex iudicio proprie actionis, sed ex preiudicio Domini uoluntatis, totumque Dei opificio reputabitur. Non enim potest dicere figmentum ei qui se finxit, Quare me fecisti sic? Non igitur aliquis libero arbitrio condemnabitur, nec quisquam pro gratia misericordias Domini in eternum cantabit. Si enim, quod cecus iste in meridie palpans non uidet, liberum non esset arbitrium, unde totus in massa perditionis Adam perditus, cum suis etiam additis iuste iudicaretur mundus? Et rursum, nisi Dei gratia esset, quomodo ex eadem massa perditionis electus, id est, gratia lectus saluaretur mundus? Misericordia, inquit psalmus, et ueritas obuiauerunt sibi, iustitia et pax osculate sunt . Misericordia quidem est, qua saluantur electi: ueritas autem est, qua in massa perditionis deseruntur relicti. Iustitia quidem est, quia non assumuntur reprobi: pax uero his est, qua de una eademque massa perditionis gratia fiunt probi. Unde Paulus dicit: Stipendia enim peccati mors, gratia autem Dei uita eterna .

3. Sed et male interpretando Scripturam: Omnia quecunque uoluit Dominus fecit in celo et in terra, in mari et in omnibus abyssis ; In uoluntate tua, Domine, cuncta sunt posita, et non est qui possit tue resistere uoluntati , iniquus Deus, qui infert iram his qui contra predestinationem et uoluntatem  eius saluari non possunt, et his qui alieno, id est primi parentis peccato uenditi sunt, et pro quibus non est data redemptio, ab illo asseueratur. Et uel non intelligens, uel scienter mendaciter interpretans ex Scripturis quod bene et uere dictum est, dum Deum infirmum dicere uitat, iniquum facit, dedignans, usus pessimo preceptore seipso, ab alio discere qualiter debeat intelligere, quia sunt quedam que dicitur non posse omnipotens, docente Paulo, Deus fidelis permanet, seipsum negare non potest . Qui etiam mutari, mentiri, falli, peccare, miser fieri, uinci ac mori non potest. Que et his similia si posset, uel si hec uelle posset, omnipotens non esset. Unde nunc longum est scribere, et si hic nebulo in his sanum sensum haberet,  in hac sententia non erraret, qui dum dedignatur fieri discipulus ueritatis, si ei liceret, magister fieri uellet erroris.

4. Necnon et loquente de seipso in magno Petro: Non tardat Dominus promissis suis, sed patienter agit propter uos, nolens aliquos perire, sed omnes ad penitentiam reuerti ; et in diuino Paulo: Omnes homines uult saluos fieri, qui dedit redemptionem semetipsum pro omnibus ; et: Gratia Dei pro omnibus gustauit mortem ; et: Si unus pro omnibus mortuus est, ergo omnes mortui sunt, et pro omnibus mortuus est Christus ; et in propheta cum iuramento propter incredulos: uiuo ego, dicit Dominus,  nolo mortem peccatoris, sed ut conuertatur et uiuat. Et in omni catholica Ecclesia, que pro omnibus hominibus ex traditione apostolica illi supplicans, legem hinc credendi lege nobis statuit supplicandi, ueritatem mendacem dogmatizat. Et cum Christus de diabolo dicat: Mendax est ab initio, et pater eius , si idem Christus iuxta istius doctrinam mendax est, suis ipsis uerbis, quod nefas est dicere, similis ei, id est diabolo, mendax esse conuincitur. Est autem Deus uerax, et Gothescalcus mendax: quia unus idemque Sol iustitie Christus, ut repararet omnium uitam, recepit omnium causam, inde in omnes manante iustitia, ubi est omnis humana suscepta natura, non culpa, qui omnibus ortus est, omnibus uenit, et pro omnibus  passus est, et omnes uult saluos fieri qui pro omnibus passus est; sed non ab omnibus uidetur, et non omnes saluantur. Lux enim lucet in tenebris, et tenebre eam non comprehenderunt: quod non pertinet ad culpam lucis, sed ad tenebrarum. Lux quippe uenit in mundum dicens: Ego sum lux mundi: qui sequitur me non ambulat in tenebris, sed habebit lumen uite . Sed dilexerunt homines tenebras magis quam lucem. Erant enim eorum mala opera. Et item comprehendentibus lucem tenebris, ipsa lux per Apostolum dicit: Fuistis aliquando tenebre, nunc autem lux in Domino . Quod autem quidam sequentes lucem saluantur, saluantis est donum; et quod quidam in tenebris  remanentes pereunt, pereuntium est meritum. Uniuerse enim uie Domini misericordia et ueritas. Ut enim reus damnetur, inculpabilis Dei iustitia est; ut autem reus iustificetur, ineffabilis Dei gratia est. Et redemptio humani generis omnibus proposita est, sed fidelibus dat salutem. Sic enim dilexit Deus mundum, ut Filium suum unigenitum daret; ut omnis qui credit in eum non pereat, sed habeat uitam eternam; qui autem non credit, iam iudicatus est . Quod et Dominus ostendit quando sacramenta passionis sue discipulis et apostolis suis tradidit dicens: Hoc est corpus meum, quod pro uobis tradetur ; et: Hic est sanguis meus, qui pro uobis et pro multis effundetur . Utrumque enim in Euangelio inuenitur. Inter quos, quibus hec tradidit,  erat et Iudas, reproborum tenens partem, sicut et ceteri discipuli electorum partem ferebant. Idem quippe non pro omnibus sed pro multis dixit, quia non omnes credituri erant. Effusio enim sanguinis Christi, iusti pro iniustis, tam fuit diues ad pretium, ut si uniuersitas captiuorum in redemptorem suum crederet, nullum diaboli uincula retinerent. Qui autem non credunt, ipsi sibi damnationem acquirunt. Nam sicut incarnatio, predicatio, miracula, ita et mors Christi, salus et honor est credentibus, non credentibus autem lapis offensionis et petra scandali, ueluti in Scripturis multoties et passim qui legunt inueniunt, et in natura creaturarum conspicitur, per quas inuisibilia Dei cognosci a Paulo dicuntur . Unus namque ac  idem sol lutum stringit, et ceram liquat, et conditor ac redemptor, atque saluator noster, non alia cogitatione iustus adiuuat, atque alia iniustos damnat: sed una eademque ui nature singularis, sibi semper indissimilis, dissimilia disponit una predestinatione sua, que semper in bono est, et sic est gemina, sicut unus sanctus Spiritus et duo eiusdem data, una caritas et duo ipsius precepta. Una Dei predestinatio, aut ad donum pertinens gratie, aut ad retributionem iustitie. Non ut Deus reprobos predestinasse credatur, quod absit, ad penam, sicut creditur electos predestinasse ad gloriam, et eis gloriam preparasse perennem; sed eius predestinatione, ueluti ei canitur a propheta: Misericordia et ueritas precedent faciem tuam ,  per misericordiam conferantur que ad donum pertinent gratie, et ad ueritatem iusti iudicii referantur que redduntur retributione iustitie. Bonus est enim et iustus in omnibus Dominus, quoniam bonum est cum debitum redditur, et iustum est, cum indebitum sine cuiusquam fraude donatur, sicut scriptum est: Cui uult miseretur, et quem uult indurat . Miseretur nimirum Deus, gratis impartiendo misericordiam, et auferendo nequitiam: obdurat autem, non impartiendo malitiam, sed iuste non impartiendo misericordiam; sicut dicitur obdurasse cor Pharaonis, id est per gratiam non emollisse, et tradidisse quosdam in reprobum sensum, id est, ex retributione iustitie per gratiam non  liberasse a reprobo sensu. Et multa alia hoc genere locutionis dicta, in Scripturis inueniuntur.

5. Et qui locutus est per prophetas, dicente Dei Spiritu per apostolos et euangelistas: Unus est Deus, una fides, unum est et baptisma ; in quo sanctificatio spiritus per aspersionem fit sanguinis Christi, quo redempti sumus de uana nostra conuersatione paterne traditionis . Sanguis enim eiusdem Iesu Christi Filii Dei emundat nos ab omni peccato , qui uenit per aquam et sanguinem iehsu Christus, non in aqua solum, sed in aqua et sanguine. Et Spiritus est qui testificatur quoniam Christus est ueritas: quia tres sunt qui testimonium dant, spiritus, aqua et sanguis, et tres unum sunt . Spiritus utique sanctificationis,  et sanguis redemptionis, et aqua baptismatis, que tria unum sunt, et indiuidua manent, nichilque eorum a sui connexione seiungitur. Et hac fide uiuit et proficit catholica Ecclesia, mundata lauacro aque in uerbo, quoniam non est unum, et salutare baptisma, quod in eadem catholica celebratur Ecclesia, uel aqua sine uerbo, uel uerbum sine aqua; sed cum accedit uerbum ad elementum, efficitur sacramentum, spiritu qui in principio ferebatur super aquas sanctificatum, quod uno militum lancea aperiente latus Christi in cruce, continuo exiuit de secreto diuine humanitatis et humane diuinitatis, scilicet sanguis et aqua, unde lauacro rigatur et populo Ecclesia credentium, quorum corda fide que datur per spiritum purificantur, quique spe salui  fiunt, quoniam caritas Dei diffusa est in cordibus nostris per Spiritum sanctum qui datus est nobis , in quo credentes signati sumus spiritu promissionis sancte. Et item, eodem dicente Apostolo: In quo signati sumus in die redemptionis , id est in eodem sacramento baptismatis, in quo nulla est discretio renatorum, dicente Apostolo: Quicunque baptizati sumus in Christo, in morte ipsius baptizati sumus ; et: Quicunque in Christo baptizati estis, Christum induistis. Non est Iudeus neque Grecus, non est seruus neque liber, non est masculus neque femina, omnes enim unum estis in Christo Iesu . Quoniam quos aut sexus in corpore, aut etas discernit in tempore, ab immaculato diuini fontis utero omnes in unam parit  gratia mater infantiam, et renatus ex aqua et Spiritu, non solum spiritalis, sed etiam inuisibiliter fit spiritus, et per adoptionis gratiam Dei Filius, cum uisibiliter uidentibus appareat caro et hominis filius. Contra que omnia, ipsius unius eiusdemque baptismatis ueritas isto pestilentissimo dogmate euacuatur, quod nullam credentibus spem salutis relinquit, nec a quo credentes salutem sperare possimus, faciens Deum iniquum atque mendacem, et personarum acceptorem, dimittit. Que, sed et alie ipsius blasphemie, Scripturarum auctoritate, et catholicorum traditione, qui in se loquente Domino, a cuius facie est sapientia et intellectus, et qui docet hominem scientiam, hec praua in directa et  aspera in uias planas fecerunt, facile posse reuinci cognoscitis. Non igitur est perfunctorie transeundum quod Celestinus scripsit pro talibus atque de talibus . Merito, inquiens, causa nos respicit, si silentio faueamus errori. Ergo corripiantur huiusmodi; non sit his liberum habere pro uoluntate sermonem. Desinat, si ita res sunt, incessere nouitas uetustatem; desinat Ecclesiarum quietem inquietudo turbare. Alioquin, ut Leo dicit, inferiorum ordinum culpe ad nullos magis sunt referende, quam ad desides negligentesque rectores, qui inultam sepe nutriunt pestilentiam, dum necessariam dissimulant adhibere medicinam. Multa uobis scribere poteram de his, sed et de aliis exitiosissimis dictis huius procacissimi hominis, si  licuisset, et antea hinc uobis scribere meditatus fuissem. Sed quia in articulo iam profectionis missi nostri, quem ad uos dirigebam, nuntiatum est mihi, habitu tantummodo monachum nostrum, eiusdem Gothescalci complicem, in partes Italie quo pergitis, cum his que furari de monasterio potuit aufugisse, necessarium duxi, accito notario, uel hec parua et tumultuario sermone que mens ori suggessit emissa, uestre sapientie intimare; ut si forte isdem pestifer in illis partibus de zizania magistri sui aliqua seminauerit, et a quibusdam inde interrogati fueritis, habeatis que illis de doctrina eius certa respondere possitis, et ne pro multis detentus missus noster tam diu morari cogeretur, ut ei necesse foret uos longius sequi.



EPISTOLA XI. AD NICOLAUM PAPAM. Respondet increpatoriis eius litteris, purgans se de tumore ac dolo, et de obiectis in causa Ebonis et uulfadi, tum de Benedicti pape priuilegio, et Actis synodi Suessionensis, deque immoderato usu pallii.



Domino sanctissimo et reuerentissimo Patrum Patri NICOLAO, prime ac summe sedis apostolice et uniuersalis Ecclesie pape, HINCMARUS, Rhemorum episcopus, et uestre sanctissime paternitatis deuotissimus famulus.

Decimo tertio Kalend. Iunii presentis Xu indictionis, mandatus a domno nostro, deuotissimo filio  uestro, Carolo rege glorioso, obuiam illi eunti ad colloquium fratris sui Ludouici regis gloriosi ad Metis ciuitatem, quo secum me duxit, ad palatium eius quod Salmontiacus dicitur in Laudunensi parochia ueniens, et secundum iussionem illius fratres nostros de uulfadi collegio mecum ducens quo et fratres ac consacerdotes nostri, Rothadus Suessorum episcopus, et Hincmarus Laudunensis episcopus conuenerunt, conueniente etiam prefato dilecto fratre nostro uulfado, litteras sanctissime paterninitatis et precellentissime auctoritatis uestre coram eodem domno rege et predictis fratribus nostris, ab Egilone uenerabili archiepiscopo Sennensi accepi. In quibus, sed et in litteris generaliter ad episcopos qui  in synodo uestra auctoritate congregata apud Suessiones fuerunt ibidem relectis, tantas et tales increpationes indignitati mee a dignitate uestra illatas inueni, sicut peccata mea merentur. Unde si presens corpore uobis adessem, quod sanctus Spiritus per os beati Benedicti in Regula ab ipso dictata precipit, sine cunctatione uel aliqua mora exsequi procurarem. Si quis, inquit, frater pro quauis minima causa a quocunque priore suo corripitur, quolibet modo uel si leuiter senserit animos prioris cuiuscunque contra se iratos uel commotos quamuis modice, mox sine mora tandiu prostratus in terra ante pedes eius iaceat satisfaciens, usque dum benedictione sanetur illa commotio. Quod quia corporaliter ante uestre sanctitatis uestigia implere non ualeo, mente  et spiritu ubicunque sum cum debita mentis deuotione adimpleo, suadente beato Gregorio, sanctitatis uestre predecessore, atque dicente in expositione euangelice sententie: Si offers munus tuum ad altare , ac reliqua. Debemus, inquit, ad proximum quamuis longe positum longeque disiunctum mente ire, eique animum subdere, humilitate illum ac beneuolentia placare; et scilicet conditor noster, dum tale placitum nostre mentis aspexerit, a peccato nos soluet, quia munus pro culpa sumet. Et quia tempus annuum, quod in litteris humilitati mee directis de causa fratris uulfadi collegarumque eius inueni, ex benignitatis uestre commotione mihi concessum intellexi, diutius sustinere passus non fui, quin post reuersionem de prefato  itinere, nunc consequenter isto qui instat mense Iulio presentis Xu indictionis, cum domno nostro rege in hoste ex omni regno suo collecta contra Brittones et Nortmannos illis coniunctos, sicut et ceteri confratres ac consacerdotes nostri, secundum nostrarum regionum grauem consuetudinem, cum suis uadunt, quam longe infirmitate attritus potero, cum hominibus commisse mihi Ecclesie perrecturus, quantocius potui uestre sublimitati satisfacturus, has humilitatis mee litteras ad uestre sanctitatis uestigia, quoniam propter insidias principum mihi infestorum, quibus ad sua uota placere non audeo, aperte non ualui, modo quo potui transmittere maturaui. Denique post prefatas uestre auctoritatis epistolas, relectum est in supradicto loco decretum  uestre preceptionis de restitutione predictorum fratrum nostrorum, et quod decreuistis libenter amplexi sumus. Et quod prefatus uenerandus archiepiscopus Egilo mihi ex uestro mandato inde iniunxit, sine retractatione exsequi procuraui. Qua de re nil aliter, nisi ueluti a uestra auctoritate est diffinitum, in postmodum repetere cupio, sicut in processu horum doloris mei apicum pro commotione erga me uestra explanans plenius inculcabo; in quibus, ut legitur, a doloroso dictum: Si locutus fuero non quiescet dolor meus, et si tacuero non recedet a me . Scio enim quia nisi multam rubiginem in me conspiceret fictor meus, non toties me isto igne purgationis, ex apostolice sedis auctoritate quorumdam  factione aduersus exiguitatem meam commota, tam duriter constaret, et utinam expurgaret. Sic enim bone memorie domnus Lotharius in initio ordinationis mee, apud Sergium, et postea apud successorem ipsius Leonem, pro contentione regni quam erga fratrem suum habebat domnum Carolum, cuius obsequiis fideliter adherebam, sategit. Unde postea, Deo inspirante, penitentiam egit, et litteris ad sedem apostolicam missis quod excesserat corrigere studuit. Per quos etiam serenissima sanctitatis uestre tranquillitas erga indignitatem meam toties et adeo sit commota, non debet a me conquiri, nec indebitis suspicionibus debeo agitari.

Duo tamen sunt, que tenere ne ueraciter puto, et  tertium quod in mente mea cognosco. Scilicet quia commotio animi uestri erga humilitatem meam, non ex uestris propriis motibus, sed alienis procedat suggestionibus. Et si uera essent que uobis de me a quibusdam audio dicta, non solum merito erga me taliter moueremini, uerum et incomparabiliter seuerius quam moueamini zelo rectitudinis accenderemini. Sed gratias illi, cuius gratia sum id quod sum, quia perhibente mihi testimonium conscientia mea, licet in aliis sim peccator, tamen in his de quibus me apud auctoritatem uestram audio denotari, non talis sum in oculis diuinis, qualis depingor in auribus humanis. De tumore namque erga sedem apostolicam, omnium Ecclesiarum matrem atque magistram, iam apud sancte recordationis Sergium atque Leonem  fueram denotatus; sed debitis obsequiis, cooperante Domino, quocunque se locus mihi prebuit, monstraui quod fidelis et deuotus, humilis quoque atque subiectus semper in omnibus et ubique erga sedem apostolicam et eius rectores exstiterim; et modo cum tumore, quem quantum potui ab ineunte etate uitaui, dolositate atque crudelitate, apud sanctam et prudentissimam simplicitatem uestram uideor denotari. Qui postquam sensualiter percepi dictum a sancto Spiritu et imprecari a sancta Dei Ecclesia, de his qui in corde et corde loquuntur: Disperdat Dominus uniuersa labia dolosa ; ac, muta fiant labia dolosa ; et ut uirum sanguinum, ita nichilominus et dolosum abominari a Domino , dolositatem et crudelitatem  quasi a facie colubri fugiens exsecrari curaui  sciens beatos esse misericordes, et iudicium illi futurum sine misericordia, qui non facit misericordiam. De quibus uitiis in istis partibus Ecclesia mihi commissa, sed nec uicine Ecclesie aduersum me hactenus fuere conqueste, sed nec modo conqueruntur. Unde datur intelligi quoniam illi qui de me ista falso disseminant, si uel similitudines aliorum criminum in me percepissent , utique uobis non tacuissent. Sed benedictus Dominus, qui hactenus non dedit me in captionem dentibus eorum, qui sepe expugnauerunt me a iuuentute mea, et non potuerunt mihi, protegente Domino  qui de multis tribulationibus eripuit me, in quem spero quia et adhuc eripiet.

Hec, domine et Pater sanctissime, cum omni animi contritione, et qua possum humilitate deposco, ut pensantes quanto cordis merore sint dicta, non aspernanter accipiatis, et non subdole auctoritati uestre subiectionem meam scripsisse uobis a quoquam persuaderi sinatis. Nec ea que modo dignationi uestre scribere fisus de clementia uestre benignitatis presumo, ad hoc scripta intelligatis, quasi increpationibus uestris duriter susceptis, contumaci corde resistere, et que scripsistis irreuerenti fronte uel erecta cordis ceruice dissoluere, aut uestris apostolicis iussionibus uel diffinitionibus resultare modo quolibet uel in modico uelim, qui  sicut domino famulus et patri filius, in omnibus satisfacere et parere apostolice uestre autoritati desidero.

Ceterum de Ebone, de quo humilitati mee sanctitatis uestre sublimitas scripsit, multa et in regum et in gestis episcoporum, qui iam nos ad Dominum precesserunt, et adhuc nobiscum in suis monumentis atque subscriptionibus uiuunt, habentur, que apud nos et apud alios in nostris regionibus conseruantur, multa etiam in scrinio sancte et summe sedis Romane haberi non dubito. Unde ne uidear quasi mei causa mortuo derogare, et sepulti reprehensibilia gesta uelle resuscitare, de actis que apud nos exinde conseruantur, cur et qualiter depositio eius acciderit, rationabilius uidetur a nobis  sileri, quam pleniter et ex ordine dici. Sed et contra multiplicem sapientiam uestram, que excedit nostrum sensum atque intelligentiam, et contra uestram summam auctoritatem, que supereminet nostram subiectionem, de illius qualicunque depositione quamcunque contentionem, quod absit, conserere, uel quamcunque resultationem inire non uolo, non presumo, non debeo. Presertim cum et ipse, et illi qui eum non clamantem uel resistentem, sed potius, quantum ab eis qui interfuerunt uideri potuit, sponte conniuentem, ante triginta et tres annos iam euolutos iudicauerunt, illic procul dubio sint, ubi unusquisque sub tanto iudice, cuius oculis nuda et aperta sunt omnia, non possunt perdere sui meriti qualitatem. uerumtamen ut pauca ex eorum  gestis ob rei notitiam uobis suggerendam commemoremus, Hildemanno Ecclesie Belgiuacorum episcopo calumniis, quibus fuerat denotatus, regulari satisfactione exuto, Ebo, qui pridem cum aliis archiepiscopis et episcopis libellum, quem habemus, de restitutione imperatoris Ludouici manu sua cum additamento archiepiscopi edidit, in eadem synodo secundum traditionem apostolice sedis, uelut Zosimus de Proculo, Ioannes de Contumelioso, Gregorius de Paulo decernentes ostendunt, et sicut Gregorius multoties de episcopo non ualente pro infirmitate corporis ad ministerium episcopale assurgere, quod si uoluerit hoc modo, uidelicet dato libello, ab episcopatu se remouere ualeat scripsit,  datis litteris in abdicationem sui sacerdotio se sponte amouit. Quem, ut Alexander papa in decretis suis ostendit, metus aut uis uel fraus, que a nemine pertulit, innoxium uel excusabilem reddere nequiuerunt; neque, ut Gregorius de Pompeio monstrat, uiolentia aut afflictio, que a nullo sustinuit; nec etiam reclamatio ad apostolicam sedem, quam presens in iudicio non emisit, ei consulere debuerunt, qui nullo cogente, nec etiam postulante, sed propria sponte, conscius criminum, de quibus partim in synodo fuerat accusatus, partim autem, nisi locum peteret querendi consilium cum quibusdam episcopis, foret nichilominus accusandus, et de quibus se purgare non poterat, secundum eorumdem episcoporum consilium, sequentium Africanum concilium  propter Ecclesie opprobrium, et insolentem insultationem secularium, ne dignitas sacerdotalis pollueretur, libellum temperantia, quam beatus Leo ad uniuersos episcopos per Campaniam et Samnium ceterasque prouincias decreuit, manu sua subscriptum, propriaque confessione attestatum, synodo sine ulla resultatione porrexit. Et Africani canones testimonio episcopi, etiam de se mentientis, adeo credi debere dicant, ut episcopatum amittat, sicut et Dominus in Euangelio monstrat dicens: Ex ore tuo te iudico ; et: Ex uerbis tuis iustificaberis, et ex uerbis tuis condemnaberis ; et Dauid propheta mentiendi quod occiderit Saul: Sanguis tuus super caput tuum: os enim tuum locutum est aduersum te . Et sanctus  Gregorius de Andrea: Quia flagitari iudicium non debet de causa quam ipse iudicauit, quia si uerum de se confessus fuit , tanquam criminosus suo testimonio a ministerio pontificali cessare, et iuxta Leonis et Gregorii decreta, ad promerendam misericordiam Dei, priuatam secessionem expetere debuit. Et si falsum de se protulit, tanquam falsus contra semetipsum testis abiiciendus fuit, prohibente Domino: Non loqueris contra proximum tuum falsum testimonium  . Quod si non licuit contra proximum, multo minus contra semetipsum. Et idcirco, ut iudices sui dixerunt, iuste et rationabiliter a pontificali ministerio alienum una cum ipso eum reddiderunt. De quibus, quantum rescire possumus, qui in nomine episcopi tunc fuerunt, in istis Cisalpinis regionibus nemo in corpore uiuit, nisi solus Rothadus; licet adhuc plures supersint qui Ecclesiam et prouinciam suam eum prius nullo impetente deseruisse contra regulas sacras nouerunt, et post eius depositionis ordinem cognouerunt. Et Apostolus testamentum dicit in mortuis confirmatum . uerum et de his qui me in illius loco ordi nauerunt, non habentur superstites, nisi prefatus  Rothadus et Erpoinus; quamuis in istis prouinciis, Rhemorum scilicet, Treuirorum, Agrippinensium, Moguntine, Lugdunensium, Arelatensium, Narbonensium, Rothomagensium, Turonensium, Senonum, Bituricensium, Burdegalensium, non facile plures inueniri possint episcopi, uel presbyteri, aut diacones, qui aut ab illis non sint ordinati, qui in Ebonis depositione fuerunt, et me quidam eorum et ab eis ordinati ordinauerunt, aut qui in ordinatione mea consentientes non subscripserunt, seu qui a me aut ab illis non sint ordinati; quos ego Dei gratia ordinaui. Qui post decennium quam idem Ebo, sicut Cisalpini episcopi dixerunt, depositus fuerat, et sine regulari repetitione uel reclamatione permanserat, atque post annum quam a Sergio papa  sententiam notam susceperat, quam rectissime auctoritas uestra, ut uidelicet diuine legis oraculum, in epistola synodali per Egilonem directa nobis exposuit, in synodo apud Belgiuacum ciuitatem Rhemensis prouincie, a clero et plebe Rhemorum metropolis, sed et ab episcopis eiusdem prouincie petitus et electus, et cum decreto canonico presentia et unanimitatis consensu omnium suffraganeorum ipsius metropolis, cunctis acclamantibus, nullo autem reclamante uel contradicente, regulariter in eadem Ecclesia sum ordinatus, sicut epistole de ordinatione mea sancte memorie Leoni pape directe, et scripta ecclesiastice traditionis, que in Rhemensi Ecclesia conseruantur, ostendunt. In quibus inter cetera secutos se fore dixerunt  episcopi, ordinatores uidelicet mei, auctoritatem Africani concilii, quod missis episcopis, Ecclesie diutino tempore pro fuga Equitii destitute iussit ordinari episcopum. Et Damasi pape decreta, ad Paulinum episcopum  a congregata in urbe Roma synoda directa, de episcopis adhuc etiam in statu suo manentibus, et contra regulas transmigrantibus. Eos, inquit, qui de Ecclesiis ad Ecclesias migrauerunt, tandiu a communione nostra habemus alienos, quandiu ad eas redierint ciuitates in quibus primum sunt constituti. Quod si alius, alio transmigrante, in loco uiuentis est ordinatus, tandiu uacet sacerdotii dignitate qui suam deseruit ciuitatem, quandiu successor eius quiescat in Domino

 Ego autem decernentibus sacris canonibus Carthaginensis concilii, ut quicunque clerici uel diaconi, pro necessitatibus Ecclesiarum non obtemperauerint episcopis suis, uolentibus eos ad honorem ampliorem in sua Ecclesia promouere, nec illic in gradu suo ministrent, unde recedere noluerunt. Quod et sanctus Gregorius in epistola ad Galliarum episcopos approbat dicens : Sicut is qui inuitatus renuit, quesitus refugit, sacris est altaribus admouendus, sic qui ultro ambit, uel importunum se ingerit, est procul dubio repellendus. Mentis et corporis ad obediendum episcopis et ordinatoribus meis colla supposui, quoniam aliter ductus deuotione, sicut tunc mihi uidere uidebar, agere non  presumpsi. Qui in monasterio, ubi ab ipsis rudimentis infantie sub canonico habitu educatus, indeque eductus, in palatio domni Ludouici imperatoris non modico tempore mansi. Conuersis autem ad regularem uitam et habitum fratribus in monasterio sancti Dionysii, ubi nutritus fueram, in illud, seculum fugiens, sine spe uel appetitu episcopatus aut alicuius prelationis, diutius degui, et exinde assumptus, familiaribus obsequiis prefati imperatoris, ac episcoporum conuentibus, pro sola obedientia mihi iniuncta inseruiens, post aliquot annos monasterii quietem repetii. A quo, peccatis meis exigentibus, rupto anchore fune, quo me in portu negligenter deuinxeram, sub obtentu salutis plurimorum, persuasus hortamentis eorum quibus facilius quam mihi  necesse foret credidi, ad tempestates maris magni et spatiosi periculosissime sum reiactatus. Emenso autem anno post ordinationem meam, Lotharius imperator, ut predixi, causa fratris sui erga me commotus, epistolas a Sergio papa exegit, sicut postea mihi innotuit, pro refricando concilio de Ebonis depositione, quasi discordia esset in Rhemensi Ecclesia pro mea ordinatione, quod nullatenus constitit. Unde isdem domnus apostolicus litteras domno Carolo misit, precipiens ut Guntboldum Rothomagensem archiepiscopum, cum ceteris episcopis regni sui quos predictus Guntboldus ad hoc sibi eligeret, obuiam missis eius Treueris ad hanc causam discutiendum dirigeret, et me ad ipsam synodum uenire faceret. Ipsi quoque Guntboldo inde  litteras misit, ut cum post diem sancte Resurrectionis missos suos idem domnus papa in seruitium imperatoris mitteret, ad predictum locum cum episcopis hanc causam diffiniturus adiret. Sed et mihi inde litteras misit, ut ad idem uenirem concilium. Nos autem exspectauimus eosdem missos usque ad condictum terminum, et non uenerunt. Quapropter auctoritate litterarum domni pape Sergii, annuente domno nostro rege Carolo, cum consensu archiepiscoporum et ceterorum episcoporum regni ipsius, Guntboldus synodum condixit, quo Ebonem litteris, quarum exemplar habemus, per Erpoinum prouincie Rhemensis episcopum directis, ex auctoritate predicti pape conuocauit, ut secundum eius commendationem hanc causam regulariter diffiniret, et diffinitionem  ipsius rei ad sedem apostolicam secundum sacras regulas referre curaret. Quo isdem Ebo sibi conscius uenire non uoluit, nec ut apud sedem apostolicam, a qua notam sententiam suscepit, absolueretur sategit, cum eundi illuc facultatem habuerit, quoniam diu in Italia immoratus, et proprietatem de facultatibus Rhemensis Ecclesie comparatam possederit, et abbatiam sancti Columbani apud Lotharium obtinuerit, sed et in istis regionibus alteram abbatiam adeptus fuerit, quas et habuit usque dum legationem in Greciam a Lothario susceptam exsequi detrectauit, et ob id honores quos a prefato imperatore acceperat perdidit, et per clementiam Ludouici regis Germanie in prouincia Moguntina conductum  promeruit. Et nullum documentum canonicum de sua restitutione uel a sede apostolica absolutione, sicut precipiunt regule, in uita sua synodo ulli ostendit. Qui sine documenti testimonio, uel litteris de sua restitutione, ut Felix papa decreuit, ministrare uel recipi in ministerio sacro non debuit, a se et a plurimarum prouinciarum metropolitanis cum suis cepiscopis in iudicio presens, et ad sedem apostolicam non reclamans, consonanter exclusus. Maxime quia per tot annos, etiam post acceptam sententiam a sede apostolica, innocentiam suam non asseruit, quam demonstrare non potuit; sed et quia ante regularem audientiam, uel ante prolatam et confirmatam atque ostensam a sede apostolica suam resitutionem, per edictum imperiale Lotharii  imperatoris, quod habemus, ministerium episcopale presumpsit, quod, ut Gelasius in epistolis suis de Acacii damnatione ostendit, manifestissime sacris est canonibus inimicum, qualia et quanta iudicia incurrerit melius ipsi scitis. Nam et si, ut prediximus, exigente imperatore Lothario, a sede apostolica littere misse fuerunt pro synodo ex hac causa congreganda, cum legatus ipsius sedis in has partes ueniret, tamen sicut ad nullam synodum, sed nec ad eam quam Guntboldus auctoritate litterarum domni Sergii pape congregauit, isdem Ebo conuenit: ita nec missus a sede apostolica pro synodo ex hoc congreganda in istas partes aduenit, ueluti et epistola ipsius imperatoris, necnon et episcoporum Belgice, Gallie, Neustrie et Aquitanie prouinciarum  epistola, cum litteris domni regis Caroli, sancte memorie Leoni pape directe, quas in scrinio Romano credimus seruari, demonstrant. Sicque sepedictus Ebo, absque ulla repetitione uel reclamatione sue sedis apud quamcunque synodum, uel apud sedem apostolicam, a qua fuerat decretum ut nec communionem inter clericos susciperet, post datas litteras pape Sergii pro synodo ex hac causa congreganda, cum missos suos in istas partes dirigeret, et post synodum auctoritate litterarum ipsius congregatam, quo uocatus, ut prediximus, non conuenit, usque ad obitum suum permansit. uidelicet, sicut superius memorate littere auctoritatis uestre demonstrant, talis a sede apostolica et papa Sergio habitus, qualis ab aliis non ignorabatur haberi, id est, ut codex episcopalis  ostendit, pro criminibus suis honore priuatus, et ab Ecclesia pulsus, et ideo, ante synodalis examinis discussionem, ad quam Dei iudicio non peruenit, secundum sacros Nicenos canones non receptus.

Quod ergo, ut Leo scribit, manens in corpore non recepit, consequi exutus carne non poterit; sicut sanctus Gelasius de Acacio dicit, qui a sede apostolica damnatus et non restitutus, licet Anastasius papa, sicut in libro episcopali legimus, eum recipere uoluerit, uitam finiuit. Talis est, inquiens, dictus qualis signatus est nunquam esse soluendus, talis usque in finem permansit, talis esse non destitit. Ita talis est hodie qualis est et dictus, non talis  esse iam non potest: nunquam igitur talis permanendo soluendus est.

De dilecto autem fratre nostro uulfado et eius collegis, de quibus mihi summa dignitatis uestre auctoritas que sibi placuit scripsit, nichil aliud sanctitati uestre scribere presumpsi, nisi quod increpationes uestras non negligenter sed diligenter suscipio, et preceptiones obedienter obaudio; et quia illis sufficere debet prestabilis auctoritatis uestre benignitas, et mihi abundanter sufficiet, si satisfactionem humilitatis mee suscipientes, credere dignati fueritis me uobis simpliciter scripsisse. Nam secundum ordinatorum meorum preceptionem, qui mihi necdum duobus exactis mensibus post ordinationem meam, in synodo apud Meldis ciuitatem habita  preceperunt, eatenus ignoranti, quod Ebo post depositionem suam aliquos in Rhemensi Ecclesia ordinauerit, ut eis mecum usque ad diligentiorem tractatum ministrare non permitterem, egi. Et hoc ipsum eisdem fratribus, decernente Carthaginensi concilio ut ordinatis episcopis uel clericis prius ab ordinatoribus suis placita conciliorum auribus eorum inculcentur, ne se aliquid contra statuta concilii fecisse peniteant, per Pardulum tunc diaconum Ecclesie Rhemensis qui interfuit synodo mandauerunt. Quoniam canones posteriores anterioribus iubent deferre, post synodum apud Suessiones habitam, cum eorum litteris, quarum exemplar habemus, et quas in Romano scrinio inueniri posse existimo, cum meis pro eorum petitione litteris, et  cum aliis petitionibus meis, ad sedem apostolicam domno pape Leoni pro confirmandis eorum gestis ex eisdem fratribus ad synodum non coactis, que non scripsi, nec eis subscripsi, sicut et in synodo uestra auctoritate collecta ostendi, me direxisse non denego. In quibus gestis ueram prefatorum fratrum prosecutionem aduersum me silentio non firmaui. Unde ex communi consensu, secundum canones sicut eos intelleximus, iudices postulaui; quorum sententiam sequendam uidi usquequo maioris auctoritatis aliter exinde diffinitionem acciperem. Recepta autem domni pape Leonis excusatoria epistola cur eadem gesta non confirmauerit, dicens inter cetera, causas pro quibus hoc usque ad tempus suspendimus caritati uestre dicemus. Prima igitur  hec est, quia sicut ab episcopis prenominata synodus utiliter uentilata siue sopita est, ita per aliquos ex eis, ut dubitatio foret radicitus euulsa, statuta uestre synodi destinare debuistis; nesciens quia nos metropolitani in istis regionibus non habemus potestatem ut sine consensu uel iussione regis aut nos ipsi ire aut cepiscopos nostros quoquam longius possimus dirigere. Subiunxit autem idem pontifex in suis apostolicis litteris dicens: Alia autem iuxta uotum uestri desiderii id nos perficere minime permisit, eo quod legati sedis apostolice presentes ibidem non fuerunt, neque imperialis epistola nobis talis est presentata, que hoc quod expetendum misistis specialiter indicare potuisset. Quarta scilicet  causa hec est, quia hi quos depositos caritas uestra auctoritate synodi fore affirmat, per proprias litteras sedem apostolicam appellati sunt, et uolunt iterum nostra se Apostolica audiri presentia, et tunc si culpabiles inuenti fuerint, non se abnuunt canonicam subire censuram.

Et postquam has litteras domni pape Leonis accepi, sicut mihi innotuit, domnus Lotharius, petente quodam episcopo regni sui qui adhuc uiuit, per Petrum Aretinum episcopum prefato domno pape mandauit ut gesta episcoporum de eisdem clericis non firmaret. Que cum ad fratres et cepiscopos nostros retuli, rogantibus eis apud Lotharium imperatorem, epistolam exinde, ipso ex animo largiente, per missos meos obtinui, ubi inter cetera  ita scriptum habetur: Sed ad nostras petitiones exsequendas et obtinendas Petrum uenerabilem et dilectissimum nobis Spoletinum episcopum uiua uoce nostra uice exsecutorem instruximus; et alium Petrum, uenerabilem eque et amantissimum episcopum Aretinum, litteris commonuimus, et alios fideles uestros atque nostros similiter inde monuimus, et reliqua. Sicque cum ista epistola, et cum legatione imperatoris, per prefatum uenerabilem episcopum missos meos cum litteris Romam direxi, quibus in uia nuntius uenit de obitu pape Leonis. Peruenientes autem Romam cum prefatis litteris, et interuenientibus predictis episcopis, domnus nomine et gratia Benedictus mihi quod nostis priuilegium inde direxit. Synodum autem pro sepe dictis clericis, aut a  Petro Spoletino, aut ab alio aliquo in istis regionibus, nec fama nec ueritate ex apostolica auctoritate congregatam, uel congregari iussam, sicut et per alios in istis partibus rescire potestis, unquam audiui. Nisi illam que anno preterito uestre auctoritatis iussione exstitit congregata, in qua eorum restitutioni secundum traditionem maiorum paratissime annui. Quam posteaquam litteras uestre auctoritatis inde suscepi, salubrem ac regularem cupiui, et idcirco ab ipsis qui eos destituerunt, uel non a minori numero, una cum meo consensu eos restitui peroptaui. Et propterea inde usque ad synodum exspectaui, et plenius a sede apostolica uestra auctoritate firmandam cupiui, cuius arbitrio potestatis reseruata erat summa ac firmitas priuilegiorum  apostolice sedis, sicut et uestre epistole nobis directe continent, et in epistola synodali, cuius exemplar habemus, sancte auctoritati uestre directa communi consensu scripsimus. In qua nullam mentionem de quacunque Ebonis depositione habuimus. Sed et litteris mee exiguitatis simplici mente inserui inter cetera dicens: Quia synodo per hunc uenerabilem archiepiscopum Egilonem, qui interfuit actionibus, dirigente epistolam omnium nostrum qui adesse potuimus, cum ipso uoce loquentem. Quoniam si eis manus porrigitis, uobiscum pariter porrigemus; et item post aliquanta. Que uerbis et scriptis mihi per istum religiosum archiepiscopum exinde sequenda atque tenenda mandaueritis, pro  scire et posse obedire et conseruare curabo. Quam epistolam idcirco ut ueraciter uobis confitear sigillatam non misi, quia synodus epistolam a se directam non sigillauit, ducens incongruum, ut quoniam archiepiscopus de ipsa synodo, qui eidem uestris ad eam uocatus apostolicis litteris interfuit, ad uos mittebatur, quasi incredulo epistola sigillata committeretur, et quod synodus non egit ego agere, ne scandalum cuiquam generarem, non presumpsi.

Sanctitas igitur uestra, caritate que omnia credit repleta, ueraciter mihi credat, quia simpliciter et absque ullo dolo in restitutione predictorum fratrum, postquam uestram dispositionem inde resciui, ex beniuola mente consensi, et simpliciter ac sine ullo dolo scripsi que uestre sanctitati transmisi. A  quo consensu modo quolibet postea non diuerti, nisi ueluti in prefatis litteris uobis scripsi, dicens, reseruato per omnia sententie ac iuris priuilegio apostolice sedis, et salua diffinitione ac confirmatione exspectate uestre discretionis atque auctoritatis. Nunc autem, suscepta diffinitione de illorum restitutione, quam uestra sicut decuit et ordo poposcit summa auctoritas precessit, et subsequente synodali consensu uestre perfectio firmationis corroborauit, nunquam uel nusquam exinde quamcunque querimoniam contra quemcunque molior uel dispono, intendo uel cupio habere, remouere, excitare siue conserere. Nec meditatus sum, litteris pro hoc uestre benignitatis acceptis, a consensu in synodo, contra ipsius diffinitionem et uestram confirmationem,  aliquid remouere ex tunc in postmodum usque in sempiternum. Quia enim nullo crimine proprio denotati, nescientes Ebonem damnatum, non importune ad ordinationem, sicut ipsi dicunt, et non est qui contradicat, se ingesserunt, sed electi et uocati obedierunt, sicut secundum excellentiam sapientie uestre domno regi Carolo scripsistis, si nollent obedire uolenti eos ad maiorem gradum prouehere, omnes illi uelut procaciter renitentes reprehenderentur, et tanquam contumaces circa sacros canones damnarentur, ueluti in epistola episcopis, qui per gratiam Dei et decretum uestrum apud Suessionis urbem conuenerunt, directa intimastis: qualiscunque fuerit uel quecunque pertulerit Ebo, a se ordinatis, qui nichil preter humilitatem et obedientiam  exhibuerunt, nullum prorsus intulit offendiculum, quoniam et beatissimus Leo ad Mauros scribens, ita de quodam Maximo precipit dicens : Maximum quoque, licet reprehensibiliter ordinatum, tamen si Donatista iam non est, et a spiritu schismatice prauitatis alienus est, ab episcopali, quam quoquomodo adeptus est, non repellimus dignitate. Et Anastasius eiusdem apostolice sedis presul, quod mali bona ministrando sibi tantummodo noceant, nec Ecclesie sacramenta commaculent, ad Anastasium principem scribens , euidentissima ratione demonstrat. Cui sane pio sensui, sicut in eorum decretis cum additamento conditionum legimus, iuxta quemdam  modum non inconuenienter coaptari posse uidetur quod beatus Augustinus scripsit, de cuius sensu ac uerbis Anastasius papa in prefata epistola hinc quedam assumpsit. Si quem forte, inquit, cegerit extrema necessitas, ubi catholicum per quem accipiat non inuenerit, et in animo pacem catholicam custodiat, per aliquem extra unitatem catholicam positum acceperit quod erat in ipsa catholica unitate accepturus, si statim etiam de hac uita emigrauerit, non eum nisi catholicum deputamus. Si autem fuerit a corporali morte liberatus, cum catholice congregationi etiam presentia corporali redierit, unde nunquam corde discesserat, non solum non improbamus quod fecit, sed etiam securissime uerissimeque laudamus, quia presentem Deum credidit  cordi suo, ubi unitatem seruabat. Exemplar denique priuilegii sancte memorie Benedicti, sine ulla mutilatione uel adiectione seu immutatione, per uenerabilem fratrem et cepiscopum nostrum Odonem sanctissime paternitati uestre transmisi. De quo et in epistola a me per illum uobis directa, inter alia si placet potestis relegere, ubi scriptum habetur: Mitterem, inquam, ipsam authenticam priuilegii chartam, quam beate recordationis precessor uester domnus Benedictus mihi sua auctoritate direxit; sed timui ne mihi inde aliquid sinistri in uia contingeret, et solatio, quod inde aduersus insurgentium impetus habeo, fierem destitutus. uestra uero dignatio in scrinio sancte Romane Ecclesie ex more exemplar illius potest requirere, et utrum  ita se habeat euidenter agnoscere. In quo si uestre sanctitati placet, necesse est nobis ut quedam superaddatis, que hic frater ac filius noster, iuxta quod necessitates nostras cognoscit, uestre suggeret sanctitati. Quia sicut sanctus Augustinus dicit, necesse est ut ad noua morborum genera noua querantur medicamentorum experimenta. Sed et de synodo apud Suessionis habita, de qua, factione cuiusdam clerici nostri, qui a nobis negligentiis suis territus aufugerat, quiddam ibi sub quadam dubitatione est positum, hic frater ac filius noster uobis rei ueritatem potest narrare, qui eidem synodo interfuit, et adhuc in nomine abbatis subscripsit.

Hec sunt uerba mea in epistola sancte paternitati  uestre directa. Nam, si inde quod ibi est positum si ita est erasissem, superflue quod quiddam ibi sub quadam dubitatione esset positum scriberem. Et si aliquid ibi adderem, mutarem, uel demerem, ut in scrinio sancte Romane Ecclesie exemplar illius requireretis, et utrum ita se haberet agnosceretis, scribere non auderem. Ceterum si quocunque modo, quacunque occasione, a quocunque aliter ad uos delatum fuit, tamen ego per prefatum uenerabilem cepiscopum nostrum, sicut se habet, exemplar ipsius priuilegii uobis direxi. Quod si uobis non fuerit tedium reseruato in Romano scrinio illud quod per eum misi conferre, uerum inuenietis. Sed et illum ipsum priuilegii tomum, et non exemplar, synodo  uestra auctoritate congregate cum priuilegio uestre sanctitatis ostendi, et incorruptas scripturas atque sigilla monstraui, et ex integro, coram filio uestro domno rege Carolo, audientibus omnibus episcopis et qui synodo interfuerunt, relegi feci. Unde in epistola synodi uestre auctoritati directa scriptum inter cetera habetur ad locum: In suis ordinibus restituere maturaremus, quin predictos fratres, nisi priuilegiis sancte Romane sedis, per reuerendum confratrem nostrum Hincmarum archiepiscopum nostre unanimitati prolatis, que de ipsis uiris quedam statuerunt, debita reuerentia exhiberetur; quorum summa perfecta et integra firmitas, ut claret et iustum est, in apostolice sedis reseruata est arbitrio potestatis. Quod synodus uobis  non scriberet, si integra priuilegia eis non ostendissem.

De eo quod benignissima et sanctissima paternitas uestra mihi est dignata scribere, ut non arbitrarer ad discrimen quodlibet que mihi mandata sunt exaggerasse, cum meliora esse uulnera diligentis, quam fraudulenta odientis oscula esse non nesciam, sed ne adeo in priuilegiorum meorum defensionem uel elationem immoderatius erigar, ut apostolice sedis iura quoquomodo temere tetigisse uidear, ueraciter fateor, hoc nunquam in cor meum ascendit, qui semper et apostolice sedi, et eius rectoribus, postquam me nosse potui, pro meo scire et posse fidelis et deuotus, et humilis ac subiectus exstiti, sum, et, adiuuante Domino, permanebo. Priuilegia autem  sedis apostolice non ideo petii ut mihi non sufficeret quod sacri canones et decreta sedis Romane pontificum cuique metropoli sedi concedunt, et nec alia, uel amplius quam Ecclesie Rhemorum collatum est ex antiquo, mihi largiri specialiter petii, neque appeto. Sed quia non solum diecesis, uerum et parochia mea, inter duo regna sub duobus regibus habetur diuisa, et res mihi commisse Ecclesie sub multorum principum potestate coniacere uidentur, de quibus aut parum aut nichil utilitatis Ecclesia nostra potest habere: quia ueteres constitutiones iam quasi pro uili apud quosdam habentur, his nouis decretis carnales et animales homines territi, quiddam reuerentius contra Ecclesiam indignitati mee commissam agerent. De quibus priuilegiis, quorum defensionem  mihi non arrogo, sed nec de aliis quibuscunque est unde inflari ualeam uel efferii, qui et si iustus fuero, non leuabo caput saturatus afflictione et miseria. Postremo de pallio, a mea presumptione non certis temporibus et iuxta morem aliis metropolitanis diffinitis uso, unde uestre sanctitatis auribus intimatum esse indignitati mee scripsistis, auctoritati uestre ueraciter fateor, quod et in istis regionibus per alios si uobis placuerit rescire ualebitis, quia nisi in die Natalis Dominici, et in die sancte Resurrectionis eius, uix in toto anno eodem pallio utor. Quoniam de illorum numero, peccatis meis exigentibus, factus, de quibus scriptum est: Impedimenta seculi fecerunt eos miseros, raro in decretis festiuitatibus,  quo pallio uti metropolitanis conceditur, in sede mea, propter multas occupationes et necessitates Ecclesie et regni, esse mihi permittitur; et nisi quando in eadem sede sum in decretis festiuitatibus, non solum non toties sicut mihi concessum est, uerum uix aut nunquam eodem pallio utor. Pro cuius usu apud sedem apostolicam nichil petii, nisi sicut decessores ac predecessores mei eo uti et in episcopi ordinatione solebant. Non enim usum pallii esse mee dignitatis puto, sed genii sedis metropolis esse cognosco. Et cum multi sint sancti episcopi qui eodem pallio non utuntur, non nescio quia si sine uirtutibus, quas exponente beato Gregorio pallium signat, pallio utor, et si excellentiorem ceteris Rhemorum prouincie sedibus metropolim sedem pallii  usus demonstrat in oculis hominum, non tamen maiorem me facit in oculis Domini. Et ueraciter confiteor sancte uestre paternitati, quia si episcopus ordinatus non essem, non solum pallii usum non quererem, quoniam scio, sine ordinatione episcopali, fide recta et operibus bonis per Dei gratiam uitam eternam me potuisse acquirere. In isto seculo cognoscens illud, sicut modo cognosco, episcopalem ordinem non subirem, si uitare ualerem. Sed et nunc iam sufficit mihi anima mea pro spolio. Ego enim multis afflictus infirmitatibus, et etate grauatus, ac iniuriis fatigatus, iam delibor, et tempus mee resolutionis instat. Quapropter licet alius ab amicis meis Cisalpinis in partibus Romanis, ut a multis iactatur, confingar, ad aliud me oportet tendere, et  de aliis cogitare quam alicui pompe ac ostentationi, minime autem in ecclesiastico ministerio applaudere, aut modo quolibet inseruire.

Hec autem, de quibus clarissime sanctitati et famosissime sapientie uestre scripsi, non ad ullam controuersiam, uel contumacem resultationem, quod absit, protuli; sed animatus ueridica sententia uestre, imo diuine auctoritatis, quam mihi scribere dignati fuistis, dicentes quia ueritas liberet, mendacium uero perdat, humiliter ueritatis narrationem suggessi. Tandem mee seruituti a uestra dignatione remandari deposco de fratribus nostris, Rhemensis Ecclesie filiis, uestra auctoritate in suis ordinibus restitutis, quoniam uenerandus archiepiscopus Egilo ex uestra auctoritate eis precepit ut in suis gradibus  ministrarent, et ad altiores ascendere non presumerent, utrum debeam eos ad altiores gradus prouehere, si confratres ac comministri nostri illos elegerint: quoniam eorum animos mea incuria ledere nolo, et ne contra uestram iussionem ac dispositionem agam modis omnibus deuitare cupio, qui apostolice sedis decretis in omnibus parere desidero. Deus omnipotens sinceritatem uestram, ad doctrinam et correctionem sancte sue Ecclesie, in suo apto seruitio per annorum multa curricula conseruare dignetur, domne sanctissime et reuerentissime Patrum Pater in Domino.



EPISTOLA XII. AD NICOLAUM PAPAM. Eiusdem argumenti cum superiore, maximaque ex parte iisdem uerbis contexta.



Domino sanctissimo et reuerentissimo Patrum Patri NICOLAO, prime ac summe sedis apostolice et uniuersalis Ecclesie pape, HINCMARUS, Rhemorum episcopus, et uestre sanctissime paternitatis deuotissimus famulus.

Litteras sanctissime paternitatis et precellentissime auctoritatis uestre, XIII Kalendas Iunii, indictionis Xu ab Egilone uenerabili archiepiscopo Sennensi accepi, in quibus, sed et litteris generaliter ad  episcopos, qui in synodo uestra auctoritate congregata apud Suessiones preterito anno fuerunt, tantas et tales increpationes indignitati mee a dignitate uestra illatas inueni, sicut peccata mea merentur. Quibus ad omnia respondere et humilitati mee presumptiosum, et sublimitati uestre constat incongruum; presertim cum post multa, pusillitatem meam refouentes, mihi scribere dignati fueritis dicentes: Hec ne nos arbitreris ad discrimen quodlibet tue sanctitatis uel dignitatis exaggerasse, cum meliora esse uulnera diligentis quam fraudulenta odientis oscula non nescias. Ceterum, quoniam propter multas et maximas ac pene continuas infestationes paganorum atque falsorum Christianorum, quas patimur, continue laborantibus antea episcopis  regionum nostrarum, in unum conuenire non licuit, ut nobis communiter uestre sanctitatis epistola communiter missa relegeretur, et sicut iussistis, quecunque super hac re de qua agitur scripta tam a uobis prius et nunc quam a nobis edita reperiuntur, et quid inde humilitas mea et illi deiecti clerici sedi apostolice suggesserimus uel retulerimus, in uolumen unum ordine quo missa sunt redigerentur, et apostolice sedi, ut competens est, eorum nobis exemplaribus reseruatis, summo studio dirigerentur. Nunc in aliqua regni parte aliquantulum de paganorum infestatione respirantes, sed aliarum anxietatum gemitibus laborantes, et adhuc grauiora que imminent metuentes, et fratres ac cepiscopi nostri deuotissimi filii uestri, que iussistis, uidelicet de  Ebonis deiectione, et de ipsius restitutione, ac fratris uulfadi et collegarum eius promotione, et de prefati Ebonis iterata repulsione, atque ad aliam Ecclesiam migratione, sed et que de ordinatione mea compererunt, exsequi studio fideli procurant: et humilis mea seruitus, de his que indignitati mee uestra scripsit dignatio, omni humilitate ac puritate conscripta, his que auctoritati uestre collectis dirigunt, subiungenda et suggerenda atque perferenda secundum uestram preceptionem eis porrexi. De dilecto scilicet fratre nostro uulfado et eius collegis de quibus mihi summa dignitatis uestre auctoritas que sibi placuit scripsit, nichil aliud sanctitati uestre scribere presumo, nisi quod increpationes uestras  non negligenter, sed diligenter suscipio, et preceptiones obedienter obaudio. Et quia illis sufficere debet prestabilis auctoritatis uestre benignitas et mihi abundanter sufficiet, si satisfactionem humilitatis mee suscipientes credere dignati eritis, me uobis simpliciter ac ueraciter inde scripsisse. Nam secundum ordinatorum meorum preceptionem, qui in Ebonis deiectione fuerunt, et mihi necdum duobus exactis mensibus post ordinationem meam, in synodo apud Meldis ciuitatem habita preceperunt, eatenus ignoranti quod Ebo post deiectionem suam aliquos in Rhemensi Ecclesia ordinauerit, ut eis mecum usque ad diligentiorem tractatum ministrare non permitterem, egi; et hoc ipsum eisdem fratribus, decernente Carthaginensi concilio, ut  ordinatis episcopis uel clericis prius ab ordinatoribus suis placita conciliorum auribus eorum inculcentur, ne se aliquid contra statuta concilii fecisse peniteant, per Pardulum, tunc diaconum Rhemensis Ecclesie, qui interfuit synodo, mandauerunt. Ab ea autem synodo Pardulus mecum Rhemis reuersus, eisdem fratribus, qui nobiscum erant et de quibus agebatur, hoc quod mihi preceperunt episcopi retulit, et ut non in gradibus, quos ab Ebone post depositionem suam acceperant ministrarent, usque ad diligentiorem tractatum obseruarent precepit. Frater quippe uulfadus adhuc mecum non erat; sed post plures euolutos menses, si rite remetior, antequam fere anni spatium compleretur, de alia prouincia ad me ueniens, cum benignitate est et cum  liberalitate susceptus, et honorabiliter habitus, usquequo domno nostro regi Carolo, ipso petente, illum commendaui. Defuncto autem Ebone anno Incarnationis Dominice 851, Indictione XuI, XIII Kalend. Aprilis, quia prefati fratres nostri ab eo ordinati qui mecum erant, post annos circiter octo sue ab officio suspensionis, anno scilicet Incarnationis Dominice 853 me petierunt, eisdem fratribus ad synodum ire permisi et his qui indiguerunt, subsidium necessarium, ut id ipsum concilium sine difficultate ire possent, ministrari precepi. Ubi eos non iudicaui, neque deieci, nec etiam cum iudicibus eorum subscripsi, sicut norunt qui interfuerunt, et ipsa episcopalia gesta, que authentica cum subscriptionibus episcoporum qui eis subscripserunt, sine mea  subscriptione, preterito anno in synodo uestra auctoritate apud Suessiones habita ostendi, demonstrant. Et quoniam canones posteriores anterioribus iubent deferre, precipientibus eisdem episcopis, cum eorum litteris, quarum exemplar habemus, et quas in Romano scrinio inueniri posse existimo, cum meis pro eorum petitione litteris, et cum aliis petitionibus meis ad sedem apostolicam domno pape Leoni pro confirmandis eorum gestis, que non scripsi, me direxisse non denego. In quibus gestis ueram prefatorum fratrum prosecutionem aduersum me silentio non firmaui. Unde ex communi consensu secundum canones, sicut eos inteleximus, iudices postulaui, quorum sententiam sequendam  uidi, usquequo maioris auctoritatis aliter exinde diffinitionem acciperem. Recepta autem domni pape Leonis excusatoria epistola, et cetera, ut supra, usque ad finem epistole.



EPISTOLA XIII. AD MONACHOS ALTOuILLARENSIS MONASTERII. Ut Gothescalco, si ante mortem resipuerit, spiritalem et corporalem humanitatem exhibeant.


Pro tempore, sicut mihi licuit, dixi uobis qua conditione, si se Gothescalcus, antequam anima illius egrediatur de corpore, recognouerit, et spiritalem et corporalem humanitatem illi exhibeatis. Sed ne quid uobis desit in ulla gratia, auctoritatem  inde ecclesiasticam ex uerbis orthodoxorum uobis transmitto. Ait enim de huiusmodi Leo , ut si fideliter et utiliter dolet, et quam recte mota sit erga eum episcopalis auctoritas uel sero cognoscit, uel si ad satisfactionis plenitudinem, omnia que ab eo male sunt sensa, uel uiua uoce uel signo competenti damnauerit, reconciliatio et communio illi non denegetur, sicut Celestinus, et Leo, et sacri canones decreuerunt. Et si in hac confessione ac communione obierit, sicut ceteris fratribus, ita et illi communem sepulturam, ac sepeliendi officium et orationem post obitum exhibete. Quia Dominus noster, uerus et bonus pastor, qui animam suam posuit pro ouibus suis, et qui uenit animas hominum saluare, non perdere, imitatores  nos sue uult esse pietatis, ut peccantes quidem iustitia cerceat, conuersos autem misericordia non repellat. Si autem in obstinatione sua usque ad mortem permanserit, tenendum nobis de illo est quod sanctus Leo de communione priuatis et ita defunctis dicit : Horum, inquiens, causa Dei iudicio reseruanda est, in cuius manu fuit, ut talium obitus usque ad communionis remedium non differretur. Nos autem quibus uiuentibus non communicauimus, mortuis communicare non possumus. Et item : Si, inquit, aliquis eorum pro quibus Domino supplicamus, quocunque interceptus obstaculo, a munere indulgentie presentis exciderit, et priusquam ad constituta remedia peruenerit, temporalem uitam  humana conditione finierit, quod manens in corpore non recepit, consequi exutus corpore non poterit. Nec necesse est nos eorum qui sic obierint merita actusque discutere, cum Dominus Deus noster, cuius iudicia nequeunt comprehendi, quod sacerdotale ministerium implere non potuit, sue iustitie reseruauit. Et sanctus Ioannes apostolus dicit: Est peccatum ad mortem: non pro illo dico ut quis roget . Peccatum, inquit Gregorius , est usque ad mortem, quia scilicet peccatum quod in hac uita non corrigitur, eius uenia frustra post mortem postulatur. Peccatum quippe usque ad inferos dicitur, quod ante finem uite presentis per correctionem ac penitentiam non  emendatur. Et talium memoriam, scilicet in peccato perseuerantium usque ad mortem, minime licet inter sacra altaris mysteria celebrari, in quibus pro eis oratur, qui nos precesserunt cum signo fidei, et dormiunt in somno pacis, in Christo uidelicet quiescentes. Dormiunt ergo, ut catholici doctores dicunt, in somno pacis, qui ab unitate et societate Christi Ecclesie nec per hereses, nec per schismata, nec per mortalia crimina separati sunt. In quibus etsi aliquando fuerunt, tamen per penitentiam sanati, et per orationem Ecclesie, cui in Petro dictum est: Quodcunque solueris super terram, erit solutum et in celis , reconciliati et redemptionis mysterio sociati, utique in pace obierunt, miserante illo qui non uult mortem peccatoris, sed  ut conuertatur et uiuat. Neque enim piorum anime mortuorum separantur ab Ecclesia, que regnat nunc cum Christo in uiuis et mortuis. Propterea enim, sicut dicit Apostolus, mortuus est Christus, ut et uiuorum et mortuorum dominetur . Unde et alibi ait: Quoniam non posuit nos ad iram, sed in acquisitionem salutis per Dominum nostrum Iesum Christum, qui mortuus est pro nobis, ut siue uigilemus siue dormiamus, simul cum illo uiuamus . Quiescentes autem in Christo sunt, de quibus dicit Apostolus: Et mortui qui in Christo sunt resurgent primi ; et de quibus item scriptum est: Beatus qui habuerit partem in resurrectione prima; non ledetur a morte secunda . Unde et Iuda pontifex, sicut in libro Machabeorum  legimus , pro his qui cum pietate dormitionem acceperunt, misit Hierosolymis offerenda. Et si, ut premisi, in obstinatione sua permanens mortuus fuerit, sicut ex auctoritate beati Gregorii et sacrorum canonum accepimus, cum psalmis et hymnis ad sepulturam deportari, uel in communi fratrum sepultura sepeliri non debet; priuate autem sepulture humanitas, sicut uobis dixi, ei non est deneganda.



EPISTOLA XIu. AD ODONEM EPISCOPUM BELLOuACENSEM. De obiectionibus Grecorum a Nicolao papa in Galliam missis, ut ad eas respondeatur.


 HINCMARUS Rhemorum episcopus, dilecto fratri et uenerabili episcopo ODONI salutem.

Domnus apostolicus communiter nobis et aliis episcopis regni domni nostri Caroli epistolam misit, in qua continetur quod Greci tam Ecclesiam Romanam specialiter quam omnem generaliter que lingua Latina utitur, conantur reprehendere, quia ieiunamus in Sabbatis, quod Spiritum sanctum ex Patre Filioque procedere dicamus, cum ipsi hunc tantum ex Patre procedere fateantur. Dicunt preterea nos abominari nuptias, quia presbyteros sortiri coniuges prohibemus; et insimulare tentant quod eosdem presbyteros chrismate linire baptizatorum frontes inhibemus, quod tamen chrisma nos ex aqua fluminis  conficere fallaciter arbitrantur. Reprehendere nichilominus moliuntur eo quod octo hebdomadibus ante Pascha a carnium et septem hebdomadibus a casei et ouorum esu more suo non cessamus. Mentiuntur quoque nos, sicuti per alia ipsorum conscripta indicatur, agnum in Pascha more Iudeorum super altare pariter cum Dominico corpore benedicere et offerre. Quin et reprehendere satagunt quia penes nos clerici barbas radere suas non abnuunt; et quia diaconus non suscepto presbyteratus officio apud nos episcopus ordinatur, cum ipsi etiam illum quem patriarcham suum nominant ex laico subito tonsuratum ac monachum factum saltu ad episcopatus apicem imperiali fauore ac brachio prouehere, ut ipsi putant, minime formidauerunt. Et adhuc,  quod grauius est et insanius, a missis nostris contra omnem regulam, et preter omnem consuetudinem, libellum fidei, si se ab illis recipi uellent, exigere moliebantur, in quo tam ista capitula, quam ea tenentes anathematizarent, necnon epistolas canonicas ab his ei quem suum ecumenicum patriarcham appellant dandas improbe requirebant. Et ipse inuasor Constantinopolitane Ecclesie Photius in scriptis suis, se archiepiscopum atque uniuersalem patriarcham appellat. Et imperatores Grecorum legatos apostolice sedis cum epistolis ueneratione qua debuerunt recipere noluerunt. Inde unusquisque uestrum qui metropolitani iura sortitus est, iunctis sibi fratribus et cepiscopis suis qui sub se sunt, de his diligentem curam suscipiat, et quid inuidis  eorum detractionibus opponi necesse sit rimari studeat, et inuenire summopere gestiat, atque inuentum nobis ocius transmittere minime paruipendat, et presulatui nostro scripta diuinitus inspirata sapientia uestra reprehendendo et forti prorsus inuectione feriendo tantam eorumdem imperatorum uesaniam mittat. Que nos suscipientes, rursus ea cum aliis assuetionibus nostris ad ipsorum quoque dementiam confutandam mittere ualeamus. Quapropter, frater carissime, secundum domni apostolici commendationem, de his per tramitem Scripturarum et traditionem maiorum, que illi conuenienter rescribere possimus, querere et in unum colligere stude, ut cum simul adiuuante Domino uenerimus, que quisque nostrum inuenit singillatim  communi studio relegamus, et que eidem domno pape a nobis inde scribenda sunt ordinemus. Data quarto Kalendas Ianuarii, indictione prima.



EPISTOLA Xu. AD CAROLUM REGEM. De Hincmaro Laudunensi.


Domino CAROLO regi glorioso, HINCMARUS, nomine non merito Rhemorum episcopus, ac plebis Dei famulus.

Ecce, domine, sicut hic dilectus frater, uenerabilis cepiscopus noster Odo, ac missi uestri uerbis plenius possunt dicere, et exiguitas mea his litterulis  dominationi uestre dixit ratum significare, Hincmaro episcopo rebus et facultatibus ecclesiasticis quibus spoliatus fuerat, reuestito, in prouincia, et competenti loco, ab electis ex utriusque partis consensu iudicibus secundum leges ecclesiasticas, sine potestatis uestre aliquo detrimento, et cum honoris uestri augmento, dicente Dei spiritu per Psalmistam: Honor regis iudicium diligit , questio contra eumdem Hincmarum commota, regulariter audita et uentilata est ac definita, quantum ad ministerium episcopale pertinuit, licet isdem episcopus ex integro non fuerit reuestitus. Contumacium autem causa, alterum finem exspectat. Non igitur, quod in adolescentia uestra, quando animus hominis lubricus, et ad indebita usurpanda solet  esse procliuus, Domino uos custodiente, non accidit, in perfecta etate uobis subripi, minime autem persuaderi leges ecclesiasticas, uel in modico infringi, siue conuelli a quocunque sustineatis. Scientes  debere magis religionibus, quam officiis, et labore corporis et sudore rempublicam contineri. Et sicut sepe soletis recolere, beatum Gregorium Brunichildi regine Francorum scripsisse: Facite quod Dei est, et Deus faciet quod uestrum est; huic premittens sententie: Confidimus, inquit, quod tanto propitius causas uestras sua pietate disponet, quanto ipse de sua uos esse uidet causa sollicitos. Olim enim, sicut Honorius et Theodosius  in lege data Ecclesie scribunt, ut eorum utamur uerbis: Clericos indiscretim ad seculares iudices debere deduci infaustus presumptor edixerat, quos abdicata tyranni presumptione, episcopali audientie reseruamus. Fas enim non est, uti diuini muneris ministri temporalium potestatum subdantur arbitrio. Que lex postea a decessoribus et predecessoribus uestris regibus, Ecclesie et ministris suis conseruata fuit; nisi forte aut per excessum principum, aut per negligentiam episcoporum ad tempus aliquomodo exstitit uiolata: que aut correctione, aut innouata constitutione indigens per eos ad statum solidatum est reducta, uel in statu solido confirmata. Sicut in aui, et patris uestri capitulis in libro primo Capitulorum habetis que in quaterniunculis  [a 1Kb] uobis nuper apud Pistas oblatis et postea causa compendii, in rotula [b 1Kb] dominationi uestre a me collecta, et uobis data sine difficultate potestis relegere. Potest enim fieri ut alicui principi ante uos, hinc subreptum ad modicum fuerit, et iterum eterna lege correctum. Sicut Iulianus, et postea imperator Mauricius decreuerunt, ut ei qui semel in terrena militia signatus fuerit, nisi aut expleta militia, aut pro debilitate corporis repulsus, in monasterio recipi, et Christo eum militare non liceat. Quod religiosi imperatores, et sanctus Gregorius  auctoritate apostolica et generali episcoporum consensu, ecclesiastico uigore, ac reipublice christiane cohibente religione destruxerunt, uelut in eius epistolis ad ipsum Mauricium imperatorem, et ad plurimos archiepiscopos directis ostenditur. Quod et diue memorie auo uestro Carolo subripuit, sicut maiorum traditione, et uerbis et scriptis didicimus. Et in libro primo Capitulorum cap. 112 demonstratur, de liberis hominibus ad seruitium Dei sine sua licentia non conuertendis. Quod Ecclesia et respublica non consensit, quodque postea correxit; sicut in eodem libro cap. 134 monstratur. De rebus nichilominus ecclesiasticis diuidendis eidem auo uestro incongruentia quedam subripuit, que oris professione, et edicti subscriptione correxit, sicut in prefato  primo libro Capitulorum, cap. 74 euidenter ostenditur. Unde preiudicium ad tempus extortum uel usurpatum, pro legis iudicio nemo sanum sapiens tenuit, retinet, uel tenebit.

Ceterum in secundo libro Capitulorum cap. 13 continetur, ut Si talis causa in qualibet prouincia, aut in aliquo comitatu orta fuerit, que aut ad inhonorationem regni, aut ad commune damnum pertineat, que etiam sine nostra potestate corrigi non possit, nos diu latere non permittatis, qui omnia, Deo auxiliante, corrigere debemus. Quidquid hactenus in his que ad pacem et iustitiam totius populi pertinent, et ad honorem regni, ac communem utilitatem, aut a nobis, aut a uobis neglectum est, debemus, Deo auxiliante, certare qualiter abhinc nostro  et uestro studio emendatum fiat [c 1Kb] . In quarto etiam libro cap. 24 scriptum est: Si quis aliqua necessitate cogente homicidium commisit, comes in cuius ministerio perpetratum est, et compositionem soluere, et faidam per sacramentum pacificare faciat. Quod si una pars ei ad hoc consentire uoluerit, id est aut ille qui homicidium commisit, aut is qui compositionem suscipere debet, faciat illum qui ei contumax fuerit ad presentiam nostram uenire, ut eum ad tempus quod nobis placuerit in exsilium mittamus, donec ibi castigetur, ut comiti suo inobediens esse ulterius non audeat, et maius damnum inde non accrescat [d 1Kb] .

Cur autem ista uobis bene scientibus scribo, quia uobis tacere non audeo, patenter ostendo. Iam  plusquam quatuor annis ex quo Luido in parochia nostra inuitus homicidium perpetrauit, unde Lotharius nepos uester in regno suo, sine respectu alicuius persone, regium ministerium adimpleuit. Nunc autem ad Pistas, et inde ad Basiuum eumdem Luidonem ut cum hominibus dominationis uestre pacificatus esse posset, sicut uobis et nepoti uestro conuenisse audiui, ducere studui; et secundum commendationem uestram per legale iudicium causa perrexit, usque ad id loci, ut ne faidam homines uestri iurarent. uias inde ad uestram commendationem  petierunt, cum iudicatum fuerit, ut eisdem leudem rewadiaret et homines uestri faidam iurarent. Et si alia eidem Luidoni querere uellent, in mallo illius de quibuscunque uellent eum interpellarent et ipse iustitiam redderet. Quod et ipse Luido humiliter obtulit. Postea autem qualiter inde actum fuerit, uos non latet; scio tamen quia sicut Capitula dicunt, inde actum non fuit. Nec tantum inde in palatio uestro fuit exsecutum, quantum capitulum iubet, ut quilibet comes in suo comitatu inde facere per auctoritatem debet. Unde uos inquietare tunc propter Aquitanorum presentiam nolui.

Nunc autem, quia ipsi uestri homines et proprietatem, et beneficium, in uestro regno, et in mea parochia habent; sed et Boso in nostra diecesi  beneficium uestrum habet, consideret inde sapientia uestra qualiter secundum ministerium uobis a Deo commissum, et secundum honorem uestrum inde fiat, ne hec causa diutius ex uestra parte, imperfecta remaneat et si maius damnum inde fuerit, periculum anima uestra, quod auertat Dominus, contrahat. Utrum autem uobis placeat, ut ipsi homines uestri cum misso uestro, in nostram parochiam, ubi proprietatem et beneficium habent et ipsa causa corrigi debet, ueniant; aut nisi uenerint, quod in regno uestro habent in bannum mittatur, aut aliter inde fiat, uestre sapientie intererit. Ego autem quoniam amplius hanc causam differre non audeo, si interim aliud quod rationi et auctoritati conueniat, a uobis aut ab illis inde non accepero,  in die missa sancti Remigii, uita comite, Domino adiuuante, ubi locus sermonis mei inter sacra missarum solemnia uenerit, ante corpus illius sacratissimum qui uere est episcopus, auctoritate Dei, et sanctorum apostolorum, et ipsius Francorum apostoli, in quibus et nobis licet indignis, pro patribus natis filiis, Dominus dicit: Quecunque ligaueritis super terram erunt ligata et in celis , eos qui ad pacem redire nolunt, sicut canones sacri precipiunt, et quolibet modo consentientes eis, ab omni societate totius Christianitatis excommunicare curabo, donec ad pacem quam Christus ostendit et docuit, redire, cum debita satisfactione procurent; eosque, sicut precipiunt canones, regibus et episcopis et quibuscunque potuero, litteris excommunicatos  esse denuntiabo, ut non communicantes excommunicatis, excommunicati et ipsi pariter habeantur. Non enim uobis uel nobis paruipendenda est sententia beati Gregorii, qua concordans Apostolo, presertim de potestatem habentibus dicit: Qui non corrigit resecanda, committit.

Audiui denique quosdam reprehendere nos episcopos et dicere, quod uolumus tota die per Scripturas parabolare. Quod deuotio religionis uestre non sinat suis auribus susurrari. Apostolus namque plenus dicit: Quecunque scripta sunt, ad nostram doctrinam scripta sunt: scripta sunt autem propter nos . Et Dominus ad prophetam: Audiens nuntiabis eis ex me . Ex me, inquit, id est  que ego in Scripturis loquor, et non ex te, id est ex tuo animali et carnali sensu. Et sanctus Leo sacros canones Spiritu Dei conditos et totius mundi reuerentia consecratos dicit. Et de legibus quibus Ecclesia moderatur et Christianitas regitur, Christi Domini sapientia dicit: Ego sapientia habito in consilio: per me reges regnant, et legum conditores iusta decernunt . Conditores quippe legum non nudo uerbo, sed scripto leges condiderunt et condunt, et subscriptione confirmauerunt atque confirmant. Quas non illi reges custodiunt de quibus Deus, qui ut scriptum est: Facit hypocritam regnare propter peccata populi  dicit: Ipsi regnauerunt, et non ex me: principes exstiterunt, et non cognoui . Sed illi reges eas condunt atque  conseruant, de quibus item Dominus, ut premisimus, dicit: Per me reges regnant, quales, premittens, Dominum timete, iubet honorificare apostolus, dicens: Regem honorificate et obedite regi quasi precellenti : uidelicet qui Regis regum obedit mandatis, et eius custodit iudicia. Alioquin ut sanctus Petrus dicit: Obedire oportet Deo magis quam hominibus . Hinc enim eius coapostolus dicit: Non est potestas nisi a Deo. Et: Qui potestati resistit, Dei ordinationi resistit . Quia nichil fit in mundo, nisi quod aut Deus misericorditer facit, aut fieri iuste permittit. Cum itaque reges ex illo regnant, misericordia illius est, ut saluentur populi eis commissi: cum uero non ex illo, sed permittente iusto ipsius iudicio reges regnare  uidentur, uindicta est peccatoris populi et regnantis cumulus pene. Sed fideles quique potestati aut a Deo collate aut a Deo permisse non resistunt, cum iuxta Petri uocem: Sub manu Dei humiliantur  et de bonis principibus gratias referunt; et de his qui ad purgationem suam a Deo regnare permissi sunt, gementes exsultant; sicut scriptum est: Exsultauerunt filie Iude in omnibus iudiciis tuis, Domine . Sicque non resistunt ordinationi Dei, qui nouit, non mala facere, sed ordinare. Resistunt autem iniquis iniquorum operibus et mandatis. Unde scriptum est: uerba sapientium quasi stimuli, et quasi claui in altum defixi , quia nesciunt culpas palpare, sed pungere, et tolerant patienter propter Dominum illata  mala sibi a principibus malis. Quapropter, qui nobis derogant dicentes, quod uolumus tota die loqui per Scripturam, si de omni uerbo otioso reddent rationem in diem iudicii , sicut ueritas non mentiente ore dicit, uideant quid sustinebunt, de hoc criminoso detractionis, et contra nos murmurationis uerbo. Non enim cum sancto Moyse illis dicimus: Nec contra nos est murmur uestrum, sed contra Dominum. Nos eni mquid sumus?  Illisque cum Apostolo inculcamus: Neque murmuraueritis sicut quidam murmurauerunt, et a serpentibus perierunt . Quibus enim increscit legere, uel scribere que scripta sunt, uel scribuntur, sciant, quia non de ignorantia iudicabuntur;  sed de contemptu quo nolunt scire, quo nolunt legere, uel audire condemnabuntur. De qualium choro Dominus dicit: Noluit intelligere ut bene ageret; iniquitatem meditatus est in cubili suo . Cum enim non dicit, non potuit intelligere, sed noluit intelligere, aperte reatum contemptus denuntiat, pro quolibet contemptor merito debitas penas luet . . .



EPISTOLA XuI. AD CLERICOS PALATII. Ut hominum suorum rapinas reprimant.


HINCMARUS Rhemorum episcopus fratribus nostris, presbyteris, diaconibus, subdiaconibus, et ceteris  clericis in palatio domno nostro regi et domne regine, ac illorum fidelibus ecclesiastico ministerio consulentibus.

Audio de hominibus uestris quia multa mala, rapinas scilicet et depredationes, et fornicationes, et adulteria in parochia mea faciunt, et etiam de uobis audio quia illis rapinis consentitis, ut uidelicet qui de illis uiuitis, et uestros homines atque caballos exinde pascitis. Unde timendum est ne et de uobis dicat Dominus per prophetam: Et erit sicut populus, sic sacerdos . Sed mihi non est necesse multum laborare admonendo in uobis, qui et ministerio et doctrina tales estis, ut non solum uos abstinere a malo, sed etiam alios a malo diuertere et bonum facere debere admonere sciatis et debeatis. Tamen pro ministerio  imposito admoneo uos cum Paulo apostolo, et obtestor in Christo et per Christum, qui per Paulum locutus est, ut exhibeatis uos sicut Dei ministros, ne uituperetur ministerium nostrum . Et quia ieiunia paschalia inchoastis, ante oculos habete quid in Pascha, id est in transitu suo ex hoc mundo ad Patrem, Dominus iehsu tradendo corpus et sanguinem suum discipulis suis de reprobo discipulo dixit: Ecce manus tradentis me mecum est in mensa; ue autem homini illi per quem filius hominis tradetur . Hoc pascha quotidie sacerdotes immolando, diaconi ministrando, subdiaconi obsequendo, et ceteri clerici Amen respondendo, celebratis pleno ore de rapina, pleno corde de iniquitate. An obliti estis quod scriptum est in  Euangelio: Post buccellam introiuit in Iudam Satanas?  id est in quem introierat prius ut Dominum traderet suadendo, tunc in eum introiit plenissime possidendo; sicut scriptum est: Intrauit autem Satanas in Iudam qui dicitur Scarioth ; et item: Iam enim miserat diabolus in cor Iude, ut traderet Dominum ; ac deinde dictum est: Post buccellam introiuit in eum Satanas. Quia cum intrauit sanctus panis in plenum de iniquitate uentrem, intrauit hostis antiquus, qui dicitur diabolus et Satanas, in crudelem et impiam mentem; et ad quem finem illa communicatio ei peruenit, quam ideo accepit, ut malam conscientiam mentiretur atque celaret, ipsi melius  scitis. Et ille enim, sicut ipsi legitis in Scripturis, in exemplum Iude filium hominis tradit, non quidem Iudeis peccatoribus, sed tamen peccatoribus, membris uidelicet suis, qui illud inestimabile Domini corpus uiolare presumit. Et ue illi homini qui ad mensam Domini malignus accedit, qui insidiis mente conditis, qui, precordiis rapina aut aliquo scelere pollutis, mysteriorum Christi secretis participare non metuit. ue, inquam, illi presbytero, ue illi diacono, ue illi subdiacono, ue illi clerico, ue illi homini, de quo iehsu, qui altaribus sacrosanctis inter immolandum, utpote proposita consecraturus munera, adesse non dubitatur, astantibus sibi ministris celestibus, queri cogitur quod in cena discipulis de Iuda dixit: Ecce, inquiens, manus tradentis  me mecum est in mensa ; et ue illi de quo dicit Paulus apostolus, quod quasi speciali priuilegio in cena Domini quando hec sunt tradita legimus: Quicunque manducat panem hunc aut calicem Domini bibit indigne, iudicium sibi manducat et bibit non diiudicans corpus Domini . Sed sic ad mensam Domini accedat sine reuerentia et timore de peccatis suis, sicut letus accedit, quando socius suus illum plena mensa pascit de rapinis suis. Et quod idem dicit Apostolus: Ideo inter uos multi infirmi et imbecilles, et dormiunt , id est moriuntur, multi, hoc monstratur in exemplo de infirmitatibus et mortibus corporalibus aliquorum, quod fit in anima in spiritalibus infirmitatibus atque mortibus omnium irreuerendorum.  Et qua fronte accedit sacerdos immolare, et diaconus ministrare, ad sanctum altarium, ut pro aliorum peccatis Dominum placatum faciant, qui non solum de preteritis suis peccatis illi non satisfaciunt, sed insuper quotidianis ac recentibus illum ad iracundiam prouocant? et cum quali fiducia aliquis homo talem intercessorem pro se ad Deum in altario ministrando transmittit, qui Deum quotidie non mediocriter offendit, quando si ad suum parem illum transmitteret qui ipsi intercessori iratus existeret, plus illum ad iracundiam quam ad placationem excitaret? Hoc enim Pascha, quod tunc Dominus in nouo mysterio egit, quotidie celebratis, quotiescunque missam agitis, sicut ipse tunc omnibus episcopis et presbyteris et ceteris fidelibus  celebrantibus atque astantibus ad hoc terribile sacramentum in apostolis suis dixit: Hec quotiescunque, inquit, feceritis, in meam memoriam facietis . uidete quales cum Domino ad Domini passionem celebrandam acceditis, qui de talibus miseriis coinquinati estis, si tamen, ita ut audiui, uestris hominibus consentitis. Unde nisi uos correxeritis, quicunque de mea diecesi sunt, sine dubio usque ad synodum ab officio et communione priuabo; et qui de mea diecesi non sunt, de mea parochia et diecesi eos excommunicabo, et ad suos episcopos, qui eos corrigant atque diiudicent, diuina auctoritate redire mandabo. Quod ut necesse non sit fieri, fratres et filii, et uos ac uestros corrigite,  et alios admonete, quia sicut maius peccatum uos peccantes habetis quam populus, sic maiorem gloriam apud Deum habebitis, si uos ac uestros custodieritis, et alios admonueritis, scientes quia qui conuerti facit unum peccatorem ab errore uie sue, quid inde sequitur, quanto magis si uobis et uestris, de quibus rationem reddetis, ad salutem consulere studueritis? Domino etiam nostro regi et amabiliores et uenerabiliores eritis, et securius uos ille Ecclesiis preficere, quando locus euenerit, et nos uos audacius et amabilius, nutu Dei et ipsius domini nostri fauore, ordinare ualebimus.



EPISTOLA XuII. AD PRESBYTEROS DIeCESIS RHEMENSIS. Ut excommunicationem denuntient iis qui a depredationibus admoniti non abstinuerint.



HINCMARUS Rhemorum episcopus omnibus presbyteris in parochia nostra consistentibus.

Sicut uobis sepe dixi, sacerdotes medici sunt spiritales, et infirmi homines sunt peccatores. Et licet nos peccatores simus, tamen dignatione Dei officium sanandi peccatores suscepimus; sicut sepe medici corpore infirmi per magisterium medicine infirmos solent sanare. Et quando usitata infirmitas uenit in aliquo, usitatam faciunt medicinam; quando autem inusitata infirmitas nascitur infirmo, de medicine experimento inusitatam medici faciunt medicinam. Propterea, fratres, unusquisque uestrum quotiescunque  cantat missam, usque dum ista quam patimur miseria in parochia nostra cessauerit, quoniam tales homines sunt qui non propter salutem, sed propter consuetudinem, ad ecclesiam ueniunt, et usque ad Euangelium, iuxta quod ista predicare debueratis, in missa stare solent et recedunt, statim post Apostolum, id est post Epistolam, hanc admonitionem nostram ab initio usque ad finem, cum uerbis prophete uel Apostoli legite, quia utinam non ad iudicium nostrum dicamus, et nos Dei apostoli, id est Dei missi sumus. Ut quoniam ipse per corporalem presentiam eis qui in parochia nostra tanta mala faciunt annuntiare non possum, uerbum Dei per nos ad illos transmissum, quod alligari quacunque  infirmitate non potest, illis eorum salutem annuntiet. Et orate pro illis et pro nobis omnibus, ut ipsi resipiscant a laqueis diaboli, a quo capti tenentur ad Dei uoluntatem, et Deus nobis patientiam sufferendi donet, et liberet nos a malis que patimur propter peccata nostra, et det pacem in diebus nostris. Et admonitio nostra ad illos talis est.

Precor uos omnes in amore Dei, legationem eius portans, per Christum, qui pro uobis crucifixus est, et per Spiritum sanctum, per quem in baptismate sanctificati estis, tam qui de parochia mea estis quam et uos qui de aliis parochiis in parochiam istam uenistis et uenitis, ut abstineatis uos ab istis  depredationibus et fornicationibus, et aliis criminibus que mergunt eos qui illa faciunt in infernum, et de illis que in mea parochia facta habetis, confessionem puram et dignam penitentiam faciatis. Que mala uobis et omnibus Christianis Paulus apostolus enumerat dicens: Nolite errare, neque idolis seruientes, neque adulteri, neque molles, neque masculorum concubitores, neque fures, neque auari, neque ebriosi, neque maledici, neque rapaces regnum Dei possidebunt , si uel in uno de istis peccatis quicunque homines uitam istam finierint. Et iterum idem Paulus apostolus dicit: Si quis frater, id est si quis Christianus, nominatur, et est fornicator, aut auarus, aut idolis seruiens, aut ebriosus, aut maledicus, aut rapax, cum tali homine nec cibum  debet uerus Christianus accipere . Et iterum dicit: Non solum qui faciunt, sed et qui consentiunt facientibus, digni sunt morte . Quoniam sicut demonstrat sanctus Ioannes apostolus, qui alicui consentit talia mala facere, id est si in eum emendare potest, aut illi potest uetare ut non faciat, aut si talem non potest corrigere, et ab illius se potest communione separare, et non facit, communicat et particeps est operibus illius malignis . Et ideo, fratres et filii, uidete quante miserie et de paganis et de aliis malis Christianis super nos ueniunt, et quotidie qui ista mala faciunt, de isto seculo ex maiori parte ad tormenta, que sine fine, pro malefactis que in paruo tempore fecerunt mortui uadunt; et timentes Dei iudicium, retrahite  uos ab ista rapina et a ceteris malefactis. Maxime in isto tempore, quando alia peccata, que per totum annum sicut fragiles homines committitis, penitere et satisfacere Deo inde debetis, ut communionem corporis et sanguinis Domini in sanctissimo die redemptionis nostre non ad iudicium, sed ad salutem accipere possitis. Quia si quis de istis peccatis plenus ad illam sanctam communionem accesserit, sine dubio suam perditionem accipiet, sicut et Iudas fecit, qui Dominum tradidit, et laqueo strangulatus quo se suspendit medius crepuit, et diffusis uisceribus in infernum perrexit. Quoniam sicut ille Dominum Iudeis tradidit, ita iste corpus et sanguinem Christi accipiens peccatoribus suis membris in condemnationem tradit. Et de hoc quod  ille passus est in anima simul et corpore, multos exspectat Dominus ad penitentiam, ut non patiantur in corpore. Omnes autem male hanc communionem accipientes patiuntur in anima et peribunt in eternum, nisi Dei gratia fuerint liberati per penitentiam. De istis que dico potest fieri ut diabolus humane salutis inimicus immittat in corda uestra, cum auditis quod tale periculum sit hanc sanctam communionem accipere, si ab iniquitatibus uestris uos non uultis retrahere, et dicatis: Si tale periculum est nobis, sicut iste episcopus dicit, communicare, abstinebimus nos ab illa communione, quia non retrahimus nos a mala operatione. Unde iterum audite quibuscunque diabolus ista susurrat. Quoniam  sicut Dominus dixit de baptismo quod nullus potest fieri saluus, nisi quis renatus fuerit ex aqua et Spiritu sancto , ita de hac sancta communione dixit: Nisi manducaueritis carnem filii hominis, et biberitis eius sanguinem, non habebitis uitam in uobis . Et sicut dixit: Qui crediderit et baptizatus fuerit saluus erit ; id est si quod promisit in baptismate, diabolo et eius operibus abrenuntiando, et in Deum fide que per dilectionem est credendo, quod est ut in fide et bonis operibus permaneat, et si post baptismum peccauerit, per confessionem et dignam penitentiam illis qui in eum peccauerunt dimittendo, et bonis operibus insistendo, hoc quod male fecit emendet. Ita etiam de hac sancta communione dixit: Qui manducat  carnem meam et bibit meum sanguinem, in me manet et ego in eo ; et: Si quis manducauerit ex hoc pane, uiuet in eternum, et ego resuscitabo eum in nouissimo die . Propterea attendite, omnes Christiani, quia sine ista communione nec remissionem peccatorum potestis accipere, nec de inferno liberari, nec ad regnum Dei potestis peruenire. Et qui istam communionem cum odio et corde pleno de iniquitate, sicut dixi, et cum uoluntate peccandi acceperint, iudicium et condemnationem sibi accipient. Et ideo nullum consilium aliud restat ei quicunque uult saluus fieri, nisi ut ab iniquitatibus cesset, et inde peniteat et offerat Deo confessionem de preteritis peccatis et professionem, ut in reliquum cesset a peccatis, quantum  ei Deus adiutorium dederit, et bonis insistat operibus, et confisus de misericordia Dei, mundo corpore et pura conscientia et contrito corde accipiat communionem corporis et sanguinis Domini. Et tunc non erit ei in condemnationem, sed in remissionem omnium peccatorum, et in fortitudinem, ut possit resistere diabolo, et ad regnum Dei peruenire. Quoniam sicut qui adheret meretrici unum corpus efficitur, ita qui digne communicat de ista communione unus spiritus est cum Domino , et in quo Deus habitat et ipse in Deo, et in tali homine in quo Deus habitat, et qui in Deo habitat, non habebit peccatum et peccati auctor atque hortator diabolus, damnabiliter locum; et si ita perseuerauerit, post mortem in refrigerio erit, et post resurrectionem  in sanctorum angelorum consortio cum Christo sine fine regnabit. Et nolite sperare quia tantum ad terrorem uestrum, et non ex ueritate hoc dicam. Testis est Deus quia sicut ex ore Dei per Scripturas accepi, ita et hic ad salutem et correctionem uestram scripsi. Et sciatis quia nisi uos correxeritis ut ista mala dimittatis, omnes qui in ista mea parochia ista mala facitis excommunicabo, et presbyteris mandabo ut nulli communionem scienter donent, qui ista mala post istam admonitionem relectam in mea parochia fecerit, neque illi qui facienti uoluntarie communicauit, aut facienti mala consensit. Et omnibus ad communionem accedentibus presbyter quiscunque denuntiet, ut qui post istam admonitionem  ab his malis non cessauit ad communionem non accedat, sciens qui condemnationem accipiet. Et ex uerbo Dei mandabo, ut nullus presbyter in mea parochia de alia parochia ueniens illis missam cantet qui se ab istis malis non correxerint, sicut in Christi amore uos deprecor. Et nemo despiciat dicens: Quid si iste episcopus talia commendauerit? Sciat pro certo quia qualiscunque ego sim, Deus uerax et omnipotens est qui dixit nobis: Quecunque ligaueritis super terram, erunt ligata et in celo . Et si aliquis dixerit: Ad illos dies in alteram ibo parochiam, sciat quiscunque ille non hominis sed Dei illusor et suus ipse deceptor, quia si in alteram parochiam communicare sic excommunicatus perrexerit, quoniam maius etiam iudicium  coram Deo sustinebit, quia putat se illum effugere posse qui ubique est, et cuius uerbo, non mea potestate secundum hominem, sed secundum diuinum ministerium, illum excommunicabo. Et non irascimini, dilecti fratres et filii, quia paterna dilectione uos moneo. Sed corrigite uos, attendentes comminationem Dei et ad me et ad uos factam. Ait enim Dominus unicuique qui officium sacerdotale suscepit: Si annuntiaueritis iniquo iniquitatem suam, et conuersus fuerit ille iniquus ab impietate sua, ille uita uiuet, et tu animam tuam liberasti. Et si non annuntiaueris iniquo iniquitatem suam, et non fuerit conuersus ille impius ab impietate sua, ipse iniquus in iniquitate sua morietur, sanguinem autem eius de manu tua requiram . Quapropter, fratres et  filii, attendite, quia Deus omnipotens est qui ista dixit, et ipse nos fecit, et ipse nos redemit, et ante illius iudicium omnes astabimus, et ibi iudicati erimus nos sacerdotes, et principes ac seniores, qui uos admonere et castigare debemus, et pro nostris ac uestris peccatis; et uos etiam iudicati eritis, non solum de peccatis que fecistis, et non penituistis, sed etiam de admonitionibus et castigationibus quas contempsistis. Deus omnipotens, qui per me ista loquitur in auribus uestris, per se hec loquatur in cordibus uestris.



EPISTOLA XuIII. AD PRESBYTEROS RHEMENSIS PAROCHIAE. De baptismo.



HINCMARUS episcopus ac plebis Dei famulus dilectis fratribus huius Rhemensis parochie compresbyteris nostris

Cupiens uos in omni sensu et doctrina atque operis perfectione gratia Dei esse ditatos, pro imposito exiguitati mee ministerio singulis et in commune uobis quedam de actione sacri baptismatis breuiter ex plenitudinis latitudine sanctarum Scripturarum, et doctrina catholicorum patrum curaui excerpere et notitie uestre ingerere, ut secundum sacram Scripturam intelligatis in sancto ministerio cuncta que agitis, et ut in aperto sermone non sit in uobis  difficultas intelligendi, neque in prolixo tedium legendi et memorie commendandi.

Dominus iehsu Christus, creator et redemptor noster, dicit in Euangelio: Nisi quis renatus fuerit ex aqua et Spiritu, non intrabit in regnum celorum ; unde discipulis suis mandauit dicens: Ite, docete omnes gentes, baptizantes eos in nomine Patris, et Filii, et Spiritus sancti, docentes eos seruare omnia quecunque mandaui uobis . In istis paucissimis uerbis totius sancte predicationis ordinem exposuit, bis docere dixit, et semel baptizare. Primo omnium fidem catholicam docere precepit, et post fidem acceptam, in nomine sancte Trinitatis baptizare iussit. Deinde fide imbutum et sacro baptismate ablutum euangelicis instruere preceptis  mandauit. Primo fides docenda est, et sic baptismi percipienda sunt sacramenta, deinde euangelica precepta tradenda sunt. At si aliquid horum trium defuerit, salutem anime sue auditor habere non poterit. Hic namque ordo catechizandi, id est instruendi in adulte etatis uiris ubique firmiter retinendus est. Fragiliori uero etati pia mater Ecclesia concessit, ut qui alieno in paterne preuaricationis ligatus est peccato, alterius in baptismi mysterio abrenuntiatione et fidei professione solutus sit. Et si hoc non esset, quanti perirent infantes, ex quorum numero celestis quotidie edificatur Ierusalem? Absque fide quippe baptisma non proficit, dicente Apostolo: Sine fide impossibile est placere Deo . Inter impossibile siquidem et difficile hoc  interesse legimus. Difficile est quod licet uix, tamen fieri potest: impossibile uero, quod omnino ab humana fragilitate fieri non potest. Ideo ipse Dominus in Euangelio stupentibus apostolis, quis ex diuitibus saluus fieri posset, respondit: Apud homines, hoc impossibile est; apud Deum autem omnia possibilia sunt . Docendus est itaque homo rationalem habens intelligentiam, et multimoda predicatione attrahendus, ut sacre fidei ueritatem agnoscat; et maxime Dei omnipotentis pro eo deprecanda est clementia: quia otiosa est lingua docentis, si gratia diuina cor non imbuit auditoris, dicente ipsa ueritate: Nemo potest uenire ad me, nisi Pater meus attraxerit eum ; et ut equaliter sanctam Trinitatem salutem hominis operari intelligatis, dicit  et ipse Dominus in Euangelio: Nemo potest uenire ad Patrem, nisi per me ; item et de Spiritu sancto ait: Nisi quis renatus fuerit ex aqua et Spiritu, non potest introire in regnum Dei . Quod enim uisibiliter sacerdos per baptismum operatur in corpore per aquam, hoc Spiritus sanctus inuisibiliter operatur in anima per fidem. Tria sunt in baptismatis sacramento uisibilia, et tria inuisibilia. uisibilia sunt, sacerdos, corpus et aqua; inuisibilia uero, spiritus, et anima, et fides. Illa tria uisibilia nichil proficiunt foris, si hec tria inuisibilia non operantur. Sacerdos corpus aqua abluit, Spiritus sanctus animam fide iustificat, et hoc est quod Apostolus ait: Cooperatores enim Dei sumus .  Cooperatur homo sancto Spiritui in salute hominis; sed et ipse homo qui baptizandus est, cooperari ambobus debet in salute sua; id est Spiritui sancto et sacerdoti humiliter corpus prestare ad sacri mysterium lauacri, et animam uoluntarie ad catholice fidei susceptionem.

Ut uim cognoscatis huius sacratissimi iuxta sanctorum Patrum intelligentiam et statuta ecclesiastica, uestre caritati eadem sacramenta catholica interpretatione ostendam. Nam magna sanctitate et uenerabili significatione quidquid in eis geritur statutum esse, neminem dubitare fas esse credimus.

Primo, paganus catechumenus, id est instructus, fit accedens per ordinem traditum ad baptismum, id est sanctam tinctionem; et renuntiat maligno  spiritui et omnibus damnosis eius pompis.

II. Accipit manus impositionem et crucem in fronte, in nomine Patris et Filii et Spiritus sancti: et exsufflatur in facie, ut fugato diabolo, Christo Deo nostro paretur introitus.

III. Exorcizatur, id est, coniuratur malignus spiritus, ut exeat et recedat, dans locum Deo

Iu. Accipit catechumenus salem, ut putrida et fluxa eius peccata sapientie sale diuino munere mundentur.

u. Deinde uero symboli apostolici traditur ei fides, et oratio Dominica; ut uacua domus et a prisco habitatore derelicta, fide ornetur, et preparetur habitatio Deo. Quorum expositionem, id est symboli et orationis Dominice, habetis in scrutinio quod fit in  apertione aurium, sicut uobis credimus esse notum. Quod enim symbolum Grece dicitur, latine indicium, uel signum, siue collatio interpretatur. Indicium, quia per id indicatur fidei integritas. Signum, quod eo bene retento et intellecto fideles ab infidelibus discernuntur. Collatio, quia in eo sancti apostoli omnem fidei integritatem contulerunt: quod autem omnes Apostoli pari fidei sinceritate corde retinebant, ore confessi sunt; et singuli proprias sententias conferentes, symbolum, id est totius fidei collationem ediderunt. Discessuri enim ab inuicem per totius orbis prouincias normam future predicationis in commune statuerunt; ne localiter ab inuicem discedentes, diuersum aliquid uel dissonum predicarent. Oratio autem Dominica, quam omnes Christiani  sincero corde frequentare necessario debent, ideo sic appellatur, quia petentibus apostolis ut eis insinuaret qualiter orare deberent, Dominus noster iehsu Christus, sicut sacra Euangelia docent, hanc orationem illis composuit, et sic eos orare precepit.

uI. Tunc fiunt scrutinia, id est explorationes, uel inuestigationes secundum morem uobis cognitum, ut exploretur sepius, quam firmiter post renuntiationem Satane sacra uerba date fidei radicitus corde defixerint; et sicut uobis notum est per decretos dies in sancta Quadragesima fiunt septem scrutinia, secundum formam septiformis Spiritus.

uII. Deinde tangit consecrando sacerdos nares et aures de sputo, et dicit: Effeta quod est adaperire  , et reliqua. Inter cetera quippe consecrationis exordia, de saliua oris sui sacerdos nares tangit, et aures consecrandi, et dicit: Effeta, quod est adaperire. Obsurduit enim homo ab audiendo uite uerbo, postquam mortifera serpentis uerba contra Deum timidus audiuit; et surditatem quam primus homo peccando promeruit, omnis per traducem uirilis seminis generatus ab illo contraxit. Per saliuam quidem oris sacerdotis, gustus quo initiandus est superne sapientie designatur: quia ex capite in quo omnes sensus hominis sunt, saliua descendit: et Apostolus: Caput, inquit, Christi Deus , et diuinitas hominem assumens, quoddam ex connexione duarum substantiarum in una Dei Filii persona collyrium fecit, unde genus humanum, quod cecum  a primis parentibus natum erat, illuminaret. Non ab re sputo aures tanguntur et nares: ut qui exspuens linguam muti tetigerat, et sputo lutum fecerat, et oculos ceci nati aperuerat, nunc per ministerium sacerdotum, et auditum spiritalem his qui baptizandi sunt, tribuat; et recte loquendi, id est uere fidei confitendi facultatem prebeat; et nares, quibus bonum Christi odorem capiant, aperiat. Per tactum uero narium, ut abiectis delectationibus noxiis, solum Christi semper amplectatur odorem, de quo dicit Apostolus: Christi bonus odor sumus Deo in omni loco . Et ut meminerit se iuxta exemplum beati Iob, donec superest halitus in eo et spiritus Dei in naribus eius, non loqui iniquitatem labiis, nec lingua mendacium meditari debere. Porro  per tactum aurium, ut relicto auditu lingue nequam, audiat uerba Christi, et faciat ea: similis uero prudenti, qui edificauit domum suam supra petram: qui incorporatus Ecclesie, que corpus est Christi, dicit cum Psalmista: Sacrificium et oblationem, ueterum scilicet ceremoniarum, noluisti: aures autem perfecisti mihi, ut annuntiem omnes laudationes tuas in portis filie Sion , et: In me sunt, Deus, uota tua, que reddam laudationes tibi . Legimus quoque in quibusdam regionibus esse consuetudinem, ut etiam labia consecrandi de saliua sacerdotis tangantur, auctoritate sacri Euangelii: quia postquam Dominus in aures surdi et muti misit digitos suos, sputo tetigit linguam illius, et subintulit: Effeta,  quod est adaperire. Et statim aperte sunt aures eius, et solutum est uinculum lingue eius, et loquebatur recte. Et in quibusdam regionibus alii oleo sancto tangunt catechumenorum aures et nares: quia nemo potest per gratiam sancti Spiritus, que oleo designatur, fidei sacramenta cognoscere, nisi audiat predicantem, dicente Apostolo: Fides ex auditu, auditus autem per uerbum Christi . Nares quoque simili tactu sanctificantur: ut hi qui ad baptismum ueniunt admoneantur tanti mysterii sacramentum per gratiam sancti Spiritus usque ad mortem inuiolatum atque integrum custodire. Ut quandiu spiritum uite huius naribus suis attrahunt, a Christi Domini nostri cultura et seruitio non recedant.  Sed sicut nostrarum regionum consuetudo ab eis non est reprehendenda, ita nec a nobis illarum consuetudo, quia non abhorrere a fide uidetur, penitus est abdicanda: cum in unius fidei soliditate in quibusdam rebus obesse non soleat diuersa consuetudo. Sicut et sacramenta ueteris ac Noui Testamenti, licet pro temporum ratione discrepent, fides tamen una, eademque concordat: quia quam nos per apostolos factam, eamdem patres Testamenti ueteris dispensationem Christi per prophetas didicerant esse uenturam.

uIII. Posthec uocato ex nomine consecrando, interrogat eum sacerdos, si abrenuntiet Satane et omnibus operibus eius, et reliqua. Post cuius responsionem ungit eum oleo exorcizato, in pectore et  inter scapulas, dicens: Et ego linio te oleo salutis in Christo Iesu Domino nostro in uitam eternam. Pectus quippe perungitur oleo, ut signo sancte crucis diabolo claudatur ingressus. Signatur et inter scapulas, ut undique muniatur. Item in pectoris et inter scapulas unctione signatur fidei firmitas, et operum bonorum perseuerantia. Signatur etiam baptizandus pectore et inter scapulas de oleo sancto: ut illius olei sancti, uidelicet Spiritus unctione liniatur, de qua Apostolus ait: Sicut unctio eius docet uos de omnibus ; ante et retro munitus contra omnia, prospera siue aduersa, sit circumspectus. Abrenuntiat autem baptizandus diabolo, id est, resistit, sicut iubet Petrus apostolus, dicens: Resistite diabolo, et fugiet a uobis .  Abrenuntiat quidem, id est, repudiat, spernit, reiicit, contradicit, abnegat, relinquit, siue aliud quid quod hoc uerbo in hoc sensu exprimi potest. Quamuis enim illius uerbi quod est nuntio, sensus in promptu sit, cum sine prepositione profertur: accepta prepositione interdum a sua significatione non longe recedit: ut est illud, nuntio et renuntio; interdum uero in alium sensum uertitur, et est illud: Sic ergo omnis ex uobis qui non renuntiat omnibus que possidet, non potest meus esse discipulus . Quam sententiam beatus Gregorius exponens in homilia Euangelii, renuntiare abnegare, intelligi debere, ostendit. Denique baptizandus post abrenuntiationem Satane, interrogatur si abrenuntiet omnibus operibus eius. Que sunt autem opera Satane, diuinus  apostolus Paulus, in quo loquitur Christus, demonstrat scribens ad Corinthios: Si quis frater est fornicator, aut auarus, aut idolis seruiens, aut maledicus, aut ebriosus, aut rapax, cum huiusmodi nec cibum sumere . Et item: An nescitis quia iniqui regnum Dei non possidebunt? Nolite errare: neque fornicarii, neque idolis seruientes, neque adulteri, neque molles, neque masculorum concubitores, neque fures, neque auari, neque ebriosi, neque maledici, neque rapaces, regnum Dei possidebunt . Et ad Galatas: Manifesta sunt opera carnis, que sunt fornicatio, immunditia, luxuria, idolorum seruitus, ueneficia, inimicitie, contentiones, emulationes, ire, rixe, dissensiones, secte, incidie,  homicidia, ebrietates, comessationes et his similia, que predico uobis, sicut predixi, quoniam qui talia agunt, regnum Dei non consequentur : nisi per debitos penitentie fructus, antequam exeant de corpore, ea cooperiant, et deuotis precibus, eleemosynis, ieiuniis, fletibusque et hostie salutaris oblationibus, abluere illa curauerint. Abrenuntiat enim baptizandus omnibus diaboli pompis, id est spiritualibus uitiis, ut sunt ambitio, arrogantia, uana gloria, ostentatio et cetera huiusmodi, que de superbie fonte procedunt. Pompa quippe proprie dicitur publica ostentatio cum multa ambitione. Ambitio quippe phantasia dicitur Grece: quo nomine designatur multiplex apparatus et pompa regalis officii. Et hac conditione post abrenuntiationem, ut premisimus,  oleo sancto linitur.

IX. Et sic fonte uerbis solemnibus consecrato, adstante baptizando iuxta fontem, obsequente patrono interrogat eum sacerdos, si credit in Deum Patrem omnipotentem, et reliqua secundum morem. Et respondente illo secundum ecclesiasticam consuetudinem; post supradictam trinam diaboli et pomparum, ac operum abrenuntiationem, postque trinam uere fidei confessionem, quia non potest quisque nisi trina abrenuntiatione et trina confessione purgari; trina mersione baptizatur in nomine Patris, et Filii, et Spiritus sancti: ut sicut interior homo, qui ad imaginem sancte Trinitatis conditus est, per inuocationem sancte Trinitatis ad eamdem reuocatur imaginem; et qui tertio gradu peccati, id  est, cogitatione, locutione et operatione cecidit in mortem, tertio eleuatus de fonte per gratiam resurgat ad uitam. Et sicut interior homo in fide sancte Trinitatis ad imaginem sui conditoris reformandus est, ita et exterior trina mersione abluendus est: ut quod inuisibiliter Spiritus operatur in anima, hoc uisibiliter sacerdos imitetur in aqua. Nam originale peccatum tribus modis actum est, delectatione, consensu et opere; ita et omne peccatum, aut cogitatione, aut locutione, aut operatione efficitur; ideo triplici generi peccatorum trina uidetur ablutio conuenire; uel propter originale peccatum, quod in infantibus ualet ad perditionem, uel propter illa que in prouectioris etatis hominibus, uoluntate, uerbo uel facto adduntur. Et quia secundum sanctam  Scripturam unus Deus, una fides, unum baptisma, ter baptizandus mergitur in nomine Patris, et Filii, et Spiritus sancti, ut Trinitas unum appareat sacramentum; et non baptizetur in nominibus Patris et Filii et Spiritus sancti, sed in uno nomine, quod intelligitur Deus, iuxta Apostolum. Igitur unus est Deus, una fides, unum baptisma: sed due sunt pactiones que in baptismate paciscuntur, quas patroni suis susceptis, cum ad intelligibilem etatem peruenerint, insinuare sollicite et inculcare debent. Quarum pactionum una est qua diabolo abrenuntiatur, et omnibus operibus eius, et omnibus pompis eius: et altera qua quisque baptizatus professus fuit se credere in Patrem, et Filium, et Spiritum sanctum.  Quas necesse est inconuulse mentis intentione seruare fidelibus, et ut intemerate custodiri possint, illius semper adiutorium requirere, cuius gratia in baptismate sunt renati.



EPISTOLA XIX. AD LUDOuICUM III REGEM, BALBI FILIUM. Ut liberam episcopi electionem in Bellouacensi Ecclesia fieri permittat.


Domino LUDOuICO regi glorioso HINCMARUS episcopus ac plebis Dei famulus.

CAP. I. Episcopi qui apud martyrium sancte Macre in nomine Christi conuenimus, non pro ulla indebita uoluntate, sed pro sancte Ecclesie ac uestro et regni uobis commissi honore ac saluamento, sicut scripta demonstrant, que uobis per consacerdotes nostros  transmisimus, relecta presumptione cleri et plebis Ecclesie Beluacensis, qui personam regulis sacris incongruam, cum decreto singulorum manibus roborato, nobis presentauerunt in synodo, ueluti iam fuit actum, quando Fromoldum quemdam elegerunt, et reiecto illo propter insipientiam et improbitatem, Odo ex uicina parochia ibidem cum decreto canonico fuit electus, relectis coram omnibus qui adfuerunt sacris canonibus, secundum easdem sacras leges constituimus designatos ex nomine dilectos fratres et uenerabiles cepiscopos nostros, per quos uestre dominationi litteras direximus, in quibus inter cetera hec continentur: Ut sicut sacre leges et regule precipiunt, archiepiscopis et episcopis  collimitanearum dieceseon electionem concedere dignemini, ut undecunque, secundum formam regularem electionis, episcopi talem eligant, qui et sancte Ecclesie utilis, et regno proficuus, et uobis fidelis ac deuotus cooperator existat: et consentientibus clero et plebe eum uobis adducant, ut secundum ministerium uestrum res et facultates Ecclesie, quas ad defendendum et tuendum uobis Dominus commendauit, sue dispositioni committatis, et cum consensu ac litteris uestris eum ad metropolitanum episcopum ac cepiscopos ipsius dieceseos, qui eum ordinare debent, transmittatis, et sic sine scandali macula ad sanctum sacerdotium prouehatur. Et reliqua que inde ibi sequuntur.

CAP. II. In quibus uerbis nulla indebita cuiuscunque  uoluntas, nichil contra Domini uoluntatem, nichil contra uestrum honorem, nichil contra regni uobis commissi resonat saluamentum: sed ordinis plenitudo, qualiter electus uite merito et sapientie doctrina a metropolitano et prouincie cepiscopis debeat iuxta Nicenum sanctum et magnum concilium regulariter ordinari, ubi inter alia scriptum est ; Illud, inquit, generaliter clarum est quod si quis preter sententiam metropolitani fuerit factus episcopus, hunc magna synodus diffiniuit episcopum esse non posse: firmitas autem eorum que geruntur per unamquamque prouinciam metropolitano tribuatur episcopo. Et de hac mystica Nicena synodo sedes apostolica contestatur  Quia tanto diuinitus priuilegio est consecrata, ut siue per pauciores, siue per plures episcopos, ecclesiastica iudicia celebrentur, omni penitus auctoritate sit uacuum quidquid ab illius fuerit constitutione diuersum. Debetis igitur incunctanter aduertere, sicut sanctus papa Leo ad Leonem Augustum scripsit , regiam potestatem uobis non ad solum mundi regimen, sed maxime ad Ecclesie presidium esse collatam, ut ausus nefarios comprimendo, et que bene sunt statuta defendatis, et ueram pacem his que sunt turbata restituatis. Quod et optare et querere atque seruare debetis, sicut antecessores uestri imperatores et reges fecerunt. Et non debetis inflexibilem Dei uoluntatem, qui si mutat sententiam, non mutat  consilium, ad humanam et fragilem uoluntatem uestram uelle inflectere, quod fieri non potest, sed uestram uoluntatem Dei uoluntati subdere, sicut Christus nobis et omnibus Christianis, ex humanitate sua loquens, sequendum dedit exemplum, dicens: Non ueni uoluntatem meam facere, sed uoluntatem eius qui misit me Patris ; Et: Fiat non sicut ego uolo, sed sicut tu uis, Pater . Si enim a diuina uoluntate humana uoluntas uestra perseueranter, quod non permittat Dominus, discordauerit, respondenda sunt ministerio episcopali apostolorum uerba: Obedire oportet Deo magis quam hominibus ; et: Si iustum est in conspectu Dei uos potius audire quam Deum, iudicate. Non enim possumus que uidimus  et audiuimus non loqui .

CAP. III. Nam si quod a quibusdam dicitur, ut audiui, quando petitam apud uos electionem conceditis, illum debent episcopi et clerus ac plebs eligere, quem uos uultis, et quem iubetis , si ita est, ut dici a quibusdam audiui, ille malignus spiritus, qui per serpentem primos parentes nostros in paradiso decepit et inde illos eiecit, per tales adulatores in aures uestras hec sibilat; quia hoc in Scripturis tam ueteris quam Noui Testamenti non continetur, neque in catholicorum dictis, uel sacris canonibus, nec etiam in legibus a Christianis imperatoribus et regibus promulgatis hoc scriptum uel decretum inuenitur, sed talia dicta infernus euomuit.  Christus enim per Apostolum loquens, talem iubet eligere: Qui potens sit exhortari in doctrina sana, et eos qui contradicunt reuincere . Et si quis contra hoc loquitur, iniquitatem contra Dominum loquitur, et inter blasphemos a sancto Spiritu computatur. Sic enim atauus uester Carolus et abauus Ludouicus imperatores intellexerunt, et ideo in primo libro Capitulorum suorum promulgauerunt scribentes : Sacrorum, inquiunt, canonum non ignari, ut in Dei nomine sancta Ecclesia suo liberius potiatur honore, assensum ordini ecclesiastico prebemus, ut scilicet episcopi per electionem cleri et populi, secundum statuta canonum, de propria diecesi, remota personarum  et munerum acceptione, ob uite meritum et sapientie donum eligantur, ut exemplo et uerbo sibi subiectis usquequaque prodesse ualeant. Notandum est sane quod dicitur: Secundum statuta canonum eligantur, ut exemplo et uerbo sibi subiectis usquequaque prodesse ualeant. Et sacri canones dicunt : Primum enim illi  reprobandi sunt, ut aliqui de alienis Ecclesiis merito preferantur. Et item: Ut episcopi iudicio metropolitanorum et eorum episcoporum qui circumcirca sunt, prouehantur ad ecclesiasticam potestatem: hi uidelicet qui plurimo tempore probantur tam uerbo fidei quam recte conuersationis exemplo. Attendendum est igitur qualiter hoc imperiale capitulum sacris  regulis et antiquorum imperatorum legibus congruat, ostendens quoniam, sicut et leges et regule dicunt, in electione episcopi assensio regis sit, non electio, in episcoporum uero exsecutione sit electio, sicut et ordinatio.

CAP. Iu. Sunt qui dicunt, ut audiui, quia res ecclesiastice episcopiorum in uestra sint potestate, ut cuicunque uolueritis eas donetis. Quod si ita est, ille malignus spiritus, qui, ut superius premissum est, primos parentes nostros perdidit, perditionem uestram in aures uestras susurrat. Sanctus namque Spiritus per eos qui cum Christo in celo regnant, et in terris miraculis coruscant dixit, et usque ad nos scriptis peruenire fecit dicens: Res et facultates ecclesiastice oblationes appellantur, quia Domino,  offeruntur, et uota sunt fidelium, ac pretia peccatorum, atque patrimonia pauperum: si quis illa rapuerit, reus est damnationis Ananie et Saphire, et oportet huiusmodi tradere Satane, ut spiritus saluus sit in die Domini. Quod prefati gloriosi imperatores Carolus et Ludouicus in primo libro Capitulorum suorum ita inseruerunt dicentes : Quia iuxta sanctorum Patrum traditionem, nouimus res Ecclesie uota esse fidelium, pretia peccatorum, et patrimonia pauperum, cuique non solum habita conseruare, uerum etiam multa, Deo opitulante, conferre optamus. Tamen ut ab ecclesiasticis de non diuidendis rebus Ecclesie suspicionem dudum conceptam penitus amoueremus, statuimus ut neque nostris, neque filiorum, et, Deo dispensante, successorum  nostrorum temporibus, qui nostram uel progenitorum nostrorum uoluntatem uel exemplum imitari uoluerint, ullam penitus diuisionem aut iacturam patiatur. Quod et uos seruare oportet, si feliciter uultis regnare, qui minoris potestatis et etatis atque sapientie adhuc estis, quam et illi fuerunt, qui hec et seruauerunt et seruanda promulgauerunt.

CAP. u. Recordamini, queso, professionis uestre, quam in die consecrationis uestre promisistis, sicut ab illis qui interfuerunt accepimus, quamque manu propria subscripsistis, et super altare coram episcopis omnibus qui adfuerunt Domino obtulistis: et diligenter relegi eam facite coram uobis et fidelibus  uestris, quorum consilio et auxilio sanctam Ecclesiam et regnum uobis commissum gubernare debetis, et si aliquid per ignorantiam, uel aliorum suggestionem, ab ea exorbitastis, nolite negligere inde Domino satisfacere. Et quod in epistola mihi directa et in synodo relecta scripsistis, sicut uobis expedit attendite. Sic enim ibi est scriptum: Iungamur simul, ut ego rex, et uos sacerdos Dei, ministerium condigne tam in diuinis quam in humanis adimplere ualeamus officiis. Quatenus deuotione et operatione ostendatis, quia Christus, a quo legitimus omnis episcopatus cepit exordium, et omnis principatus accepit prouectum, auctor sit uestri regiminis, et protector fiat uestre sublimitatis. Per quem uos obsecro episcopali ministerio, talia uestro  tempore in sanctam Ecclesiam introducere non tentetis, qualia magni imperatores et antecessores uestri suis temporibus introducere non presumpserunt. Et quoniam sine sancto Spiritu ministerium episcopale non agitur, non sit uobis leue in episcopis contristare Spiritum sanctum, cum Dominus terribiliter comminans dicat: Qui scandalizauerit unum de pusillis istis, expedit ei ut suspendatur mola asinaria in collo eius, et demergatur in profundum maris . Et Apostolus: Nolite contristare Spiritum sanctum Dei . Et item idem Apostolus dicit: Per fidem habitare Christum in cordibus nostris , qui iam sedens ad dexteram Patris de celo Saulo intonuit dicens: Saule, Saule, quid me persequeris?  Demonstrans  quoniam in membris suis Christus persequitur et scandalizatur, et in membris suis suscipitur, uelut se dicturum electis in iudicio pollicetur: Quandiu uni de minoribus meis fecistis, mihi fecistis . Et sanctus Spiritus in eis in quibus habitat contristatur, sicut ex Apostoli uerbis supra ostendimus. Et quia iam tempus transiit, ultra quod sacri canones Spiritu Dei conditi et totius mundi reuerentia consecrati decernunt ut ordinationes episcoporum non differantur, sicut synodus apud martyrium sancte Macre secundum leges et regulas diffiniuit, electionem episcoporum, qui designati ad hoc negotium exsequendum una cum consensu uestro fuerunt in synodo, sicut in epistola uobis directa ab eadem synodo scriptum habetur,  dominatio uestra consentiat, et non differatis accelerare, ut uobis suggessimus, quatenus ipsa ecclesia diu contra sancti Spiritus promulgationem non uacet pastore, et uos, quod absit, non mediocre incurratis periculum. Quia enim sacri canones  perfectum dicunt esse concilium, ubi cum suis suffraganeis interfuerit metropolitanus antistes, multo magis ratum teneri debet quod metropolitani cum episcopis diuersarum prouinciarum secundum sacras leges et regulas decreuerunt. Sexcenti namque triginta et eo amplius episcopi, quorum nomina scripta sunt in celo, quorumque nomina habemus scripta in libris nostris, in Chalcedona ciuitate apud Martyrium sancte Euphemie in Christi nomine congregati,  constituerunt  ut ultra tres menses ordinationes episcoporum non differantur, cum decreto iudicio, ut qui ausi fuerint, post diffinitionem magne et uniuersalis huius synodi, quidquam ex his que sunt prohibita perpetrare, decreuit sancta synodus a proprio huiusmodi gradu recedere. Et Dominus in Euangelio dicit: Ubi fuerint congregati duo aut tres in nomine meo, ibi sum in medio eorum. Et: Si duo ex uobis de omni re consenserint super terram, fiet. Et: Quecunque alligaueritis super terram, erunt ligata et in celis . Si ergo adesse dignabitur ubi duo uel tres fuerint, quanto magis ubi tanti ex sanctis Patribus congregati hec irrefragabiliter decreuere seruanda?

CAP. uI. De eo quod in litteris uestris, quas pridie  Nonas transacti mensis Maii, deferente clerico nomine Teutberto relegi, uoluntarie uos subiicere uelle exiguitatis mee consiliis, et secundum quod hortatus fuero, agere et disponere in ecclesiasticis et secularibus negotiis, et mee fiducie uosmetipsos subiicere uelle, et secundum datum a me consilium regni uestri iura componere: uestre dominationi rescribo, ut Domini uoluntatem uestre uoluntati preponere in omnibus studeatis, cuius uoluntatem per sanctas Scripturas, et per eos qui iam in celo cum illo regnant, et in terris miraculis coruscant, et per sacras leges a Christianis imperatoribus et regibus promulgatas, sicut ipse dicit: Per me reges regnant, et conditores legum iusta decernunt , potestis cognoscere: sed et per scripta a nobis ex  synodo apud martyrium sancte Macre habita, et per consacerdotes nostros uobis directa, potestis agnoscere. Sed satis doleo, et multum timeo, quia, ut cum uenia uestra dicam, quantum in hac causa de qua agitur paret, plus intenditis sequi propriam uoluntatem quam diuinam auctoritatem, et eorum qui se importune ingerunt cupiditatem quam sancte Ecclesie utilitatem; et eorum de quibus dicit Apostolus, quoniam nesciunt que loquuntur, neque de quibus affirmant , adulationis fauorem quam uestram ipsam salutem. Quod scripsistis, uota omnium qui commorantur in Beluacensi Ecclesia, in Odacrum concordare, non est mirum si stulti et improbi ac cupiditate cecati toties taliter agunt, non correcti de reiectione praue sue electionis  in Fromoldum, et reprobato Rodulfo, et a se electo Honorato sacro episcopali ordini adhuc fidei doctrina incongruo, perdiderunt electionem, sicut ostensum est illis in synodo, et per sacras regulas non ulterius illorum, sed episcoporum esse electionem, quam non preire sed subsequi, et non se ab ea debere excidere, et nunc contra regulas et leges sine uisitatore presumpserunt electionem. Unde referendum est eidem plebi illud propheticum: Frons mulieris meretricis facta est tibi, nescis erubescere, . Et Iacobus Apostolus tam tales clericos quam plebeios redarguit dicens: Adulteri, nescitis quia amicitia huius mundi inimica est Deo?  Adulteros enim recte nuncupat, quos  derelicto amore sapientie celestis, que dicit: Leges meas custodite , ad amplexum potius amicitie mundialis esse deflexos increpat. Quapropter potius merentur excommunicatione corrigi, quam corrupti in uoluntatibus suis audiri. Sed forte non est ita ut uobis est dictum. Dominationi autem uestre ostendo quod scriptum est, Spiritu sancto dictante, in Decretis apostolice sedis: Quod si et omnes sacerdotes, et mundus erroris assentiat, damnatio consentientes inuoluit, non preuaricationis damnationem consensus absoluit. Non enim crimen minuitur, sed accrescit, cum generale fit ex priuato. Hoc enim Deus indicauit, qui mundum peccantem generali diluuio interemit.

CAP. uII. Quod scripsistis, ut sicut semper regibus  predecessoribus uestris in omni utilitate regni proficuus et deuotus fui, ita uobis fidelis et deuotus existam. Quod et hactenus obseruaui et obseruare cupio. uos autem sancte Ecclesie, et eius rectoribus, atque mihi seruate quod illi conseruauerunt; et pro deuotionis fidelitate, quam uobis cum ceteris fidelibus uestris in electione uestra, non sine magno labore, ad prouectionem regiminis, quo iam nomine, det Dominus etiam uirtute potiti estis, nolite retribuere mihi mala pro bonis, suadentes, non tamen auxiliante Domino, persuadentes, ut in senecta mea declinem a sacris regulis, quod nec pro cupiditate, nec pro amore uel timore hactenus feci, ut a gradu episcopali, quo per triginta et sex annos gratia Dei usque modo functus fui, merito decidam. Non enim  excidit mihi a mente sententia Saluatoris, qua dicitur: Quid enim proficit homo, si lucretur uniuersum mundum, se autem ipsum perdat, et anime sue detrimentum faciat? aut quam dabit homo commutationem pro anima sua?  Et sacri canones Spiritu sancto decreti : Si quis, inquiunt, contra suam professionem uel subscriptionem uenerit in aliquo, ipse se honore priuabit. Et si uobis consensero, ut contra diuinas et humanas leges, et contra uestram et meam, coram pluribus in synodo episcopis cohibentibus, professionem faciatis, me perdam, et uos non saluabo, dicente Apostolo: Non solum qui faciunt, sed qui consentiunt facientibus, digni sunt morte . Et sicut in ecclesiasticis et in mundanis  legibus scriptum habetur: Praua facientes atque consentientes par iudiciorum pena constringit: nec expers facinoris estimatur, qui licet ipse non fecerit, facientes tamen in familiaritatem fedusque receperit.

CAP. uIII. Quod scripsistis, ut per meam uoluntatem et ministerium Beluacensis Ecclesie episcopatum dilecto filio meo et fideli uestro Odacro tribuere ualeatis, si uestre dominationi de illo est cura, hoc nullatenus faciatis, ne forte si feceritis, et ipse episcopium illud, et pastore uacantem Ecclesiam, contra sacras Ecclesie regulas inuadere presumpserit, sacris legibus et regulis exigentibus, quod non opto, contingat ut ulterius, nec in uita mea, nec post  mortem corporis mei, in diecesi Rhemensi in gradu ecclesiastico ualeat ministrare.

CAP. IX. De eo quod scripsistis, quia si uestre uoluntati, ecclesiasticis uidelicet regulis contrarie, obsecutus fuero, eos quos mihi cariores et familiariores cognoueritis, honorare in omnibus curabitis, tantummodo ut in hac petitione uestra uobis consentiam, non meis, sed sacrorum canonum uerbis respondeo, quia secundum eosdem sacros canones, pro indigentibus, et mihi coniunctis, et pro aliis, sicut precipiunt, ad salutis uestre augmentum et potestatis honorem, regiam potestatem uestram petitionibus adire curabo, quandiu Dominus me in corpore morari preceperit. uerum, sicut sanctus Innocentius papa dicit: Sollicitos uos pro salute  libenter audio; contra caput autem non libenter admitto. Et sanctus Gregorius exponens  sententiam Euangelii: Si quis uenit ad me, et non odit patrem suum, et matrem, et uxorem, et filios, et fratres, et sorores, adhuc autem et animam suam, non potest meus esse discipulus , dicit: Quoniam quisquis iam eterna concupiscit, in ea quam aggreditur causa Dei, extra patrem, extra matrem, extra uxorem, extra filios, extra cognatos, extra semetipsum fieri debet, ut eo uerius cognoscat Deum, quo in eius causa neminem recognoscit. Unde in hoc episcopali ministerio carnalem propinquum, nec amicum uidelicet animi familiarem, carnali affectu recognosco, sed sententiam Domini attendo, qui dicit: Qui non intrat per ostium  in ouile ouium, sed ascendit, aliunde, hic fur est et latro . Et ideo neminem eligo, neminem recognosco, neminem recipio, nisi qui uita et moribus, et scientie catholice doctrina, per claues Ecclesie ad hoc episcopale ministerium accedit, et sciat et faciat quod sacrum ministerium postulat. Et quoniam non est Deus personarum acceptor, sed in omni gente, qui timet eum et operatur iustitiam, acceptus est illi , in hac causa nullius personam accipio, sicut sanctus propheta uirum iustum describens dicit: Qui excutit manus suas ab omni munere . Neque enim dixit tantum a munere, sed addidit ab omni, id est a munere manus, a munere lingue, a munere obsequii, sicut iam uobis scripsi, si mente uoluissetis recondere.

 CAP. X. uestram denique charam mihi dominationem solerter atque attente ante mentis oculos oportet habere, quod, sicut iam uobis scripsi, qui contra sacros canones ordinantur, et ordinatores et ordinati heretici sunt, sicut sanctus Gregorius et ceteri catholici Ecclesie sancte doctores atque rectores multoties in libris suis ostendunt. Quam heresim sanctus Petrus primum in Simonem Magum eterno anathemate condemnauit . Sed et huiusmodi non ordinationis, sed exordinationis mediatores, prefatum magnum et sanctum Chalcedonense concilium , si clerici sunt, proprio gradu priuari, si uero laici aut monachi fuerint, sine ulla exceptione  aut respectu alicuius persone, anathematizari precipit. Propterea hortor dominationem uestram ut a tali mediatione uel interuentione uos caueatis. Ne uero pro alicuius temporali placiditate eternum periculum incurratis, sed et dilectus filius meus, fidelis uester, pro quo satagitis, non obliuiscatur quod iam in epistola uobis directa, capellanis uestris me inter alia scripsisse recordor, canonicam decretam sententiam, qua dicitur: Sicut is qui inuitatus renuit, quesitus refugit, sacris est altaribus admouendus, sic qui ultro ambit, uel qui importune se ingerit, est procul dubio repellendus. Que itaque premissa sunt, non mea, neque a me excogitata sunt uerba, sed a Christo, et per apostolos, ac eius sanctos, Spiritu sancto prolata. Propterea illi qui audire ea  non sufferunt, uel obaudire contemnunt, timeant Dominum dicentem, que nuper quinto decimo die ante sanctum Pascha legi omnes in ecclesia audiuimus: Qui est ex Deo uerba Dei audit: propterea uos non auditis, quia ex Deo non estis . Unde sanctus Gregorius : Si enim ipse uerba Dei audit qui ex Deo est, et audire uerba eius non potest quisquis ex illo non est, interroget se unusquisque si uerba Dei in aure cordis percipit, et intelliget unde sit. Et sanctus Paulus apostolus, per quem ipse locutus est Christus: Nolite communicare operibus infructuosis tenebrarum: magis autem et redarguite . Et item idem Apostolus: Si quis non obaudit uerbo nostro per epistolam, hunc notate, et non commisceamini cum  illo, ut confundatur . Unde sacri canones excommunicatis communicantes excommunicatos esse decreuerunt. Hec de celo Christus, et sancti eius apostoli, atque sancti ipsius cum eo iam in celo regnantes intonant: et nos, licet peccatores, in terra episcopi, et Christi uicarii, atque apostolorum successores in terra, eius uirtute et ministerio diuino prosequimur, imitari desiderantes quod de sancto uiro cantamus, quia pro lege Dei sui certauit usque ad mortem: fundatus enim erat supra firmam petram. Petra, inquit Apostolus, erat Christus . Conueniant ergo in pace Christi, sicut statutum secundum sacros canones fuit, in synodo episcopi et clerus ac plebs Beluacensis Ecclesie cum libero consensu uestro, sicut regium ministerium  decet, et iuxta legalem ac regularem formam electio exsequatur et ordinatio prosequatur



EPISTOLA XX. AD EUMDEM LUDOuICUM III REGEM. De Odacro inuasore Ecclesie Beluacensis.


Domino LUDOuICO regi glorioso HINCMARUS episcopus ac plebis Dei famulus.

Ex litteris sigillo uestro subter signatis, quas mihi Warinus clericus Idibus presentis Iunii mensis ex uestra parte donauit, non statui ad singula uobis rescribere, quoniam de precedentibus mandatis et litteris uestris iam sufficienter uobis rescripsi. uerumtamen  quia et ex his a me uobis rescribi rogastis, que ita inter se dissentiunt, ut a principiis media, et a mediis ultima dissonent, sicut de quodam monstro antiquus peta dicit:

Prima leo, postrema draco, media ipsa chimera,
fatigatus missis et litteris uestris, pro Beluacensi Ecclesia rescribere uobis ad quedam loca, Domino adiuuante, curabo, secundum prouerbium, quod in antiquorum libris iuuenis legeram: Bos lassus fortius figit pedem.

I. De eo quod in prioribus mihi datis litteris ad locum scriptum habetur: Petitionem filii dilecti iustam nullo modo oportet respuere patrem, hoc  exiguitas mea, sed et Dominus approbat dicens discipulis suis: Si quid petieritis Patrem in nomine meo, dabit uobis . Nomen enim Domini iehsu, id est saluator interpretatur, et illa petitio iusta est, que ad ueram salutem pertinet. Quam petitionem quoniam Dominus non respuit, nec quilibet Christianus debet respuere. Si autem contra ueram salutem quilibet petierint, audient a Iacobo apostolo: Petitis et non accipitis, eo quod male petatis .

II. De eo quod ibidem subsequitur: Nostre petitioni ac uoluntati clementer faueatis, et desiderium nostrum ad presens adimpleatis, rescribo ut uelitis et desideretis quod Dominus uult, cui Psalmista dicit: Domine, ante te omne desiderium meum ; securus uoluntati uestre fauebo, et quantum potero uestrum desiderium adimplere curabo. uos autem attendite quod omni homini qui Domino placere uult, dicit Scriptura: Post concupiscentias tuas, scilicet improbabiles, non eas, et a tua uoluntate, carnali uidelicet, auertere ; et: Sunt uie que uidentur hominibus recte, quarum finis usque ad profundum inferni demergit .

III. De eo quod ibidem subsequitur ex Odacro, in precedentibus litteris satis uobis respondi.

Iu. De eo quod mox subsequitur, Quia meus missus Altramnus monachus uobis retulit ex mea parte, nichil aliud me uelle ex hoc agere, nisi illud quod uos et Hugo abbas et Theodoricus comes ceterique  uestri fideles decernerent, scio istud mandatum ex me non processisse, nec ipse frater mihi talia se dixisse professus est. Remitto autem illum ad uos, ut coram fidelibus uestris, aut profiteatur se ita dixisse, aut ueraciter deneget talia uobis ex mea parte non ambasciasse. Unde puto ut sicut in nomine interprisum est, ita sit et in ambasciato. Nam iste frater noster a uobis ad me rediens ambasciauit mihi ex uestra parte, ut pedem meum basiaret et peteret ut ad opus Odacri honorarem uos de episcopio Beluacensis Ecclesie. Cui respondi, quoniam sicut melius et honorabilius atque salubrius sciui, uos inde honorare curaui, hortans ut sicut professi estis in die consecrationis uestre, in regimine regni  more predecessorum uestrorum honoretis Deum, consentiendo ei, conseruando sancte Ecclesie ac ipsius rectoribus leges eius qui dixit: Honorificantes me honorificabo , uelut in litteris scriptum habetur quas per eum uobis direxi. Dixit etiam mihi quid de uoluntate Hugonis abbatis ex hoc dixeritis, et quam moderate ad interrogationem exinde uestram Theodoricus Comes responderit.

u. In eo quod in primordiis litterarum, quas post premissas predictus clericus mihi dedit, scriptum habetur: Si uobis in ordinatione Odacri non consensero, pro certo scietis non me uelle uestrum benigne tractare honorem, nec decus debitum et priuilegia predecessorum uestrorum uobis consentire  uelle, sed in omnibus uestre reniti uoluntati, scriptor uester et sensu et litteratura mentitus est.

uI. De honore predecessorum uestrorum imperatorum et regum, et qualiter priuilegia sancte Ecclesie ac rectorum et ministrorum ipsius decreuerunt et conseruauerunt, in aliis litteris sufficienter uobis scribere studui: que si uobis non profuerint, nec plura proderunt.

uII. De eo quod ibidem subsequitur, Qualiter contra similem uestrum honorem uestrum euindicaretis pro uiribus, quanto magis oportet eum contemnere, me uidelicet, qui uestre ditioni commissus uestrum abiicere satago ne pollens preualeat honorem, qui uobis hoc scribere mihi qualicunque  ministro Christi persuasit, non bene Dominum, neque Scripturas eius cognouit. Sicut enim iam uobis ex Scripturis diuinitus inspiratis innotuit, duo sunt quibus principaliter mundus hic regitur, auctoritas sacra pontificum, et regalis potestas: in quibus tanto grauius pondus est sacerdotum, quanto etiam pro ipsis regibus hominum in diuino reddituri sunt examine rationem; et pontifices reges ordinare possunt, reges autem pontifices consecrare non possunt; et pontificibus dixit Deus: Qui uos audit, me audit, et qui uos spernit, id est contemnit et despicit, me contemnit ; et: Qui contemnunt me, erunt ignobiles . Non ergo debueratis ita inuerecunde qualicunque pontifici scribere, uestre ditioni commissum, quia sicut dixit Dominus  apostolis suis, quorum minimus sum merito, successor autem officio: Non uos me elegistis, sed ego elegi uos , ita et ego iuxta modulum meum humili corde ac uoce dicere possum: Non uos me elegistis in prelatione Ecclesie, sed ego cum collegis meis et ceteris Dei ac progenitorum uestrorum fidelibus, uos elegi ad regimen regni, sub conditione debitas leges seruandi.

uIII. De eo quod ibidem subsequitur, Ex hoc facto, id est quia Odacro Ecclesiam Beluacensem pastore uacantem commisistis , nichil amplius facietis preter quod factum habetis, donec fratri uestro et consanguineis uestris regibus illud mandetis, et eorum iussionibus uel imperio ac uestro, omnes conuocentur archiepiscopi et episcopi ex eorum regnis et uestro, et sic ex hoc auctoritatiua diffiniatur ratio, uestri honoris dignitate plena, uos uidete ne pro hoc illicito facto canonicas sustineatis sententias, uel in hoc seculo, uel in futuro. Nam nos ex hoc quod egimus non timemus coram archiepiscopis et episcopis reddere rationem, quia nos non habemus alias euangelicas uel apostolicas litteras, sed neque alios canones uel decreta sedis Romane pontificum, nec etiam alias sacras leges, quibus una cum sanctis canonibus catholica moderatur Ecclesia, quam illi.  Nam cum illis iam, et etiam in domini pape synodo, de sanctis Scripturis et sacris regulis ac legibus probabilem habuimus rationem.

IX. Quod mandastis, quia nichil aliud ex illo illicito facto facietis nisi quod factum habetis, si uos non facietis, faciet Dominus quando illi placuerit. Non uixit tot annos Ludouicus imperator quot pater suus Carolus; non uixit tot annos Carolus auus uester quot annos pater suus uixit; non uixit pater uester tot annos quot pater suus: et quando statis in illo statu ubi auus uester et pater uester steterunt apud Compendium, inclinate oculos ubi iacet pater uester, et si nescitis, interrogate ubi mortuus fuit et ubi iacet auus uester, et non exaltetur cor uestrum ante eum qui mortuus fuit pro uobis et pro nobis  omnibus, et resurrexit a mortuis et iam non moritur: et certi estote quia moriemini nescitis qua die uel qua hora; et ideo necesse est et uobis et nobis omnibus secundum aduocationem Domini paratos esse, quia nescimus qua hora ueniet nobis finis: et ideo non exaltetur cor uestrum contra eum, in cuius manu uita diesque nostri consistunt. uos cito deficietis, et sancta Ecclesia cum suis rectoribus sub Christo rectore secundum promissionem eius permanebit sicut luna perfecta in eternum .

X. De eo quod ibidem subsequitur: Insuper aliud exinde si necessitas fuerit quod rectum est faciemus, ut intelligo, ad timorem mihi incutiendum, quatenus iussioni uestre licet inuitus obediam, scribere  uoluistis. Unde respondeo: Dominus mihi adiutor, non timebo quid faciat mihi homo . Et: Dominus illuminatio mea et salus mea, quem timebo? Dominus protector uite mee, a quo trepidabo?  Et alia Scriptura dicit: Sortes mittuntur in sinum, sed a Domino temperantur ; et ipse Dominus ad presidem ante quem stetit: Non haberes, inquit, in me potestatem, nisi tibi datum fuisset desuper ; et summus quondam archangelus nec unam ouiculam Iob serui Dei rapere potuit, nisi Domino permittente. Sed utinam aut per uos, aut per quemcunque sibi placuerit, educat me Dominus de isto carcere, uidelicet infirmo et senili corpore, ad cum quem sua gratia  largiente ex toto corde desidero uidendum, non meis meritis, que nulla nisi mala sunt, sed sua indebita misericordia et gratuita gratia. Sed et de eo quod dixistis, Quia insuper et aliud si necesse fuerit quod rectum est facietis, amplector quod promittitis, quod rectum est erga me facietis. Igitur rectum est, ut Scriptura ostendit, ut per que quis peccat, per hec et torqueatur . Nam quia contra plurimorum uoluntates, et minas, atque suggestiones, in electione uestra consensi, opto et gaudeo, ut si inde peccaui, Domino permittente, hic per uos et non in futuro per Dominum talionem recipiam, sicut legimus de sancto Paschasio, qui per ignorantiam errans in cuiusdam electione consensit.

XI. Et quoniam tantopere satagitis de ordinatione  Odacri, mandate mihi tempus constitutum, quando episcopi Rhemorum dieceseos, sed et uenerabiles episcopi ac dilecti fratres nostri, qui a synodo apud martyrium sancte Macre habita ad uos cum litteris directi fuerunt, ualeant conuenire ad eumdem locum, et faciam me, uita et possibilitate comite, illuc obuiam eis portari, et ueniat uester Odacrus cum electoribus suis siue palatinis, siue Ecclesie Beluacensis, et si uobis placet, etiam illuc uenite, aut missi uestri, et Domino dicente: Qui non intrat per ostium in ouile ouium, sed ascendit aliunde, hic fur est et latro ; et: Qui intrat per ostium in ouile ouium, huic ostiarius aperit . Ego, inquit, sum ostium; per me si quis introierit, saluabitur . Et uidete, aut per missos  uestros audite, si uestro Odacro ostiarius aperiet ostium ouilis sui, et intret securus, ut audiant oues uocem eius, et non sit mercenarius, sed pastor, et Ecclesia Beluacensis sub mercenario non gemat. Et notum sit nobis, sed et ipse Odacrus pro certo sciat, quia si ad nos non uenerit, et in obstinatione sue preuaricationis manere delegerit, dicente Apostolo, Quia uerbum Domini non est alligatum  in sermone Domini, qui est uiuus et efficax, et penetrabilior omni gladio ancipili , nos ad eum ibimus, ubicunque fuerit in Rhemensi prouincia, et quod sacri canones de contemptore suo et Ecclesie contra leges et regulas inuasore iudicant, in illum quod ad nos pertinet exsequi procurabimus, ut nunquam uel nusquam in Rhemensi prouincia in  ecclesiastico gradu ministret, et omnes de cetero in hoc illi comunicantes, secundum sacros canones Spiritu Domini conditos, et Christi sanguine confirmatos, excommunicati usque ad Ecclesie satisfactionem erunt. Sed et qui contra auctoritatem ac rationem, contraque ipsam suam salutem, in hac causa uos stimulat, sicut dicit Apostolus, portabit iudicium quicunque est ille . Paulus apostolus necessitate compulsus, scripsit Corinthiis: Factus sum insipiens, uos me cegistis ; et ex quanto dolore uobis compellentibus hec scripsi, ille uidet cui gemitus meus non est absconditus. Et scitote certissime quia, Domino adiuuante,  nec quibuscunque uel quorumcunque terroribus uel blanditiis, ex hac causa unde agitur, a sacris legibus et regulis deuiabo.





EPISTOLA XXI CONCILII TUSIACENSIS AD RERUM ECCLESIASTICARUM PERuASORES ET AD PAUPERUM PRAEDATORES [a 1Kb] . Unde et quando ac qualiter acciderit ut res ecclesiastice Domino sint consecrate, et quantum sit periculum pauperes depredari.


Anno Incarnationis Dominice 860, indictione IX, XI Kalendas Nouembres, sancta synodus congregata in uilla Tusiaco Tullensis parecie, episcoporum XIu prouinciarum, Lugdunensium uidelicet,  Rothomagensium, Turonensium, Senonum, uiennensium, Arelatensium, uesontionum, Mogontinensium, Agrippinensium, Treuirorum, Rhemorum, Biturigensium, Burdigalensium, Narbonensium, omnibus Dei fidelibus et sancte Ecclesie filiis, ad quos hec diuine constitutionis notitia potuerit peruenire, pacem et salutem optat in Domino.

Deus omnipotens, summus et uerus, unus ac solus, Pater scilicet, et Filius, qui est consubstantiale uerbum eius, et utriusque Spiritus sanctus, utrique ceternus ac cequalis, Trinitas inconfusa atque inseparabilis, qui solus habet immortalitatem, et lucem habitat inaccessibilem, quem nemo hominum uidit, nec uidere potest, nec locorum uel finito uel infinito spatio continetur, nec  temporum uel finito uel infinito uolumine uariatur; neque enim est in eius substantia, qua Deus est, quod breuius sit in parte quam toto; qui sine initio est et permanet sine fine, incommutabili eternitate uiuens; creauit omnia simul, ex quibus currerent tempora, et implerentur loca, temporalibusque et localibus rerum motibus secula uoluerentur. In quibus rebus quedam spiritalia, quedam corporalia, uisibilia siquidem et inuisibilia condidit: formans materiem, quam nec alius, nec nullus, sed omnino ipse informem ac formabilem instituit, ut formationem suam non tempore, sed origine preueniret; testante Scriptura: Qui uiuit in eternum, creauit omnia simul . Et: In principio fecit Deus celum et terram ;  et omnia opera sua bona ualde, que in celo sunt et que in terra. Duas quoque harum creaturarum suarum rationales creaturas, scilicet angelicam et humanam, imaginis et similitudinis sue dote ditatas, cum libero arbitrio condidit; ut sicut ipse non necessitate, sed natura est bonus et uoluntarie, et ita ipse rationales creature non constricte necessitate, sed bone essent, ut natura, ita et uoluntarie. Quia si tales essent ut libere uoluntatis arbitrio malum uitare et bonum non possent agere, lapidibus et ceteris rebus insensibilibus atque irrationabilibus potius quam Deo similes essent, et merito illius retributione carerent, nec esset unde pro  qualitate uoluntatis et actionis remunerarentur a Deo. Qui ideo bonus est quia uult, non quia cogitur; quique bonum uelle non ex accidenti, sed ut et bonus et omnipotens esset essentialiter habet. Cui, secundum quorumdam opinionem, sententie non repugnat quod dicit Apostolus: Seipsum negare non potest . Porro nec peccare, nec mori potest. Et tamen non falso angelus et homo, qui potuere peccare, imaginis et similitudinis eius dignitate donati leguntur. Quia aliud est similitudo et aliud signaculum similitudinis, et aliud imaginem esse et aliud ad imaginem factum esse. Solus quippe consubstantialis Filius essentialiter imago inuisibilis et splendor et figura est substantie Dei Patris. Sic ad Omnipotentis hoc uel magis omnipotentiam  pertinet, quia aliud non potest quam bonum uelle, et aliud quam bonus et omnipotens esse, et seipsum negare, peccare quoque, uel mori, mutari, falli, miser fieri, seu uinci non potest. Hec atque huiusmodi absit ut possit Omnipotens. Sed quia non uult, non potest, quia et uelle non potest. Non enim potest iustitia uelle facere quod iniustum est, aut sapientia uelle quod stultum est, aut ueritas uelle quod falsum est. Ac per hoc non solum ostendit ueritas Omnipotentem non esse quod ista non possit, sed etiam cogit ueritas omnipotentem non esse qui hec possit. uolens enim est Deus quidquid est: eternus ergo, et incommutabilis, et uerax, et beatus, et insuperabilis uolens est. Si ergo potest esse quod non  uult, omnipotens non est: est autem omnipotens, ergo quidquid uult potest: et ideo quod non uult esse non potest, qui propterea dicitur Omnipotens, quoniam quidquid uult potest. De quo et psalmus dicit: In celo et in terra omnia quecunque uoluit fecit . Nihil enim in celo uel in terra fit, nisi quod ipse aut propitius facit, aut fieri iuste permittit. Qui uult omnes homines saluos fieri, et neminem uult perire. Sed iustus Dominus iustitiam diligens, et iniquitatem non uolens, eis quos ad imaginem et similitudinem suam fecit, nec post primi hominis casum uult tollere uiolenter sue uoluntatis arbitrium liberum; quibus reddere paratus est meritum, ut Scriptura demonstrat: Quis est, inquiens, homo qui uult uitam?   Et ac si respondenti: Ego, Dominus dicit: Diuerte a malo, et fac bonum.  Et e regione uolens saluari dicit: uoluntarie sacrificabo tibi . Et: Ex uoluntate mea confitebor illi . De quo scriptum est: Quia non priuabit bonis eos qui ambulant in innocentia . Ut autem ambulantes ambulent et perseuerent in innocentia, sanat et adiuuat eorum arbitrium gratia, attestante Apostolo: Gratia Dei in me uacua non fuit, sed abundantius illis omnibus laboraui: non autem ego, sed gratia Dei mecum .

Quibus et aliis Scripture sententiis, quoniam post casum primi hominis inest homini ad bene uolendum, et ad bonum incipiendum, et perficiendum atque in  bono perseuerandum, liberum arbitrium, gratia liberatum, et gratia de corrupto sanatum, gratia preuentum, adiutum et coronandum. A bono autem deficiens, et in malo proficiens homo, post casum primi hominis habet arbitrium liberum, scilicet iustitie liberum, peccati seruum: quo qui se elongant a Deo uolente congregare filios nolentis Ierusalem, peribunt. Unde quia gratia Dei est, saluatur mundus; et quia inest liberum arbitrium homini, iudicabitur mundus. Ex his namque rationalibus creaturis, angelica uidelicet et humana, angelos ad se cognoscendum atque perpetuo collaudandum in celesti gloria collocauit. Unde pars quedam angelorum ex superbia debriata per liberum arbitrium cecidit, qui appellantur diaboli; et tales suo uitio sunt  effecti, ut iam non uelint nec possint meriti esse boni. Sicut et illi qui per liberum arbitrium in uoluntate Conditoris permanserunt, ipsius gratia et retributione iustitie acceperunt in munere quod Creator, cuius signaculum similitudinis sunt, habet essentia ut non uelint nec ualeant esse mali. Hominem uero opifex Deus corpore de limo terre formauit, cui animam de incomprehensibili nobis sue uirtutis opere, in moribus et eternitate ad imaginem et similitudinem suam conditam, in qua, interiore uidelicet homine, per fidem in nobis habitat, insufflauit. In quo etsi exterior homo noster corrumpitur, renouamur induentes nouum hominem, qui secundum Deum creatus est in iustitia, et sanctitate, et ueritate. Et factum eumdem primum hominem in animam uiuentem,  uentem, id est factam animam rationalem, factam carnem uiuificantem, atque in duabus et ex duabus, scilicet spiritus ac luti, substantiis in unitate persone subsistentem, in paradiso deliciarum, quem plantauerat ab initio, posuit, ut operaretur eum, uel in eo, sicut et que ei precepit, et custodiret ne illa admitteret que et sicut illi prohibuit. Cui ex latere fabricauit mulierem, dum in somno corporis obdormiuit, unde et dixit: Erunt duo, in carne una ; itaque iam non sunt duo, sed una caro, secundum prescientiam suam, qua nouit omnia etiam antequam fiant, uero demonstrans indicio quoniam sine transfusione seminis uiri ex femina ipse uenturus esset in carnem, ad redimendum hominem, qui in carne condidit hominem. Et  qui eum fabricauit ex puluere, quo sine seminis transfusione hominem fecit ex homine, homines quoque fabricetur ex semine. Quique corporis morte in cruce pro omnibus mortis debitoribus, solus inter mortuos liber a mortis debito dormiens, predestinatus Filius Dei in uirtute secundum Spiritum sanctificationis, et predestinatorum omnium caput, ac lumen, atque exemplum factus ex muliere, legisque lator qui legi nichil deberet, factus sub obedientia legis, ut eos qui sub lege peccati et mortis futuri erant, redimeret, ut adoptionem filiorum, quam in Adam perdituri eramus, reciperemus: de his qui in eum credere uoluerint, siue aduentum eius in carne precesserint, siue etiam forent sicuti (nam per gratiam,  inquit, Domini Iesu saluari credimus, quemadmodum et illi , edificaturus erat Ecclesiam aperto lancea latere, de quo produxit aquam et sanguinem, quibus nunc lauacro rigatur et poculo, id est mundatur aqua baptismatis, et per fidem illi incorporatur potato sanguine redemptionis, iustificata spiritu sanctificationis. Hoc sacramentum magnum est in Christo et in Ecclesia : que eodem Spiritu sancto ab immaculato diuini fontis utero suos regenerat natos, quo et de illibata uirgine Christus est natus. Idem namque primus homo, quia et Eua ipsa est Adam, conditus ut dominaretur creature a Creatore facte, et disponeret orbem terrarum in iustitia et equitate, et in directione cordis iudicium iudicaret, si in accepta lege  uite et discipline libero arbitrio permansisset; uidelicet si in Conditoris uoluntate perseuerasset ut non peccaret; nec ipse moreretur, nec mortales, neque mortis ac gehenne filios generaret. Sed merito huius permansionis, et retributione iustitie, sicut et sancti angeli acceperunt, accepisset in munere, quod Creator, ad cuius imaginem et similitudinem conditus est, habet essentia, ut nec peccare uellet nec iam cadere posset. Ipsi autem diabolo inuidenti quia illuc erat homo terrenus per debitam obedientiam ascensurus, unde ipse cecidit per superbiam angelicus spiritus, et mendacia suadenti plus credens, quam uoluntati conditoris sui obediens, abusus arbitrio libero deseruit Deum, et desertus iuste a Deo, peccauit ac cecidit; et per malum uelle perdidit  bonum posse, qui per posse bonum uincere potuit uelle malum. Qua de re facta est massa perditionis totius humani generis. De qua si nullus ad salutem eriperetur, irreprehensibilis esset Dei iustitia; quia uero multi saluantur, ineffabilis est Dei gratia, qui ab ipso mundi primordio, incipiens ab Abel iusto, salutis humane precones mundo in sua infirmitate languenti, et in peccatorum suorum tenebris tabescenti, donec ipse lux mundi adueniret, per patriarchas et legis doctores, atque prophetas ac iustos, uerbis et prodigiis predicans, consolando premisit. Tandem ipse, qui semper unum et ubique est cum Patre et Spiritu sancto essentia maiestatis, propter nos homines et propter nostram salutem, opere conceptus eiusdem Spiritus sancti, natus ex  Maria uirgine, id est ex uirginea materne carnis substantia, in duabus et ex duabus naturis atque substantiis, diuinitatis scilicet et humanitatis, uerus per omnia Deus, et uerus homo anima rationali et humana carne in unitate persone subsistens, ad nos per presentiam assumpte ueniens carnis, factis et dictis ad aliud in se credentes seculum inuitauit, id est ad gloriam sempiternam, quam angeli sancti habent in celo, et ad quam obtinendam conditus fuerat primus homo. Et quoniam ad illam peruenire non possumus, nisi sicut nos docuit de quo scriptum est: Quia sic oportuit pati Christum, et intrare in gloriam suam , dux et doctor huius itineris, scilicet per labores ac dolores, quos in primo  parente meruimus, promerentes regnum Dei, quia non sunt condigne passiones huius temporis ad futuram gloriam que reuelabitur in nobis ; et in istius agonis scammate certantes, sine uiatico non ualemus subsistere.

Primitiua Ecclesia, id est fideles in exordio nascentis Ecclesie uendebant omnia que possidebant, et deferebant possessionum suarum pretium ad pedes apostolorum, docentes non debere a rationali homine seruiri, sed dominari diuitiis, et uti eis in transitum, non eas amare pro eterna peruentione. De quo pretio diuidebatur singulis, prout cuique opus erat. Cum autem gratia Dei cepit multiplicari credentium numerus, ad quorum sustentationem non sufficiebat pretii reditus, quoniam omnes ad hoc non dabant,  neque ualebant compelli, ut a coniugio et in totum a mundanis uacarent actibus, ne seculum deperiret, donec omnes qui saluandi sunt, id est omnes predestinati, ueluti scriptum est, filii Dei, qui erant dispersi, id est in masse generaliter perdite ex debito relictione conspersi, et ex ea, antequam mundus fieret, predestinatione Dei, cui nichil preteritum transiit acciditque futurum, electi, scilicet gratia Dei, congregentur in unum, in plenitudinem uidelicet celestis ac sempiterne Ecclesie, ad quam tanti ex hominibus saluatis et eidem sociandis sunt ascensuri unde diabolus cum suis sequacibus cecidit, quanti illic electi angeli remanserunt: ut unum ouile unius pastoris scilicet, et indiuidue Trinitatis perpetua uisione et perfecta cognitione, que est non  solum hominum, sed et angelorum uita, sine fine gaudeat, societate gloriosa repletum: constituit idem Dominus et magister salutis per sanctos suos, in quibus et cum quibus loquebatur, et per quos suam gubernabat, et usque hodie meritis et precibus gubernat Ecclesiam, ut credentes non iam ex asse possessiones et predia uenundarent, sed de ipsis possessionibus Domino consecrarent. Unde qui quasi specialiter eidem dominorum Domino adherent, et ministri sermonis, et donorum eterne salutis, atque mediatores inter Deum et homines ope fiunt assidue intercessionis, uiuant; et in omnibus necessariis, sine quibus humana fragilitas non potest subsistere, eis in eleemosynas eorum, qui easdem possessiones Domino consecrarunt, ministretur: ut dum Christi  pauperes atque ministri Ecclesie ex his in presenti subsistunt seculo, largitores possessionum de sua fideli eleemosyna, sicut et in baptismate, a malo funditus conuersi, et cum fide recta perseuerantes in bonis operibus, mundentur a peccato et efficiantur Christo, cui eas deuouerant, consortes in celo, sicut ipse dicit in Euangelio: Date eleemosynam, et ecce omnia munda sunt uobis ; et item: Quod uni ex minimis meis fecistis, mihi fecistis. uenite, benedicti Patris mei, percipite regnum quod uobis paratum est ab origine mundi . Quapropter sicut illi qui seipsos ac diuitias et possessiones suas Domino fideli mente consecrauerunt, heredes Dei et coheredes Christi per prophetas et  apostolos, et ab ipso Domino appellantur et fiunt, ita et tales possessiones atque facultates, Domino in suis ecclesiis et in specialibus seruorum ipsius usibus consecrate, propter fideles Christi, qui eis et exinde aluntur, Dei hereditas, cum orbis terrarum et plenitudo eius ipsius sit, quasi specialiter appellantur. Sicut enim, quando omnis domus Isrel Domini hereditas uocabatur, tribus tamen Leui, quasi decimatio adhuc etiam in lumbis Abrahe a Deo electa, cum decimis et primitiis, urbibus et suburbiis, uillabus atque possessionibus et facultatibus cunctis, specialis Domini hereditas, pars, uel assumptio dicebatur: ita et isti, qui eleros, id est sors uel pars Domini appellantur, cum omnibus ecclesiis, id est diuinis ouilibus ad se pertinentibus, specialis Christi  hereditas dicitur et existit, cum omnes credentes ac credituri, tam ex circumcisione quam qui ex preputio, Christi hereditas appellentur, dicente Propheta: Deus, uenerunt gentes in hereditatem tuam ; et: Postula a me, et dabo tibi gentes hereditatem tuam, et possessionem tuam terminos terre . De quibus quicunque indebite quodam abutitur, sine ulla dubitatione illa maledictione multatur, et ipsa tenetur obnoxius, quam et celestis et omnis terrena continue Domino decantat Ecclesia: Qui dixerunt, inquiens, hereditate possideamus sanctuarium Dei. Deus meus, pone illos ut rotam, et sicut stipulam ante faciem uenti. Sicut ignis qui comburit siluam, et sicut flamma comburens montes, ita persequeris illos in tempestate tua, et in  ira tua turbabis eos. Imple facies eorum ignominia, ut querant nomen tuum, Domine. Erubescant et conturbentur in seculum seculi, et confundantur et pereant, et cognoscant quia nomen tibi Dominus, tu solus altissimus in omni terra . Sanctus quoque Anacletus papa, ab ipso beato Petro apostolo presbyter ordinatus, postea in sede Romana successor illius factus episcopus, cum totius mundi sacerdotibus iudicauit: Qui abstulerit, inquiens, aliquid patri uel matri, homicide particeps est. Pater noster sine dubio Deus est, qui nos creauit; mater uero nostra Ecclesia, que in baptismo spiritaliter regenerauit. Ergo qui Christi pecunias et Ecclesie rapit, aufert uel fraudatur, homicida est, atque ut homicida ante conspectum iusti iudicis deputabitur.  Qui rapit pecuniam proximi sui iniquitatem operatur; qui autem res Ecclesie abstulerit, sacrilegium facit et ut sacrilegus iudicandus est. Item, sanctus Urbanus papa et martyr: Res et facultates ecclesiastice oblationes appellantur, quia Domino offeruntur, et uota sunt fidelium et pretia peccatorum atque patrimonia pauperum. Si quis illa rapuerit, reus est damnationis Ananie et Saphire, et oportet huiusmodi tradere Satane, ut spiritus saluus sit in die Domini . Item, sanctus Lucius papa: Rerum ecclesiasticarum et facultatum raptores, a liminibus sancte Ecclesie anathematizatos apostolica auctoritate pellimus et damnamus, atque sacrilegos esse iudicamus, et  non solum eos, sed et omnes consentientes eis, quia non solum qui faciunt rei iudicantur, sed etiam qui facientibus consentiunt. Par enim pena et agentes et consentientes comprehendit. A qua pena consensus liberi esse non possunt illi quorum ministerium est, et qui talia possunt prohibere, comprimere et emendare, et ea non student corrigere. Et sanctus Gregorius in epistola ad Sabinum subdiaconum: Sacrilegium, inquit, et contra leges est, si quis quod uenerabilibus locis relinquitur, praue uoluntatis studiis suis tentauerit compendiis retinere. Et sanctus Augustinus in sermone Euangelii sancti Ioannis dicit: Fur sacrilegus loculorum sacrorum et Dominicorum est Iudas; et qui aliquid de Ecclesia furatur et rapit, Iude perdito comparatur.  Et item in sacris canonibus a sancto Spiritu dictatis, et Christi sanctione confirmatis, scriptum est : Si quis de potentibus clericum aut quemlibet pauperum aut religiosum exspoliauerit, et mandauerit ad ipsum episcopus ut eum audiat; si contempserit, inuicem mox scripta percurrant per omnes prouincie episcopos, et quoscunque adire potuerit, ut excommunicatus habeatur, donec audiat et reddat aliena. Et item scriptum est : Clerici etiam, uel seculares, qui oblationes parentum, aut donatas, aut testamento relictas, retinere presumpserint, aut id quod ipsi donauerunt ecclesiis uel monasteriis crediderint auferendum, sicut synodus sancta constituit, uelut necatores pauperum,  quousque reddant, ab ecclesiis excludantur.

Unde summopere caueant potentiores quique, unusquisque in ordine et dignitate sua, ne presumant in damnationem suam res sibi ecclesiasticas, neque fatigent, uel affligant inconsuetis consuetudinibus Dei ecclesias, et loca sanctorum: scientes quia, ut premisimus, res ecclesiastice uota sunt fidelium, patrimonia pauperum, pretia peccatorum; et in tuitione atque defensione Christi consistunt, qui eas terre principibus atque primoribus ad defendendum et conseruandum, non ad affligendum uel usurpandum, siue prresumendum, commisit. Nam, quecunque pretendatur a quocunque utilitatis, siue necessitatis occasio, ille corda omnium  conspicit, qui nouit cogitationes hominum, et remunerat actiones et etiam cogitationes irremuneratas nullatenus derelinquet. Quocirca omnis qui uult saluus fieri, et ab eterna morte liberari, et ad eternam uitam peruenire, attentissima cordis aure exaudiat quid Spiritus sanctus per eos locutus est, quibus dixit Dominus: Ecce ego uobiscum sum omnibus diebus usque ad consummationem seculi ; et: Non uos estis qui loquimini, sed Spiritus Patris uestri qui loquitur in uobis ; et: Quecunque alligaueritis super terram, erunt ligata et in celo; et quecunque solueritis super terram, erunt soluta et in celo ; et: Accipite Spiritum sanctum: quorum  remiseritis peccata, remittuntur eis, et quorum retinueritis, retenta sunt ; et: Qui uos audit, me audit; et qui uos spernit, me spernit .

Dicunt enim illi qui in celo et in terra miraculis coruscant, qui et usque hodie nobiscum uiuunt et cum successoribus nostris usque in perpetuum uiuent, quoniam apud Dominum est merces eorum: Si quis oblationes Ecclesie extra Ecclesiam accipere uel dare uoluerit, preter conscientiam episcopi, uel eius cui huiusmodi officia commissa sunt, nec cum eius uoluerit agere consilio, anathema sit . Anathema autem interpretatur in Romana lingua alienatio; quia omnis talia faciens, quandiu in illis peccatis manet, licet nos episcopi, qui in apostolis et cum apostolis, non nostro merito,  sed gratia diuina, ligandi et soluendi potestatem accepimus, interdum tardi, interdum diuini sensus ignari, interdum que committantur nescientes, aliquando etiam commissa, ut expedit, corrigere non ualentes, que statuta sunt exsequi dissimulemus uel etiam negligamus, ut talem hominem ab Ecclesia et fidelium societate excommunicantes non segregemus: iam tamen a sacris canonibus excommunicatus et predamnatus est, donec peccatum illud deserat, et per satisfactionem ecclesiasticam et sacerdotalem reconciliationem Domini gratiam et fidelium societatem recipiat. Et quicunque in peccatis suis et talibus sceleribus implicatus, ante satisfactionem necessariam uitam istam finierit, communionem et societatem cum electis in regno Dei habere nullatenus  poterit; nec de inferni penis et demonum societate unquam liberari ualebit. Sed sunt forte tales qui priuilegia de locis et rebus Deo dicatis, sanctorum manibus confirmata, paruipendentes sibi, quia uolunt, non quia possunt, excommunicationes usurpatoribus rerum et facultatum ecclesiasticarum a sanctis Domini intentatas alleuiant dicentes se pro hoc illata damnatione, id est anathematis uinculo, non teneri. De quibus sanctus Gregorius in epistola ad Theoctistam patriciam dicit: Ipsi, inquiens, sibi testes sunt, quia Christiani non sunt, qui ligamenta sancte Ecclesie uanis se estimant conatibus soluere; ac per hoc nec absolutionem sancte Ecclesie, quam prestat fidelibus, ueram putant, si ligaturas eius ualere non estimant. Contra quos diutius  disputandum non est, quia per omnia despiciendi et anathematizandi sunt; et unde se fallere ueritatem credunt, inde in peccatis suis ueraciter ligantur. Si qui sunt igitur qui sub nomine Christiano hec aut predicare audent, aut taciti apud semetipsos tenere, eos et ego, et omnes catholici episcopi, atque uniuersa Ecclesia, anathematizamus, quia ueritati contraria sentiunt et contraria loquuntur.

Rapine quoque et depredationes que in istis regnis iam ex consuetudine sic ab omnibus pene tenentur, quasi peccata non sint, aut quasi leuia peccata sint, sanctus Paulus apostolus, per quem locutus est Christus, et qui antequam mortis debitum solueret, ad tertium celum et paradisum fuit raptus, ubi  studuit secreta Domini uerba, inter mortalia crimina ea posuit dicens: An nescitis quia iniqui regnum Dei non possidebunt? Nolite errare: Neque fornicarii, neque idolis seruientes, neque adulteri, neque molles, neque masculorum concubitores, neque fures, neque auari, neque ebriosi, neque maledici, neque rapaces, regnum Dei possidebunt ; et iterum dicit: Si quis fornicator est, aut auarus, aut idolis seruiens, aut maledicus, aut ebriosus, aut rapax, cum huiusmodi nec cibum sumere ; id est cum tali non homine, sed cum tali diabolo, non licet Christi discipulo, id est Christiano homini, ante satisfactionem, id est correctionem atque emendationem, et dignam penitentiam, cibum sumere. Sanctus quoque Ioannes apostolus electus et dilectus  Christi, qui in cena supra pectus eius recubuit, talem hominem etiam salutare uetat: Nec aue ei, inquiens, dixeris, neque in domum eum receperis. Qui enim dicit ei, Aue, communicat operibus eius malignis . Et item sanctus Paulus dicit unicuique Christiano: Nec communicaueris peccatis alienis . Et Dominus, quando uenturus est iudicare uiuos et mortuos, et in aduentum eius omnes homines resurgent cum corporibus suis, et reddent de factis propriis rationem, se in iudicio dicturum promittit in Euangelio his qui peccata sua eleemosynis redimere cum possent noluerunt: Ite, maledicti, in ignem eternum, qui paratus est diabolo et angelis eius . Unde cogitandum est raptoribus, quo ibunt illi qui aliena rapiunt, si in  infernum ibunt qui eleemosynas non fecerunt. Et item Dominus per Isaiam prophetam dicit raptoribus: Rapina pauperis in domo uestra ; et: Lacryme uidue ad maxillam descendunt; et exclamatio eius super deducentem eas; a maxilla in celum coram Deo ascendunt, et Dominus non delectabitur in illis , scilicet uidue lacrymis, qui pater orphanorum et defensor uiduarum queritur contra iudices dicens: Causa uidue non ingreditur ad eos . Quapropter sciant raptores, in cuius domo siue corporis, siue mansionis, rapina est pauperis, quia non habitat in illa domo Spiritus sanctus, sed spiritus malignus. Et si accedit ad communionem corporis et sanguinis Christi ante dignam satisfactionem, non mundatur per illam communionem  a peccato, sed plenius possidetur a diabolo: sicut Iudas, quando in cenam Dominicam plenus rapina, et iniquitate, et auaritia atque cupiditate, communicare presumpsit de manu Domini Saluatoris. Et forte tales erunt, cum hec audierint, qui dicant: Non communicabimus. Sed sciant, quia sicut Dominus dixit: Nisi quis renatus fuerit ex aqua et Spiritu sancto, non intrabit in regnum celorum , ita dixit: Nisi manducaueritis carnem meam, et biberitis meum sanguinem, non habebitis uitam in uobis ; et sicut dixit: Qui crediderit et baptizatus fuerit, saluus erit ; ita etiam dixit: Qui manducat carnem meam, et bibit sanguinem meum, in me manet, et ego in eo; et ego resuscitabo  eum in nouissimo die, et non morietur in eternum . Propterea nullum aliud restat salutis refugium, nisi ut declinet quisquis uult saluus fieri ab istis malis et ab aliis mortalibus criminibus, et per penitentiam reconcilietur Deo, et communicet uiuificis mysteriis, ut uiuere ualeat in eternum. Nihil enim prodest ulli homini si Christianus uocatur, si opera Christi, que precepit ipse Christus, non fecerit: imo etiam magis ad suum iudicium Christianus uocatur, qui sub nomine Christi idola colit diaboli. Ipsa enim ueritas, que Deus est, protestatur, quia qui seruit mammone  diabolo seruit, uel idola colit diaboli: qui seruit luxurie, uoluntati carnis pro Deo seruit; unde scriptum est:  Gloria eorum in confusione est , id est in genitalibus membris, que uulgo uerecunda appellantur. Deum quippe Scriptura gloriam appellauit, que dicit de Iudeis: Mutauerunt gloriam suam in similitudinem uituli comedentis fenum . Sed et de eis qui gloriantur quando sua libidine castitatem expugnant, et aliorum toros maculant, hec que supra idem dicit Apostolus: Gloria in pudendis eorum qui terrena sapiunt ; et alibi Scriptura: Letantur cum male fecerint, et exsultant in rebus pessimis . Contra quod precipit ut qui gloriatur, in Domino glorietur . Qui seruit auaritie, idola colit, sicut Paulus dicit: Et auaritiam que est idolorum seruitus . Qui seruit gule et ebrietati, uentrem pro Deo colit; unde  item dicit: Quorum Deus uenter est . Que ita non utique ad dignitatem dominantium, sed ab infelicitate famulantium, sic appellat Apostolus. Qui fratrem, id est Christianum hominem, iniuste per potentiam opprimit; aut pro acceptione munerum iustitiam facit, diabolum imitatur, et iustitiam uendit, que Christus est, sicque similis Iude est. Qui ueritatem peruertit pro inuidia, aut ueritatem reticet, aut dicit pro muneribus, diabolum imitatur, et Iude similis est. Et sic de ceteris uitiis intelligendum est. Et cui uitio quisque seruit, illi diabolo subiectus est qui eidem uitio prepositus est, et cum eo sine fine torquebitur, nisi digne antea penituerit. Et ne principes terre, uel quilibet Christiani, dicant: Episcopis, presbyteris et monachis strictiora  precepta dedit Deus; nos qui homines laici et seculares sumus, hec omnia attendere non ualemus, audiant quid Dominus in Euangelio dicat: Qui est ex Deo, uerba Dei audit; propterea uos non auditis, quia ex Deo non estis . Et qui non est ex Deo, certum est quia ex diaboli parte est. Et quid lucrabitur, si etiam totum mundum habuerit, et anime sue detrimentum patiatur? Aut quam dabit homo commutationem pro anima sua? Idcirco quicunque est homo, audiat dicentem sibi Dominum per prophetam: Indicabo tibi, homo quid sit bonum: Facere iudicium et iustitiam, et sollicitum ambulare cum Deo tuo .

Hec, fratres et filii, in quocunque ordine et dignitate  sit quisque Christianus, ad uos ex Domino mandata dirigimus, qui de omnibus hominibus dicit omni episcopo: Tu autem audiens nuntiabis eis ex me . Ex me, inquit, et non, Ex te. Propterea hec sicut Domini mandata suscipite: cuius potentie non potestis, et cuius uoluntati atque mandato non debetis resistere, si non uultis ut uestri proprii inimici saluti uestre obsistere. Nos autem talia uobis tacere nec possumus nec audemus, quibus Dominus per prophetam dicit quod si non annuntiauerimus uobis, sanguinem uestrum de manu nostra requiret. Et ab illis Patribus et predecessoribus nostris, quorum uices tenemus in terris, coram Domino degradamur in celis, si non exsequimur que illi statuerunt regulis diuinitus inspiratis.  Quapropter si uos ab his unde commonemini quantocius non correxeritis, sicut illi in celo, et nos in terra, una cum apostolice sedis presule, et omni sacerdotum unanimitate, uos a Christi et fidelium eius consortio segregabimus. Quod ne nos agere compellatis, uos pro Christo et uestra salute obnixius deprecamur. uos autem si mandatis Dominicis obedire studueritis, et uestram salutem, presentem scilicet et futuram agetis; et gloria atque corona nostra coram Deo eritis, qui de uobis reddemus illi in die iudicii rationem, sicut et uos de uobis ipsis et de omnibus uobis commissis rationem estis sine dubio reddituri. Et ideo multo studio satagite ut in illa tremenda die ab iniquorum consortio segregati sitis; quod tunc erit si modo a diabolicis et  malis operibus atque a peruersis hominibus uos separaueritis: uindicantes contra diabolum, et uitia atque peccata, honorem uestrum, qui homines ad Dei imaginem facti estis. Ad hoc enim, sicut scriptum est, ut Deum timeat et mandata eius custodiat factus est omnis homo, propter quem factus est Deus homo, qui cum Deo Patre in unitate Spiritus sancti uiuit et regnat in secula seculorum.



EPISTOLA XXII. AD RODULFUM BITURICENSEM ET FROTARIUM BURDIGALENSEM, METROPOLITANOS AQUITANIAE. De nuptiis Stephani, et filie Regimundi comitis.

HINCMARUS, nomine non merito, Rhemorum archiepiscopus, ac plebis Dei famulus, reuerentissimo  Bituricensium archiepiscopo et carissimo fratri RODULFO et FROTARIO fratri et honorabili Burdigalensium archiepiscopo, cum omnibus prouinciarum uestrarum episcopis uenerabilibus, plurimam optat in Saluatore salutem.

Nuper synodo episcoporum quatuordecim prouinciarum, Lugdunensium uidelicet, Rothomagensium, Turonensium, Senonum, uiennensium, Arelatensium, uesontionensium, Moguntinensium, Agrippinensium, Treuirorum, Rhemorum, Bituricensium, Burdigalensium, Narbonensium, apud Tusiacum uillam Tullensis parochie, anno Incarnationis Dominice 860, indictione IX, mense Nouembrio habita, delate sunt littere querelam Regimundi  comitis aduersus Stephanum depromentes, quia uidelicet idem Regimundus filiam suam prefato Stephano legaliter ad coniugii copulam dederit: sed ipse non illa utatur ut coniuge, eo quod, ut fatetur, cum aliqua eiusdem puelle propinqua quondam carnali commercio se miscuerit: sed cum qua, uel quam proxima affinitate coniuncta, indicare non uelit. Hic litterarum sensus, si rite remetior, quarum uerba non teneo, constitit in synodo recitatus. Unde licet talis accusatio non mereretur synodaliter obtinere responsum, quia nemo quemquam per scripturam absens potest regulariter accusare: et si legaliter filiam suam alteri nuptum tradidit, eam a sua potestate dimisit; pro qua ex hoc negotio, quod forte utrum ita an non sit latere poterat, aut aliter  quam sit dictum interpretari, illum cui eam tradidit canonice accusare non poterat. Qua de re accusationem siue interpellationem aduersus maritum suum, si necessitas postulat, uxor debet conserere, consilium autem pater debet pro illa exinde querere, uel correctionem uiri eius, suadendo, uel suggerendo modis quibus potuerit, et ipse agere satis. Sed quoniam hec ratio per tres circiter annos a plurimis uentilatur, et ambo uiri nobiles et illustres, et iuxta seculi dignitatem potentes, si inter se hinc diutius dissident, maximum scandalum in Ecclesia et detrimentum in regno ob hoc accidere poterit, et quia isdem Stephanus ibidem in domni regis erat obsequio, uisum est synodo ut eum accerseret, et quid de his diceret per ipsum rescire curaret. uocato  autem ut hec relata fuere, post quedam sue responsionis obloquia, petiit ut tantummodo cum episcopis sibi loqui liceret. Et recedentibus aliis, que sibi uisa fuerunt episcopis intimauit. Cum inter cetera dixerunt episcopi, quia de talibus, ex quibus Regimundi locute sunt littere, et que per omnium pene ora in regnis plurimis uentilentur, ei non secretum dare consilium, neque priuatum decernere possent iudicium. Quapropter et ipse, quod hinc apud se erat, in omnium dixit uelle uenire notitiam, et necessarium obtinere consilium, et salubre sibi decerni iudicium: uelle tamen prius, ut synodus patienter eius audiret sententiam, et tunc demum sibi donaret consilium, et promulgaret iudicium.

Et ut personam illius inducamus loquentem: Ut  assolet, inquiens Stephanus, in fragili iuuentutis etate cum quadam femina iuuene mihi conuenit. Sed et quando tempus mihi aduenit, ut more predecessorum meorum legitimum coniugium peterem, una cum consensu parentum et amicorum meorum, ipsius Regimundi ut nobilis uiri, filiam meis natalibus competentem apud eum in coniugem legaliter petii, et obtentam legaliter desponsaui. In me autem reuersus, et sciens quid fecerim, ad confessorem meum perrexi, et consilium eius quesiui: ut quoniam iuuenis femina, cum qua carnali commercio mistus fueram, propinqua istius puelle exstitit, et audieram quod a quarto genu, et in reliquum pertinentes sibi copulari non ualerent, utrum cum hac  desponsata mihi puella sub penitentia occulte manens, sine mea et ipsius eterna damnatione, in connubio illam mihi potuissem coniungere. Qui ostendit mihi librum quem, ut spero, canones appellauit, et legit coram me, quoniam quandiu potest affinitatis propinquitas computari, mihi, nec cuiquam Christiano, cum cognata sua, uel quam cognatus habuit, uel cum duabus cognatis salubriter liceret coniungi; et quandiu in tali incestu maneremus, nec ego, nec illa, fructuosam penitentiam agere possemus: neque talis incestus, nisi separatione nostra ab inuicem sanari ualeret. Interea accidit discordia inter domnum regem seniorem meum, et meam iuuentutem, intantum ut in illo regno solide non possem subsistere. Propterea ex  utraque parte constrictus, nec frangere desponsalia potui, nec eamdem sponsam meam in coniugem ducere ausus fui: ne cum discordia senioris mei, etiam ipsius Regimundi, et nobilium parentum eius, accumularetur discordia; et sic aut de regno funditus pelleret, aut si in regno manere uellem, occumberem. Et idcirco per duo placita subterfugi, ne sponsam meam in coniugem ducerem. Tandem autem necessitate compulsus, quia causa mihi de uita instabat, dotaui eam, et publicis nuptiis honoratam accepi. Sed ne illam, que adhuc sana erat, mecum perderem, et mihi cumulatius perditionem acquirerem, intactam hactenus conseruare disposui. Et quoniam ita se rationis ueritas per omnia habeat, et non dolo, neque odio, siue despectu alicuius, aut  amore femine alterius, nisi sicut uobis modo Deo teste narraui, hoc egerim: qualicunque modo uobis placet, per meipsum, et per parentes atque amicos, seu fideles meos, hoc uobis uerum esse sacramento, uel alio quolibet conueniente modo demonstrabo: et si uultis ac queritis, quantoscunque seruos meos decernitis inde in iudicium mitto, et quale consilium mihi inde secundum Deum ad meam salutem, et secundum seculum ad competentem honorem, et ad pacificationem Regimundi, et ad saluamentum et honorem ipsius puelle dederitis, paratus sum in omnibus, quibus ualuero, obedire.

Auditum autem eum synodus iussit secedere, et dicentibus singulis, prout cuique uisum fuit, decretum est, ut uos comprouinciales archiepiscopi, cum  cepiscopis uestris, in regni illius conuenienti loco, et tempore synodum condicatis, et placitum fiat, ubi princeps cum primoribus terre intersit: ne, quod absit, ex utraque parte, cum parentum et amicorum auxilio, illustres isti uiri conuenientes, operante diabolo seditiosus ualeat exoriri tumultus. Et hanc causam rex, cum uiris nobilibus, inter uiros nobiles pacificare procuret. uos autem episcopali auctoritate, et canonica diffinitione eam dirimere, et ad debitum atque salubrem terminum studeatis perducere. Reuocato autem Stephano, conditio ista illi proposita, et ab eo est gratissime accepta. Huius autem rei modum, et ordinem diffinitionis, quoniam pusillitas intelligentiuncule mee, quid exinde sentiret,  iussa synodo suggerere studuit, communi consensu sancte unanimitati complacuit, ut ea litteris commendaret, et sapientie uestre, sicut tunc fuerunt in concilio acceptata, transmitteret. Et idcirco non quasi nescientibus hec que sequuntur uobis necessaria, nec ut arrogans auctoritatem specialis scientie, uel iactans diffinitionis audaciam, sed ut Ecclesie ac uester omnium uidelicet seruorum domini seruus, et plebis dominice famulus, quanquam non ut debui, tamen ut potui, deuotionis obedientia colligere, et collecta uobis transmittere procuraui. In quibus nichil de ciuili iudicio, cuius cognitores non debemus esse episcopi, ponere, sed que ecclesiastice definitioni noscuntur competere, quantum occurrit memorie, breuiter studui adnotare. Ordinem  iudicii de nondum sponte confessis, uel aperte conuictis, quoniam aliter nemo, ut Leo papa decernit, potest regulariter iudicari, sanctus Gregorius in commonitorio ad Ioannem defensorem demonstrat dicens: Primum ut iudicium ordinabiliter fiat, quatenus sint alii accusatores, et alii testes: deinde ut causarum qualitas, si digna exsilio uel condemnatione sit, exploretur: et presente eo qui accusatur, sub iureiurando contra eum testimonium proferatur, et scriptis actuum inseratur: et accusatus licentiam respondendi et defendendi se habeat. Sed et de personis accusantium et testificantium subtiliter est querendum, cuius conditionis, cuiusue opinionis, aut ne inopes sint, aut ne forte aliquas contra accusatum inimicitias habeant: et utrum testimonium ex  auditu dixerint, aut certe specialiter se scire testati sint: et ut scriptis iudicata partibus presentibus sententia recitetur, et sic omnia solemniter roborentur. De manifesta autem, et nota plurimis causa, uel que ita confitetur, ut ista, si tamen ita et puella dixerit ut Stephanus profitetur, quia sepe inter masculos audimus et feminas, quia quod alter dicit, alter sepenumero denegat: non sunt querendi testes, ut sanctus Ambrosius in epistolam ad Corinthios dicit, de fornicatore exponens sententiam apostoli: Iudicis, inquit, non est, sine accusatore damnare, quia et Dominus Iudam, cum fur esset, quia non est accusatus, minime abiecit, cognito opere isto pellendum illum fuisse de cetu fraternitatis, omnes enim crimen eius sciebant, et non arguebant. Publice  enim nouercam suam loco uxoris habebat; in qua re neque testibus opus erat, neque tergiuersatione aliqua poterat tegi crimen. Et paulo post: Absens facie, presens autem auctoritate Spiritus, qui nusquam abest, iam iudicaui ut presens eum qui hoc admisit. Quapropter necesse est ut Stephanus puellam adducat ad synodum, et pater ipsius puelle ueniat, et interrogetur puella, si uerum est quod Stephanus dicit, se illam hactenus seruasse intactam. Et quoniam de altera femina audiuimus, quia uolens liberari a coniuge, persuasa super se aliqua que non erant, ut fertur, iam dixerit: debita ei libertas tribuatur, et periculum indicetur, ne persuasa pro ueritate mendacium fateatur. Et si dixerit  ita ut Stephanus, tunc si necesse fuerit, credulitas rationi et auctoritati conueniens sacramento exinde suscipiatur, uel per conuenientem personam satisfactio, si ita necessitas exigit, iudicio expetatur, quia non pro dolo, neque pro alia qualibet causa, Stephanus se a carnali copula puelle huius subtraxerit, nisi pro ea quam ipse synodo indicauit: uidelicet quia cum puelle sibi desponsate consanguinea, et carnis cognatione propinqua, carnaliter concubuerit.

Hoc enim sanctus Leo papa, et beatus Gregorius in re dubia a presbytero, uel a quolibet tam uiro quam femina, nobili uel ignobili, per sacramentum fieri manifeste decernunt, sicut qui legere uoluerit inuenire ualebit; inter cetera dicente beato iuniore Gregorio, in epistola per Denualdum presbyterum  directa ad Bonifacium, Moguntinum episcopum: In causa, inquiens, in qua certi non fuerint testes, qui criminis illati approbent ueritatem, iusiurandum erit in medio, et illum testem proferat accusatus de innocentie sue puritate, cui nuda et aperta sunt omnia, habeatque conscientie sue testem, quem habebit et iudicem. Que sacramenti purgatio, et in ecclesiasticis, et in exteris legibus usitatissima, et de fidei ueritate etiam a primis seculis esse constat exorta. Iudicium autem, nonnisi pro pacis caritatisque concordia, inter cequales fieri solet; fit autem a subiectis ad satisfactionem maiorum, quod in hac causa nisi ex placito fiat, non potest ex auctoritate requiri. Hinc autem cognita ueritate, quoniam dictum est nobis, requiri a Stephano, ut feminam  designet ex nomine, et certam propinquitatis affinitatem demonstret, pro cuius concubitu huic puelle se non ualet salubriter carnali copula commiscere: quia contra rationem et auctoritatem ecclesiasticam, et Christiane deuotionis morem, ab eo queritur, si forte ab eo queritur, que ex hoc apostolica decreuit auctoritas, et catholica tenet Ecclesia, hic ponere dignum duximus: Leo uniuersis episcopis per Campaniam, Samnium et Picenum, atque uniuersas prouincias salutem. Magna indignatione commoueor, et dolore multo contristor, quod quosdam ex uobis comperi, apostolice traditionis oblitos, et studio sui erroris intentos. Et post aliquanta: De penitentia scilicet, que a fidelibus postulatur, ne de singulorum peccatorum genere libello  scripta professio publicetur, cum reatus conscientiarum sufficiat solis sacerdotibus indicari confessione secreta. Quamuis enim plenitudo fidei uideatur esse laudabilis, que propter Dei timorem apud homines erubescere non ueretur: tamen, quia non omnium huiusmodi sunt peccata, ut ea qui penitentiam poscunt non timeant publicare, remoueatur improbabilis consuetudo, ne multi a penitentie remediis arceantur, dum aut erubescunt, aut metuunt inimicis suis sua facta reserari, quibus possint legum constitutione percelli. Sufficit enim illa confessio, que primum Deo offertur, tunc etiam sacerdoti, qui pro delictis penitentium peccator accedit. Tunc enim plures ad penitentiam potuerunt prouocari,  si populi auribus non publicetur conscientia penitentis. Et quoniam qualiter debeat iniri coniugium, et uetus et noua lex edocet, Domino per Moysen precipiente, et Euangelio demonstrante: Cum esset, inquit, desponsata mater Iesu Maria Ioseph antequam conuenirent , id est antequam nuptiali celebratione conuenirent, sicut in nuptiis celebratis idem ostendit, quas sua presentia sanctificare, et miraculo ibidem patrato illustrare dignatus est. Sed et sanctus Euaristus, quartus a beato Petro Romane sedis episcopus, et sanctus Siricius, et beatus Leo, atque ceteri quique doctores ostendunt, que omnia hic ponere propter pluralitatem et longitudinem deuitamus.

 Tantum dicere necessarium duximus, et inter equales legitima fiunt coniugia, cum a parentibus, quorum interest, petita, et legaliter desponsata, et dotata, et publicis nuptiis honorata femina coniugii copule sociatur, et ex duobus unum corpus unaque caro efficitur, sicut scriptum est: Erunt duo in carne una ; iam non duo, sed una sunt caro. Et: Quod Deus iunxit, homo non separet . De qua coniunctione magnus Leo papa ad Narbonensem scribit episcopum: Non omnis, inquiens, mulier uiro iuncta uxor est uiri, quia nec omnis filius heres est patris. Nuptiarum autem federa inter ingenuos sunt legitima, et inter equales. Et paulo post: Unde cum societas nuptiarum ita ab initio constituta sit, ut preter sexuum coniunctionem,  haberet in se Christi et Ecclesie sacramentum; dubium non est eam mulierem non pertinere ad matrimonium, in qua docetur nuptiale non fuisse mysterium. Et nos e regione hinc etiam ostendere possumus, quia non omnes nuptie coniugalem copulam faciunt, quas non sequitur commistio sexuum: sicut nec semper illius est filius omnis et heres, cuius esse noscitur heres. Nec habent nuptie in se Christi et Ecclesie sacramentum, sicut beatus Augustinus dicit, si se nuptialiter non utuntur, id est, si eas non subsequitur commistio sexuum. Nec pertinere poterit illa mulier ad matrimonium, cum qua docetur non fuisse commistio sexuum: sicut dubium non est eam mulierem non pertinere ad matrimonium, in qua docetur nuptiale non fuisse  mysterium. Quod ita esse prefatus Leo demonstrat dicens: Unde cum societas nuptiarum ita ab initio constituta sit, ut preter sexuum coniunctionem haberet in se Christi et Ecclesie sacramentum. Et item idem: Igitur, inquiens, qui filiam suam uiro habenti concubinam in matrimonium dederit, non ita accipiendum est, quasi eam coniugato dederit: nisi forte illa mulier et ingenua facta, et legitime dotata, et publicis nuptiis honestata uideatur. Paterno arbitrio uiris iuncte carent culpa, si mulieres, que a uiris habebantur, in matrimonio non fuerunt. Quibus sententiis euidenter ostendit, quia tunc est uera legitimi coniugii copula, quando inter ingenuos, et inter quales fit, et paterno arbitrio uiro mulier  iuncta, legitime dotata, et publicis nuptiis honestata, sexuum commistione coniungitur. Et tunc habent nuptie in se Christi et Ecclesie sacramentum, et tunc pertinere noscitur mulier illa ad matrimonium, in qua et sexuum commistio, et nuptiale docetur fuisse mysterium. De quo mysterio Paulo apostolus ad Ephesios dicit: Qui suam uxorem diligit, seipsum diligit. Nemo enim unquam carnem suam odio habuit, sed nutrit et fouet eam, sicut et Christus Ecclesiam; quia membra sumus corporis eius, de carne eius, et de ossibus eius. Propter hoc relinquet homo patrem et matrem suam, et adherebit uxori sue, et erunt duo in carne una. Sacramentum hoc magnum est; ego autem dico in Christo et in Ecclesia . Hinc sanctus Ambrosius mysterii sacramentum grande in unitate  uiri ac femine esse significat: nec hoc tantum prodit, sed aliam causam, que non discordet a memorato mysterio, flagitat, quam scit ad profectum humani generis pertinere, hoc est Ecclesie et Saluatoris, ut sicut relictis parentibus homo uxori sue adheret, ita et relicto omni errore Ecclesia adhereat, et subiiciatur capiti suo quod est Christus. Quoniam una natura in uiro et femina est: idcirco uir quasi seipsum et mulierem diligere commonetur. Naturali ratione mulier portio corporis uiri est: ac per hoc uir in muliere seipsum diligit; quo modo si fornicetur in seipsum peccat, quia duo in carne una sunt. Non ergo persone substantiam diuidunt, ut per personas numerus fiat nature; sed sunt in unitate nature. Et sanctus Augustinus in  libro de Nuptiis et Concupiscentia dicit: Sane non tantum fecunditas, cuius fructus in prole est, nec tantum pudicitia, cuius uinculum fides est, uerum etiam quoddam sacramentum nuptiarum commendatur fidelibus coniugatis, unde dicit Apostolus: uiri, diligite uxores uestras, sicut et Christus dilexit Ecclesiam . Huius procul dubio sacramenti res est, ut mas et femina connubio copulati, quandiu uiuant, inseparabiliter coniuncti perseuerent; nec liceat, excepta causa fornicationis, coniugem a coniuge dirimi. Hoc enim custoditur in Christo et in Ecclesia, ut uiuens cum uiuente in eternum nullo diuortio separetur in ciuitate Domini nostri, in monte sancto eius, hoc est in Ecclesia catholica. Et sanctus Gregorius in epistola ad Theoctistam patriciam  dicit: Per se enim ueritas dicit: Quod Dominus iunxit, homo non separet . Que etiam ait: Non licet dimittere uxorem excepta causa fornicationis. Scimus enim quia scriptum est: Erunt duo in carne una . Si igitur uir et uxor una caro sunt, et religionis causa uir dimittit uxorem, uel mulier uirum in hoc mundo remanentem, uel fortasse ad illicita migrantem, que est ista conuersio, in qua una eademque caro ex parte transit ad continentiam, et ex parte manet in pollutione? Si uero utrisque conueniat continentem uitam ducere, hoc quis audeat accusare? quando certum est, quia omnipotens Dominus qui minora concessit, maiora non prohibuit. Et post aliquanta: Si uero continentiam, quam uir appetit  uxor non sequitur; aut quam uxor appetit, uir recusat, diuidi coniugium non licet: quia scriptum est: Mulier sui corporis potestatem non habet, sed uir: similiter uir non habet potestatem corporis sui, sed mulier . Et in epistola ad Adrianum Panormitanum: Nam, inquit, excepta fornicationis causa, uirum uxorem relinquere, diuina lex nulla ratione concedit: quia postquam copulatione coniugii uiri atque mulieris unum corpus efficitur, non potest ex parte conuerti, et ex parte in seculo remanere. Et sanctus Augustinus in libro de Bono coniugii: Ad hoc enim nuptie sunt, ut illa concupiscentia, redacta ad legitimum uinculum, non deformis et dissoluta fluitaret, habens de seipsa irrefrenabilem carnis infirmitatem, de nuptiis  autem indissolubilem fidei societatem: de seipsa progressum immoderate ceundi, de nuptiis modum caste procreandi. Debent ergo sibi coniugati, non solum ipsius sexus sui commiscendi fidem, liberorum procreandorum causa, que prima est humani generis in ista mortalitate societas; uerum etiam infirmitatis inuicem excipiende, ad illicitos concubitus euitandos, mutuam quodammodo seruitutem: ut etsi alteri eorum perpetua continentia placeat, nisi ex alterius consensu, continere non possit. Ad hoc enim uxor non habet potestatem corporis sui, sed mulier: ut et quod non filiorum procreandorum, sed infirmitatis et incontinentie causa expetit, uel ille de matrimonio, uel illa de marito, non sibi alterutrum negent; ne per hoc incidant in damnabiles  corruptelas, tentante Satana, propter incontinentiam uel amborum, uel cuiusquam eorum.

Et item in eodem libro: Generationis itaque causa fieri nuptias Apostolus ita testis est: uolo, inquit, iuniores nubere: et quasi ei diceretur: Ut quid? continuo subiecit: Filios procreare, matres familias esse , ad fidem castitatis illud pertinere: Uxor autem non habet potestatem corporis sui, sed uir: similiter et uir non habet potestatem corporis sui, sed mulier , ad sacramenti sanctitatem; et illud: Uxorem a uiro non discedere: quod si discesserit, manere innuptam, aut uiro suo reconciliari , et: uir uxorem ne dimittat. Hec omnia bona sunt, propter que nuptie bone sunt, proles, fides, sacramentum.

 Et in libro de Nuptiis et de Concupiscentia: In nuptiis tamen bona nuptibilia diligantur, proles, fides, sacramentum: sed proles, non ut nascantur tantum, uerum etiam ut renascantur. Nascitur namque ad penam, nisi renascatur ad uitam. Fides autem, non qualem habent inter se etiam infideles zelantes carnem: quis enim uir, quamlibet impius, uult adulteram uxorem? aut que mulier, quamlibet impia, uult adulterum uirum? Hoc enim in connubio bonum naturale est quidem, carnale tamen, sed membrum Christiani coniugis adultero coniugi debet timere, non sibi, et a Christo sperare fides premium quodlibet coniugi. Sacramentum uero, quod nec separati et adulterati amittunt coniuges concorditer  casteque custodiant. Solum est enim, quod etiam sterile coniugium tenet iura pietatis, iam spe fecunditatis amissa, propter quam fuerat copulatum. Hec bona nuptialia laudet in nuptiis: qui laudare uult nuptias. Et in Genesi ad litteram: Quod bonum habent nuptie, et quod bone sunt nuptie, peccatum esse nunquam potest. Hoc autem tripertitum est, fides, proles, sacramentum. In fide attenditur, ne preter uinculum coniugale cum altera, uel altero concumbatur: in prole, ut amanter suscipiatur, benigne nutriatur, religiose educetur: in sacramento, ut coniugium non separetur, et dimissus, aut dimissa, nec causa prolis alteri coniungatur. Hec est tanquam regula nuptiarum, qua uel nature decoratur fecunditas, uel incontinentie regitur prauitas. Nunc  cum his que sancti doctores dicunt de nuptiis, conferamus Stephani nuptias, non habentes amorem prolis, sed necessitatem uitandi exsilii, siue mortis: non habentes seruande coniugalis castitatis fidem, sed incurrendi incestus mortiferi non paruipendendum timorem: non habentes incorporationis unitate Christi et Ecclesie sacramentum, sed superducentes turpitudini uelamentum: totumque quod in eis est actum, figmentum simulationis fuit, non ueritas. Que nuptie, licet inter ingenuos et inter equales, paterno arbitrio desponsationem atque dotationem precedente, fuerunt celebrate, etiamsi iam sexuum commistio eas subsequeretur, legitimam coniugii copulam obtinere non possent, nec ratum coniugium stabilire ualerent, quin potius irrita omnia  fierent: quoniam non sine separatione, propter incestus crimen, quod habere non potest Christi et Ecclesie sacramentum, uulnera que concumbentes inflicta susciperent, medicamento penitentie in eis sanari non ualerent, sicut subsequentes orthodoxorum et Ecclesie magistrorum sententie demonstrabunt. Quapropter tales non mystice, neque legales in oculis Dei sunt nuptie.

Quia si per Stephani et puelle, non ante Deum legaliter ducte, sed magis abducte, coitum carnalis commistionis ex his duobus unum corpus efficeretur, non secundum nuptiale bonum, sed secundum incestale malum, propter incestum Stephani unum corpus efficerent, sicut scriptum est: Qui adheret meretrici, unum corpus efficitur . Et sic  puella ab incestu sana, per coitum iuncta Stephano, incestuosi caro fieret: et Stephanus illi iunctus, sicut antea fornicator, ita et post coniunctionem illius, quoniam cum propinqua eius concubuit, quod nondum erat, incestuosus existeret. Et propterea saniore consilio, et puelle sanitati, que necdum infirmata erat, intactam eam seruans prouidit, et se, ne grauius offenderet, cautius secundum Deum iuxta quod res coniacuit custodiuit. Quia sicut sacri canones dicunt, tale connubium, uel potius adulterium, sine separatione sanari non poterat, si carnaliter miscerentur. Unde ibidem scriptum est : De incestis coniunctionibus nichil prorsus uenie reseruamus, nisi cum adulterium separatione  sanauerint. Incestuosos uero nullo coniugii nomine censemus deputandos, quos etiam designare funestum est. Et S. Gregorius in epistola ad Felicem Siciliensem episcopum, quem audierat peruerse interpretari quod beatus Gregorius Augustino Anglorum episcopo consilium secundum indulgentiam de Paganis a quarto genu, et in reliquum, ne a fide refugerent, dederat, quodque ipsi uenerando pape suggesserat, ad eumdem Felicem rescribens dicit: Progeniem, inquiens, suam unumquemque, de his qui fideliter edocti, et iam firma radice plantati stant inconuulsi, usque ad septimam obseruare decernimus generationem, et quandiu se agnoscunt affinitate propinquos, ad huiusmodi copule non accedere societatem: nec eam, quam aliquis ex propria  consanguinitate coniugem habuit, uel aliqua illicita pollutione maculauit, in coniugium ducere ulli profecto Christianorum licet, uel licebit: quia incestuosus est talis coitus, et abominabilis Domino, et cunctis fidelibus: incestuosos uero nullo coniugii nomine deputandos a sanctis patribus dudum legimus constitutum.

Nec hoc quoque in hac sollicitudinis parte relinquimus, quod homines incestuosi a liminibus sancte Ecclesie sunt separandi, usquequo per satisfactionem precibus sacerdotum eidem sancte Ecclesie catholice reconcilientur. Et in edicto canonico ante corpus beati Petri prolato: Si quis de propria cognatione, uel quam cognatus habuit, duxerit uxorem, anathema sit. Et responderunt omnes tertio, anathema  sit. Et non dubium est huic anathematismo nuptias Stephani subiacere debuisse, si cum ista concumberet, qui se cum cognata eius concubuisse fatetur. Et item in canonibus scriptum est : De his qui se incesti pollutione commaculant, placuit, ut quousque in ipso detestando et illicito carnis contubernio perseuerant, usque ad missam tantum cathecumenorum in Ecclesia admittantur; cum quibus etiam, nec cibum sumere ullum Christianorum, sicut Apostolus iussit, oportet. Et hinc plura ex canonibus potuissemus congerere, si incestu intercedente quod Stephanus deuitauit, se et uxorem suam propter hoc necesse fuisset disiungere. Nunc autem, ne nuptiali simulationi superaddatur incestus, quoniam oportet eos, et coram  diuinis et coram humanis oculis legaliter ac rationabiliter disiungi, qui non legaliter in diuina iustitia uisi fuere coniuncti; talia sanctorum Patrum donemus testimonia, que ad agendam causam sint manifestissime pertinentia.

Sanctus Ambrosius in Epistolam ad Corinthios dicit: Non est enim frater, aut soror, seruituti subiectus in eiusmodi, hoc est, non debet reuerentiam coniugii, ei qui horruit auctorem coniugii. Non enim ratum est matrimonium quod sine Domini deuotione est. Et sanctus Hieronymus in tertio libro commenti Epistole Pauli ad Ephesios: Quomodo itaque Christo subiecta est Ecclesia, sic subiecta sit uxor uiro suo. Quem enim habet principatum et subiectionem  Christus et Ecclesia, huic eidem ordini maritus et uxor astringitur. Sed uidendum, ut quomodo in Christo et in Ecclesia sancta coniunctio est, ita et in muliere sancta sit copula. Sicut autem non omnis congregatio hereticorum Christi Ecclesia dici potest, nec caput eorum Christus est; sic non omne matrimonium, quod non uiro suo secundum Christi precepta coniungitur, rite coniugium appellari potest, sed magis adulterium. De quibus ita sacri definiunt canones: Sane quibus coniunctio illicita interdicitur, habebunt ineundi melioris coniugii libertatem. Et in synodo apud Liptinas  habita, cui sub Carlomanno principe Georgius episcopus, et Ioannes sacellarius, ac sanctus Bonifacius, ex precepto Zacarie pape presederunt, legitur, ut si uir mulieri  desponsate, dotate, ac publicis nuptiis ducte secundum Apostolum debitum coniugale non potuerit reddere, et hoc aut amborum confessione, aut certa qualibet approbatione fuerit manifestum, ut separentur, et mulier, si se continere nequiuerit, alteri uiro legaliter nubat. uidelicet, quia secundum diffinitionem sancti Leonis pape, et traditionem doctorum superius demonstratam, dubium non est, eam mulierem non pertinere ad matrimonium, in qua coniunctione sexuum non docetur Christi et Ecclesie sacramentum, hoc est nuptiale fuisse mysterium.

Multo magis autem huiusmodi, de quo agitur, separato coniugio, aliam legaliter adire licebit copulam, cui concubitum non contraxit impotentia carnis, sed reuerentia mentis. In copula uero coniugali.  in qua desponsatione, dotatione et nuptiarum sacramento, corporis scilicet, unitate, Christi et Ecclesie docetur fuisse mysterium, nisi morte corporis intercedente, coniugii non poterit solutio fieri, sicut euangelica et apostolica testatur auctoritas, et omnium catholicorum doctorum chorus. Et beatus Augustinus in libro de adulterinis Coniugiis dicit: Quoniam si uel pro intolerabili ac diuturna infirmitate concubitum uir exercere, aut femina sustinere nequiuerit, nec etiam pro sterilitate, seu religionis continentia, aut pro alia qualibet excepta fornicationis causa, uir et uxor, legaliter et carnali commistione coniuncti, separari non ualebunt. Quapropter hanc legem a Domino audientes discipuli dixerunt: Si hec causa ita cum uxore habetur, non expedit nubere  . Non tamen pro hoc Dominus suam mutauit sententiam. Unde et Leo ad Nicetam Aquileiensem episcopum scripsit, ut si per bellicam cladem, et grauissimos hostilitatis incursus, ita quedam fuerint diuisa coniugia, ut abductis in captiuitatem uiris, femine eorum remanserint destitute, que uiros proprios, aut interemptos putauerint, aut nunquam a dominatione hostium crediderint liberandos, in aliorum coniugum amplexus solitudine cogente transierint, quia a Domino scriptum est: Iungitur mulier uiro; et: Quod Deus iunxit, homo non separet , si reuersi, uel rapte reuerse fuerint coniuges, legitima federa nuptiarum redintegranda perdocuit. Nec tamen tanquam peruasorem quem  quam iudicari, qui personam eius mariti uel uxoris, qui uel que iam non estimabatur, assumpsit; sed inculpabile iudicandum quod necessitas intulit, et restituendum quod fides poposcit. Mulieres autem, uel uiros, posteriorum uirorum uel uxorum delectatione captos, et ad priorum coniugum amorem redire nolentes, communione priuari decreuit.

Et quia ecclesiastice regule de his etiam definitionis sententiam proferunt, qui sponsalitiorum fidem infringunt, uidetur nobis, non secundum auctoritatem promendo, sed consilium, si forte uobis ita uisum fuerit, dando, ut quia Stephanus, si sponsalitiorum fidem fregisset, secundum legem ciuilem multam eorumdem sponsalitiorum iudicaretur componere: et ipsa puella, post desponsalitia dotem acceptam,  quam de seipsa, si carnaliter iungeretur, mercari debuerat, ut eamdem dotem habere non debeat, non ipsa, sed Stephanus, ut uidetur, commisit; habeat loco multe sponsalitiorum dotem a Stephano sibi datam, et cum eadem dote patri restituatur, et nubat parentum consilio cui uult, tantum in Domino, sitque pax inter parentes eius et Stephanum. Et ne quis argute his que posuimus uolens resistere dicat: Si dos manebit, et desponsalitia, atque celebrate nuptie non negantur, quomodo esse poterit, ut et Stephanus maritus, et illa uxor non maneant? aut quomodo ille alteri femine, et illa alteri uiro se sine adulterio coniungere poterunt? presertim cum idem sanctus Augustinus in prefato libro de Bono coniugii dicat: Si fiat ordinatio cleri  ad plebem congregandam, etiamsi plebis congregatio non subsequatur, manet tamen in illis ordinatis sacramentum ordinationis: et si aliqua culpa quisquam ab officio suo remoueatur, sacramento Domini semel imposito non carebit, quamuis ad iudicium permanente: sic et in istis desponsatione, dotatione, et nuptiis permanentibus, coniugale uinculum permanebit, et alteri nemo eorum, nisi cuiuslibet ex eis morte intercedente, sine adulterio se poterit iungere. Audiat, si quis hec fuerit conatus opponere, quia de dotalitio puelle habendo, non nisi propter pacificationem parentum eius et Stephani, loco multe fractorum sponsalitiorum diximus, quam multam si dissoluto dotalitio puelle parentes exigere maluerint, aut utraque indulgere, uel utraque reposcere,  ipsi uiderint, et legibus ciuilibus eorumdemque pacificationi exinde conueniat. Nos autem, quod ad nos pertinet, astute forte querenti respondemus, quoniam hanc comparationem de ordinandis positam beatus Augustinus, non de imaginaria uiri et uxoris coniunctione, sed de incorporata per sexuum commistionem copulatione posuit, sicut in proxime precedentibus infit: Sequentur, inquiens, agnum pueri cantantes canticum nouum, sicut in Apocalypsi scriptum est, qui cum mulieribus se non contaminauerunt, nec ob aliud, nisi quia uirgines permanserunt. Nec ideo se arbitrentur meliores esse primis patribus sanctis, qui nuptiis, ut ita dicam, nuptialiter usi sunt. Earum  quippe usus se ita habet, ut si quid in eis per carnis commistionem fiat, quod excedit generandi necessitatem, quamuis uenialiter factum contaminatio sit. Et post paululum: Bonum igitur nuptiarum, per omnes gentes atque homines in causa generandi est, et in fide castitatis; quod autem ad populum Dei pertinet, etiam in sanctitate sacramenti, per quam nefas est etiam repudio discedentem alteri nubere, dum coniux eius uiuit, nec saltem ipsa causa pariendi, que cum sola sit qua nuptie fiunt, nec ea re non subsequente, propter quam fiunt, soluitur uinculum nuptiale, nisi coniugis morte.

Et statim de ordinatione cleri ad plebem supposuit, sub quo sensu in libro de Nuptiis et Concupiscentia dicit: Ita manet etiam inter uiuentes quiddam coniugale,  quod nec separatione, nec cum altero copulatione possit auferri. Manet autem ad noxam criminis, non ad uinculum federis; sicut apostate anima, que de coniugio Christi recedens, etiam fide perdita sacramentum fidei non amisit, quod lauacro regenerationis acceperat. Redderetur enim procul dubio redeunti, si amisisset abscedens.

Et in precedentibus ipsius libri dicit de sacramento nuptiarum: Propterea, inquiens, sacramentum nuptiarum temporis nostri, sic ad unum uirum et uxorem redactum est, ut Ecclesie dispensatorem non liceat ordinare, nisi unius uxoris uirum. Quod acutius intellexerunt, qui nec eum, qui catechumenus uel paganus habuerit alteram, ordinandum esse censuerunt. De sacramento enim agitur, non de peccato.  Nam in baptismo peccata omnia dimittuntur. Sed qui dixit: Si acceperis uxorem non peccasti, et si nupserit uirgo non peccat, et quod uult faciat, non peccat si nubat ; satis declarauit nuptias nullum esse peccatum. Propter sacramenti autem sanctitatem, sicut femina, etiamsi catechumena fuerit uitiata, post baptismum in Dei uirginem consecrari, ita non absurde uisum est, eum qui excessit uxorum numerum singularem, non peccatum aliquod commisisse, sed normam quamdam amisisse sacram, non ad uite bone meritum, sed ad ordinationis ecclesiastice signaculum necessariam. Et hinc dicat, si quis ad hec que prediximus opponere attentauerit, et nunc Stephanus morte preuentus fuerit, et illa intacta, sicut hactenus manet, permanserit,  et nubere non uoluerit, quia catechumena uitiata, post baptismum in Dei uirginem consecrari non poterit, utrum hec in sacram uirginem ab episcopo consecrari ualebit, qui non nisi uirginem in uirginitatis professione, uel in legitima coniugii copula, sacrare debet: sicut nec episcopus fieri, qui preter uirginem et unam duxit uxorem. Dicat etiam, si post mortem Stephani uirgo permaneat, et se continere non potuerit, et nubere magis quam continere elegerit, utrum fratri eiusdem Stephani copulari ualebit. Quibus cum contradicere non ualebit, aut in questione sua deficiat, aut ei nostra solutio satisfaciat. Et hec in uita Stephani, de consecratione si delegerit, uel de maritatione si maluerit puella, fieri  posse ratione et auctoritate monstrante cognoscat: sciatque ut traditione maiorem docuimus propter talem desponsationem, dotationem, atque pro talibus nuptiis, sicut iste fuerunt, non esse coniugium, quibus defuit coniunctio sexuum, ac cum prolis spe fidei sacramentum: que ut plurimum in omni salutari actione, tum etiam in hoc negotio, in quo per nuptiale mysterium uir et uxor una caro efficiuntur, sed in baptismate operosius operatur, quo per fidei sacramentum, non solum generaliter omnis Ecclesia corpus Christi, ut dicit Apostolus, et plenitudo fit eius, uerum sigillatim singulus quisque fidelis Christo incorporatus membrum eius efficitur.

Unde S. Beda in homilia Euangelii dicit: Nam uidetur, inquiens, qui baptizatur in fontem descendere,  uidetur aquis intingui, uidetur de aquis ascendere: sola autem fidelium pietas nouit, quia peccator in fontem descendit, sed purificatus ascendit. Ceterum oculis insipientium uidetur talis exire de fonte qualis intrauit, totumque ludus esse quod agitur. Et in hac desponsatione, dotatione, atque in his nuptiis, totum simulatio fuit, non ueritas. Propterea sicut sanctus Leo, de his qui formam tantum baptismi sine sanctificationis uirtute susceperunt, decernit ut episcopali confirmatione firmentur: ita hec non coniugii fides, sed copulationis imago, ecclesiastica functione soluatur, et in eo qui indiget ecclesiastica medicina sanetur.

Ceterum si hec que posuimus studiosis uel curiosis nequaquam sufficiunt, apponere adhuc etiam  alia procurabimus. Ait enim beatus Augustinus in libro de Nuptiis et Concupiscentia: Relinquet homo, inquiens, patrem et matrem, et adherebit uxori sue, et erunt duo in carne una : quod magnum sacramentum dicit Apostolus in Christo et in Ecclesia . Quod est in Christo et in Ecclesia magnum, hoc in singulis quibusque uiris atque uxoribus minimum, sed tamen coniunctionis inseparabilis sacramentum.

Quapropter legaliter et nuptialiter copulati excepta causa fornicationis, separari non possunt; et causa fornicationis separati, aut permanere innupti, aut mutuo debent reconciliari, sicut euangelica et apostolica docet auctoritas, et Africana synodus definiuit: Placuit, inquiens, ut secundum euangelicam et  apostolicam disciplinam, neque dimissus ab uxore, neque dimissa a marito, alteri coniungatur; sed ita maneant, aut sibimet reconcilientur. Quod si contempserint, ad penitentiam redigantur. Et quia uxor a marito, uel maritus ab uxore, nisi causa fornicationis, non ualet neque debet discedere, ex hac euangelica et apostolica doctrina beatus Augustinus in libro primo de adulterinis Coniugiis ad Pollentium dicit: Quis est qui dicat, si discesserit mulier a uiro non fornicante, ut innupta permaneat, cum ei nisi a uiro fornicante discedere omnino non liceat? Et item: Hanc solam causam fornicationis Dominus magister excepit, cum de dimittenda loqueretur uxore: deditque intelligi talem formam etiam a uiro  esse seruandam, quoniam non solum mulier non habet potestatem corporis sui, sed uir, sed similiter et uir non habet potestatem coporis sui, sed mulier : et propterea, nisi ex communi consensu, non ualent etiam propter continentiam separari; adeo ut si uir contra uoluntatem mulieris conuersus tondeatur, aut mulier sine uoluntate uiri conuersa ueletur, mulieri uir uel uiro mulier, a sancto Gregorio in epistola ad Secundum Taurominitanum episcopum, et in epistola ad Adrianum Panormitanum, iubeatur restitui. Si autem ex communi consensu se mutare permiserint, et quilibet eorum se inde retraxerit, ad conuersionem suum sequi parem precipitur. Causa autem fornicationis uir aut mulier ab inuicem discedentes, propter sacramentum nuptialis  coniunctionis, aut innupti quousque alter eorum moriatur manebunt, aut sibi reconciliari studebunt. Reconciliatio autem, post penitentiam et reconciliationem sacerdotalem eius qui peccauit, fieri debet, ut prius restituatur Ecclesie sacramento, et postea nuptiali mysterio.

Et hinc sanctus Augustinus in secundo libro de adulterinis Coniugiis dicit: Licite itaque dimittitur coniux ob causam fornicationis, sed manet uinculum pudoris, propter quod fit reus adulterii qui dimissam duxerit etiam ob hanc causam fornicationis. Sicut enim in se manente sacramento regenerationis excommunicatus cuiusquam criminis reus, nec illo sacramento caret, etiamsi nunquam reconcilietur Domino; ita si manente in se uinculo federis coniugalis,  uxor dimittitur ob causam fornicationis, nec carebit illa uinculo, etiamsi nunquam reconcilietur uiro: carebit autem, si mortuus fuerit uir eius; reus uero excommunicatus ideo nunquam carebit regenerationis sacramento, etiam non reconciliatus, quoniam nunquam moritur Deus. Remanet itaque ut, si sapere secundum Apostolum uolumus, non dicamus uirum adulterum pro mortuo deputandum, et ideo licere uxorem eius alteri nubere. Quamuis enim sit mors adulterium, non corporis, sed quod peius est, anime; non tamen de ipsa morte loquebatur Apostolus, cum dicebat-Quod si mortuus fuerit uir eius, cui uult nubat ; sed de illa sola qua de corpore exitur. Et item in eadem: Hec namque alligatio quandoquidem non soluitur, etiamsi  per repudium coniux a casta coniuge separetur; multo minus soluitur, si non separata mechetur. Ac per hoc non eam soluit nisi mors coniugis, non in adulterium corruentis, sed de corpore exeuntis. Quapropter si recesserit mulier ab adultero uiro, et ei reconciliari non uult, maneat innupta: et si dimiserit uir adulteram mulierem, et eam non uult recipere, nec post penitentiam, custodiat continentiam, etsi non uoluntate eligendi potioris boni, certe ex necessitate uitandi perniciosi mali.

Et hinc latius in prefatis libris doctor facundissimus disputat, sicut qui intelligenter legerit, nescire non poterit. Sed et in primo libro de Nuptiis et Concupiscentia dicit, quia lauacro regenerationis,  et uerbo sanctificationis, omnia prorsus mala hominum regeneratorum mundantur, atque sanantur, non solum peccata, que omnia tunc remittuntur in baptismo, sed etiam que posterius humana ignorantia uel infirmitate contrabuntur: non ut baptisma, quoties peccatur, toties repetatur, sed quia ipso, quod semel datur, fit ut non solum antea, uerum etiam postea, quorumlibet peccatorum uenia fidelibus impetretur. Quid enim prodest uel ante baptismum penitentia, nisi baptismus sequeretur, uel postea, nisi precederet? Et in epistola ad Bonifacium scribit: Non aliquid remanet in baptismo, quod non dimittatur, preteritorum omnium peccatorum, si tamen ipse baptismus non frustra foris habeatur, sed aut intus detur, aut si foris datur, non foris cum  illo remaneatur. Et quidquid ab eis, qui post acceptum baptismum hic uiuunt, humana infirmitate contrahitur quarumcunque culparum, propter ipsum lauacrum dimittitur.

Hinc liquido demonstratur, quia sicut ut semel acceptum baptismi sacramentum, quo quisque fidelis in unitate catholice Ecclesie Christo incorporatur, postea nulla interueniente causa amittitur: sic et uinculum coniugale, legaliter et nuptialiter celebratum, indissolubiliter manet connexum licet fornicationis causa uel quacunque de causa uideatur separatum. Causa uero fornicationis separatum, si post penitentiam fuerit reunitum, non tamen ideo erit reiteratum, quia permanet unum. Sed si in continentia penitentiali, quod magis penitentibus conuenit,  manere coniuges non ualebunt, reconciliatione medicinali ex consensu mutuo, post ecclesiasticam reconciliationem, indulgentia computabitur esse sanatum: sicut nec baptismum, quoties peccatur, toties reiteratur, sed penitentie medicamento per reconciliationem ecclesiasticam, non iteratum creditur, sed diuina gratia reparatur. Reparari autem de non amisso eo modo dicitur, sicut mens et corpus eucaristie perceptione reparari, et satisfactione congrua renouari mentis nostre spiritus legitur. Et sicut que ante baptismum, uel post baptismum humana ignorantia uel infirmitate peccantur, baptismatis munere est ut dignis penitentie fructibus remittantur: ita nuptiarum bono defenditur, ne crimina habeantur, que ab Apostolo secundum indulgentiam  conceduntur: illa uidelicet, que concupiscentia impellente non nisi coniugibus conceduntur; tantum ut cum legaliter nuptis naturaliter concumbatur. Naturaliter autem dicimus, quia de Ona legitur , quod cum uxore naturaliter non concumbens interiit percussus a Domino.

Unde beatus Augustinus in libro de bono coniugii, et de Nuptiis et Concupiscentia, et in aliis suis libris, sufficientissime disputat. Sed et ibidem inter alia dicit: Quod ergo precipiunt apostoli coniugibus, hoc est nuptiarum; scilicet, uxori uir debitum reddat, et uxor uiro, et filios procreare, matres familias esse. Quod autem uenialiter concedunt, aut quod impedit ad orandum, non cogunt nuptie, sed ferunt.  Et sicut opera bona ad salutem eternam non prosunt sine baptismatis sacramento: et non est baptismum uerum, quia non est secundum Scripturam unum, id est, in unitate catholice fidei unicum, si catholice non fuerit celebratum: sic et legitimum et uerum non potest esse coniugium, in quo docetur nuptiale non esse mysterium, uel quod non docetur nuptialiter copulatum. Unde et Dominus de nuptiis Ioannem uolentem nubere, ut tradunt historie, non post celebratas nuptias, sed de nuptiis, et ante carnis copulationem, uocando retraxit, qui legem non soluere, sed adimplere uenit. De cuius scilicet Ioannis futura uxore, nisi eum Dominus, non solum ante carnis unionem, uerum et ante nuptiarum percelebrationem, reuocaret, sicut de beati Petri uxore,  que continentissime perseuerauit, non legitur utrum in continentia manserit, an secundum legem ueterem, ut semen in Isrel relinqueret, alii forte nubere delegerit: in cuius arbitrio hoc non maneret, si post legales nuptias fuissent nuptialiter copulati; nec Ioanni esset licitum, secundum Euangelii documentum, si desponsatam, dotatam, et publicis nuptiis honoratam duxisset, etiam ante unionem carnis relinquere, si non delegisset ex consensu in continentia permanere, sed aliam ducere. Sicut non licet Stephano istam, quam desponsauit, dotauit, et publicis nuptiis honorauit, licet ei non sit misius, relinquere, et aliam cum penitentia, uel sine penitentia ducere, nisi in istius concubitu incestale malum potuisset interuenire: sed aut ex consensu cum ipsa  in continentia Stephanus permaneret, aut si se continere non posset, cum ea nuptialiter copulatus maneret. Si autem sine incestu, cum hoc debito ordine commisti forent, nisi ex mutuo consensu propter continentiam separari non possent, aut propter fornicationem separati, uel innuptii permanere, uel sibimet reconciliari deberent: et si cum incestu fuissent coniuncti, separatione eorum ac penitentia adulterium secundum auctoritatem canonicam sanari deberet.

Et hec sibimet ita concinere sacra demonstrat auctoritas, dicens de Maria et Ioseph: Antequam, inquit, conuenirent , id est, antequam nuptiarum solemnia rite celebrarent. uerbo enim conueniendi, non ipsum concubitum, sed nuptias,  que precedere solent concumbendi tempus, insinuat, quando ea que prius desponsata fuerat, esse coniux incepit. Et paulo post: uoluit occulte dimittere eam . uidens Ioseph sponsam concepisse suam, quam bene nouerat a nullo uiro fuisse attactam, cum esset iustus, et iuste omnia uellet agere, optimum duxit, ut neque hoc aliis proderet, neque eam ipse acciperet uxorem, sed mutato occulte nuptiarum proposito, in conditione eam sponse manere pateretur ut erat. Sed si eam occulte dimitteret, neque acciperet coniugem, et illa sponsa pareret, nimirum perpauci essent, qui eam uirginem, et non potius autumarent esse meretricem, et quasi adultera lapidaretur a Iudeis.

 Unde et sacri canones in capitulo, in quo de parentibus, qui fidem sponsalitiorum frangunt, decernentes prouidentissime statuerunt adiungere . Si tamen, inquiunt, sponsus uel sponsa in graui crimine fuerint deprehensi, excusati erunt parentes: quia quod parentes fidei fracte debuissent iudicium punitionis sustinere, ad eos iam qui meruerant pertinebit. Et ut ad superioris exempli ordinem redeamus, propterea consilium Ioseph repente consilio meliore mutatur, ut uidelicet ad conseruandam Marie famam, ipse eam celebrato nuptiarum coniugio coniugem acciperet, sed castus castam perpetuo custodiret, ut sequitur: Hec autem eo cogitante, ecce angelus Domini in somnis apparuit ei dicens: Ioseph, fili Dauid, noli timere accipere  Mariam coniugem tuam 

De cuius coniugii genere Siricius ad Himerium Tarraconensem episcopum scripsit, dicens : De coniugii uiolatione requisisti, si desponsatam alii puellam alter in matrimonium possit accipere. Hoc ne fiat modis omnibus inhibemus, quia illa benedictio, quam nupture sacerdos imponit, apud fideles cuiusdam sacrilegii instar est, si ulla transgressione uioletur. Et in concilio Ancyrano : Desponsatas puellas, et post ab aliis raptas, placuit erui, et eis reddi, quibus ante fuerant desponsate, etiamsi eis a raptoribus uis illata constiterit. Que supra taxato ordine non modo sponse, uerum etiam quasi coniuges facte, etiam uiolenter corrupte, ita sponsis reddende sunt, sicut etiam separati,  siue fornicationis causa, et absque mutuo consensu disiuncti coniuges reiungendi sunt: fornicationis autem causa separati, aut innupti manebunt, aut ex consensu sibimet mutuo reconciliabuntur. De nuptiatis autem, sed innuptis, id est de nuptiarum celebratione, in quibus arrhe sponsaliorum, et benedictio sacerdotalis, et dotationis confirmatio, et Christi atque Ecclesie mysterium ad completionis perfectionem dirigitur, sed non carnis unione completur, sed consilium bonum, ut de Ioseph diximus, consilio meliore mutatur, ut in continentia perpetuo maneatur, ibidem iterum scriptum est: Exsurgens autem Ioseph a somno, fecit sicut ei preceperat angelus Domini, et accepit coniugem suam, et non cognoscebat eam . Accepit autem ad nomen  coniugis, ob causas necessarias que tunc imminebant; et non cognoscebat eam ad opus coniugale, sed uterque in continentia permanebant.

Quod et Paulus licenter fieri posse in Epistola prima ad Corinthios, et Augustinus in libro primo de Nuptiis et Concupiscentia demonstrat dicens: Quibus uero placuerit ex consensu ab usu carnalis concupiscentie in perpetuum continere, absit ut uinculum inter illos coniugale rumpatur: imo firmius erit, quo magis ea pacta secum inierint, que carius concordiusque seruanda sunt, non uoluntariis corporum nexibus, sed uoluntariis affectibus animorum. Neque enim fallaciter ab angelo dictum est ad Ioseph: Noli timere accipere Mariam coniugem  tuam, et reliqua, que latius ibidem prosequitur.

Qua de re his edocti testimoniis sacre auctoritatis, quicunque desponsatas, dotatas, publicis nuptiis honoratas uxores ingenuas, uel ob hoc factas ingenuas duxerint, aut in perpetua continentia maneant, aut nisi hoc crimen incestuale, uel aliud quodlibet prohibuerit, quod in se uel secum non recipit Christi et Ecclesie sacramentum, nuptialiter nubant, si se ex consensu continere non poterunt, et non nisi fornicationis causa disiungantur: qui disiuncti, aut innupti permaneant, aut si continere non possunt, sibi post penitentiam reconcilientur. Ubi autem, ut in Stephani nuptiis, periculum cum periculo uitandum emerserit, minus periculum ad  maius deuitandum periculum, ut sanctus Gregorius in libris docet moralium, eligatur: sed et ipsum quod eligitur periculum non negligatur, uerum dignis penitentie fructibus, uidelicet piis operibus, et profusis lacrymis, ne eternaliter periculum maneat, sed salutari remedio temperetur, aut penitus euadatur, apud omnipotentis Domini misericordiam obtineri modis omnibus satagatur.

Nos autem hec his idcirco interponere necessarium duximus, quia quosdam, etiam qui se doctores esse dicebant, audiuimus pertinaci contentione intendere, quasi ex uerbis beati Ambrosii, et sancti Augustini, que parum diligenter intenderant, uirum non fornicantem, et a fornicatore muliere discedentem, aliam illa uiuente ducere posse, et que causa fornicationis  a uiro recesserit, non posse reconciliari: illam autem que non causa fornicationis, sed alia qualibet recesserit, aut reconciliari, aut innuptam debere remanere; non aduertentes, quia sic adulterino sensu interpretabantur uerba Apostoli, sicut et illi, contra quos olim beatus Augustinus istos libros descripserat, et Africana synodus, que premisimus, definiuit, quando et Celestianos euiscerauit, et ipsas etiam Pelagianorum medullas excussit. Nec mirum: sic enim prauo erant infecti dogmate, sicut et moderni Predestinatiani, qui ueterum Predestinatianorum heresim, quasi de sancti Augustini uerbis compilatam instaurare laborant. Quorum capita confregit, et uerticem capillorum perambulantium in delictis suis conquassauit, atque contriuit  beatus Celestinus papa in epistola decretali ad uenerium, et ceteros Gallicanos episcopos: et isdem beatus Augustinus in libro de Correptione et Gratia, et de Predestinatione sanctorum, ac Bono perseuerantie. Sed et sanctus Prosper, ex delegatione sedis apostolice, in absolutionibus obiectionum Gallorum, uincentianorum, atque Massiliensium, in libris etiam de uocatione gentium, catholico sensu, et perfecta euidentissime rationis facundaque doctrina eorum argumenta dissoluit. uerba autem eorumdem auctorum, unde imperiti magistri talia insulsa captarunt, hic poneremus, si non pro solutione nodum componere uitaremus.

Addendum etiam necessarium duximus, ut his  sanctorum sententiis cognoscamus, nuptias, quas concubitus pro quibusdam causis non sequitur, solui posse, et propter incontinentiam feminas ad alias conuolare ualere. Sed subtilis inuestigatio, et rationabilis discretio in his prius est adhibenda, utrum quasi naturalis in uiris sit huiusmodi commistionis impossibilitas  an hoc impedimentum operatione diaboli, sicut fieri assolet, illis accidit. Quod si per sortiarias , atque maleficas, occulto, sed nunquam uel nusquam iniusto, Dominici iudicio permittente, et diabolo operante, accidit, hortandi sunt quibus ista eueniunt, ut corde contrito, et spiritu humiliato, Deo et sacerdoti de omnibus peccatis suis puram confessionem faciant,  et profusis lacrymis, ac largioribus eleemosynis, et orationibus, atque ieiuniis, Domino satisfaciant, cuius iudicio, pro suo merito, et ab illa benedictione priuari inuiti meruerunt, quam Dominus primis parentibus ante peccatum in paradiso donauit, qua etiam post peccatum genus humanum in totum priuari non uoluit: et per exorcismos, atque cetera medicine ecclesiastice munia, ministri Ecclesie tales, quantum annuerit Dominus, qui Abimelech ac domum eius Abrahe orationibus sanauit, sanare procurent . Qui forte si sanari non poterunt, separari ualebunt. Sed postquam alias nuptias expetierit, illis in carne uiuentibus, quibus iuncte fuerint, prioribus quos reliquerant, etiamsi possibilitas concumbendi eis reddita fuerit, reconciliari  nequibunt. Incestuosas autem nuptias, propter incestus crimen, quod habere non potest, ut prius diximus, et iterum dicimus, Christi et Ecclesie sacramentum, non debere manere, sed crimen separatione et penitentia debere sanari noscamus. Stephani uero nuptias, de quibus agitur, ne incestus admittatur, debere dissolui modis omnibus cognoscamus: et nuptias que nuptiale habent mysterium, non quacunque alia, nisi sola fornicationis causa, posse dissolui, docente ueritatis auctoritate teneamus. Quoniam etsi communi consensu continentiam uouerint coniuges, tanto obnixius, quanto spiritalius in Domino iuncti manebunt: quorum coniunctioni, ac indiuise separationi, nulla simulatio in oculis eius interuenire ualebit, qui cordium ac renum scrutator  esse dignoscitur.

Unde Stephanus pro fornicatione, de qua, nisi coactus necessitate eam publicaret, secreta confessione penitentiam agere poterat, et quia sacro nuptiarum mysterio, licet necessitate compulsus, simulationis culpam superinduxit, sicut ille qui zizaniam tritico superseminare non metuit: et quoniam post tale connubium, antequam legaliter dissolueretur, quod quasi legaliter uisum fuit initum, alios prauo exemplo destruens, concubina usus fuisse dicitur, iuxta modum culpe, cum pietatis modestia, quia reuerentiam Deo exhibuit, ne incestum fornicationi adiungeret, a proprio episcopo secundum eius arbitrium, qui canones sic decernunt, penitentiam regularem  suscipiat, et cum dignis penitentie fructibus peragat, ut qui suo neglectu Ecclesiam, et multos Ecclesie filios scandalizare presumpsit, Ecclesie et eius rectoribus atque filiis satisfaciat, et post satisfactionem, si se continere non poterit, iuxta sententiam magni Leonis pape ad Rusticum Narbonensem episcopum, et secundum decreta sancti Toletani concilii , copulam uxoris legitime exspectat, ne iterum fornicationis crimen incurrat. In quo tamen, cum eodem Patre loquentes sanctissimo, non regulam constituimus, sed quid sit tolerabilius estimamus. Nam secundum ueram cognitionem nichil magis ei congruit qui penitentiam agit, quam castitas perseuerans, et  mentis, et corporis. Cui ne laqueum iniiciamus, remedii manum porrigimus, non imperium actionis imponimus.

Quia etiam sanctus Siricius de benedictione sponsarum in decretis suis quedam ponere studuit. De quibus, quod notum est, sacri canones decernunt, et nos exinde aliqua diximus, et plura alia diceremus si his nuptiis, de quibus loquimur benedictionem sacerdotalem datam fuisse ex more ecclesiastico audiremus. Sed quibus debita fides defuit, locum benedictio sacerdotalis non habuit: presertim cum scriptum sit: In quamcunque domum intraueritis, primum dicite: Pax huic domui; et si fuerit in ea filius pacis, requiescet super illum pax uestra: sin autem, pax uestra ad uos reuertetur . Et Petrus  Domino et fidelibus dicit: Fide purificans corda eorum . Et item scriptum est: Omnia opera eius ex fide, et iterum, Quod non est ex fide, peccatum est . Et ubi peccatum manet, ante congruam satisfactionem benedictio locum non habet. Nihil enim, ut beatus dicit Gregorius, prodest oratio, ubi iniqua est actio.

Post hec omnia, si Regimundus filiam suam recipere non uoluerit, aut illa in sua libertate manere decreuerit, indicandum est eis, quoniam si ipsa stuprum quodcunque consenserit, ad illum, uel ad illam, non autem ad Stephanum, quod perpetratum fuerit pertinebit. Debetis etiam uos, sancti antistites, et Regimundo et Stephano, atque illorum parentibus et amicis, ex diuino mandato suggerere, intimare,  atque precipere, ut pacem inter se, quam Dominus precepit, et sine qua eum nisi ad iudicium uidere non poterunt, habeant; et terre principes cum primoribus debent satagere, ne pro hac causa in Ecclesia, et in regno, scandala et seditiones fiant. Quod qui eorum obedire contempserit, iuxta euangelicum preceptum, sicut ethnicus et publicanus efficiatur: et secundum Apostolum, qui non obedit uerbo notetur, ut nemo ei commisceatur; et qui hanc pacis doctrinam non receperit, nullus ei Aue dicat, ut non communicet peccatis eius, et sicut canones decernunt, oblatio eius nec in sacrario recipiatur. Et qui ad pacem redire noluerit, tandiu excommunicatus maneat, quandiu ad pacem redire  contempserit, et ad caritatem, que operit multitudinem peccatorum, quantocius redire festinet.

Et item in canonibus scriptum est, ut de concilio bini uel terni iudices ad queque diffinienda deligantur atque mittantur, que ecclesiastico debent examinari ac diffiniri iudicio, et alibi rationabilius atque conuenientius quam in eodem concilio poterunt definiri; et quisquis probatus fuerit pro contumacia nolle obtemperare iudicibus, cum hoc prime sedis episcopo fuerit probatum, det litteras ut nullus ei communicet donec obtemperet. Qua de re sancta synodus uos, qui primarum sedium regni Aquitanici estis, ad hanc causam diffiniendam, cum cepiscopis uestris, et principibus, ac terre illius primoribus, eligere studuit quorum diffinitioni sine suo periculo  et excommunicationis inuectione, quisquis uobis obtemperare distulerit, euadere non ualebit.

Hec de euangelica ueritate, et apostolica atque canonica auctoritate, seu catholicorum doctrina et traditione, sicut synodus sancta iussit, pro mediocritate ingenioli mei colligere studui. De quibus, sicut audiui quoniam quidam faciunt, nemo contra me debet irasci: quia non meo sensu mea uerba composui, neque quod meum non est mihi arrogare presumpsi, neque statuendo uel imperando in hac causa, quod non est meum, quiddam scribere procuraui, nullius preiudicans sane sententie, nec dehonorans auctoritatem, aut ad obsequendi quemquam cogere uolens necessitatem. Sed cum beato Leone scribente ad Rusticum Narbonensem episcopum,  dilectissimam atque reuerentissimam fraternitatem uestram commoneo, quia sicut quedam sunt, que nulla possunt ratione conuelli, ita multa sunt que aut pro consideratione etatum, aut pro necessitate rerum oporteat temperari: illa semper conditione seruata, ut in his que uel dubia fuerint, aut obscura, id nouerimus sequendum, quod nec preceptis euangelicis contrarium, nec decretis sanctorum inueniatur aduersum.



EPISTOLA XXIII. AD CAROLUM IMPERATOREM. De auctoritate uite S. Dionysii ab Anastasio translate.


Domno glorioso CAROLO imperatori Augusto,  HINCMARUS, nomine, non merito, Rhemorum episcopus, ac plebis Dei famulus.

Lecta beati Dionysii Passione a Methodio Constantinopolim Roma directo Grece dictata, et ab Anastasio utriusque lingue perito et undecunque doctissimo, apostolice sedis bibliothecario, Latine conscripta, sicut in prefatione sua narrat, recognoui his que ibi scripta sunt ea que in adolescentia legeram consonare, uidelicet per quos et qualiter gesta martyrii beati Dionysii sociorumque eius ad Romanorum notitiam indeque ad Grecorum peruenerint. Nam quando Deo disponente in Franconofurth palatio nati estis, Hucberto precentori palatii episcopium Meldensis urbis commissum est,  ubi propter Hilderici episcopi etatis prolixitatem et diuturnam egritudinem, quedam ad scientiam et religionem pertinentia, necnon et edificia et cetera queque necessaria neglecta inuenit. Quapropter a familiari suo Bodone clerico domni et nutritoris mei Hilduini abbatis sacri palatii clericorum summi, quemdam clericum ipsius Bodonis propinquum, nomine Wandelmarum, qui cantilenam optime a Teugario magistro in sancti Dionysii monasterio didicit, ad erudiendos clericos suos obtinuit; cui abbatiolam sancti Sanctini in beneficium dedit. Idem autem Wandelmarus in loco sibi commisso quaterniunculos ualde contritos, et que in eis scripta fuerant pene deleta, de uita et actibus beati Sanctini reperit, quos ob familiaritatis notitiam, et quia mesciolum  putabat, ad exhaurienda ea que in eisdem quaterniunculis contineri uidebantur, et ad transcribendum aperte in noua pergamena mihi commisit. Quod et studiose peregi, et mihi emendata emendanti restitui. Sed quia diu est quod idem Wandelmarus etiam ante obitum Hucberti defunctus fuit, et sicut audiui, idem locus neglectus exstitit, ac demum in eadem urbe Nortmanni fuerant, et quedam incendio concremauerant, quedam uero predantes diripuerant, nescio si ipsi quaterniunculi uel eorum exemplaria in eadem urbe ualeant reperiri. Propterea eorum exemplarium quod mihi retinui, uestro deuoto et bono studio offerendum putaui: ut si que sunt illorum reliquie, qui negabant Dominum et Patrem nostrum, patronum nostrum  Dionysium esse Areopagiten, et a beato Paulo apostolo baptizatum, ac Atheniensium ordinatum episcopum, et in Gallias a sancto Clemente directum, ex his que Greca testificatio et Romane sedis assertio et Gallicana intimat contestatio, ratum et in hac recognoscant, quod inde ante nos dictum est. Nam ueritas sepius agitata magis splendescit in lucem.



EPISTOLA XXIu. AD CONuENTUM EPISCOPORUM. Responsio ad interrogationem Guntharii archiepiscopi Coloniensis, de uxore Bosonis que uirum suum reliquerat.


HINCMARUS, nomine, non merito, Rhemorum episcopus,  ac plebis Dei famulus, sacro CONuENTUI.

Quidam beato Ambrosio quedam proposuit, ad quorum solutionem in crastina illum ad ecclesiam inuitauit, unde sermonem adoriens : Ad soluendum, inquit, debitum creditori meo adueni. Sed et ego de mihi proposita heri questione, cuius solutionem nunc assero, tunc domno Gunthario pro tribus causis respondere non potui: uidelicet, quia ad reuertendum iam iamque commouebamur, et quoniam plures uiri sapientes in conuentu consistunt, quorum quidam certant proponere, quidam autem absoluere, interdum necessitate compulsus tanta uelocitate cogor uerba confundere  potius quam proferre, antequam alius mihi sententiam ab ipsis labiis rapiat, ut nec bucca efferre sufficiat quod uel conuulsa memoria subministrat. Sed et sicut scriptum est: Qui fortiter premit ubera, exprimit butyrum; et qui uehementer emulget, elicit sanguinem , timui ne si inconsulte ac prepropere responderem, in carnalem intellectum deciderem, quia occupatum ad alia cor meum me dereliquerat, et lumen intelligentiuncule serenum mihi uel mecum non erat. Quapropter distuli, donec si forte secundum prophetam  mitteretur manus, que me cibaret intellectus uolumine: que uidelicet toties mittitur quoties que ante nesciebamus diuina nobis gratia reuelantur. Qua de re propositionem domni Guntharii  preferamus, et solutionem ex largitione diuine gratie pro captu nostre intelligentie referamus.

Si, inquit, femina Bosonis ad nos uenerit, et publice confessa fuerit, dicens: Mea culpa, uirum meum adulteraui: quapropter timore mortis perterrita ad uos confugi, qui Dei estis uicarius, ut me et Deo saluetis, et a morte corporali, que mihi imminet ex parte mariti mei, me liberetis; utrum debeam illi publicam penitentiam imponere, quam aut in parochia mea, in quam confugit, seiuncta a uiro suo peragat, aut eam eidem uiro suo sub tali conditione reddere debeam, ut nullo modo eam interficiat, sed post penitentiam illam in coniugio habeat. Quam si  interfecerit, sciat se ecclesiastica damnatione plectendum, quoniam nefas est quemquam in publica penitentia positum a quocunque interfici.

Respondemus: Feminam illam in tua uel alterius cuiusque parochia natam, baptizatam, nutritam, adultam, facultatum hereditate ditatam, Boso ex alia non modo parochia, uerum ex alia prouincia natus, et per omnia incrementa in perfectum uirum perductus, sub alterius episcopi cura degens secundum legem diuinam et humanam, apud eos quorum intererat obtinuit, desponsauit, dotauit, publicis nuptiis honorauit, et sibi in coniugii copula sociauit, et unum corpus unamque carnem secum effecit, sicut scriptum est: Erunt duo in carne una;  iam non sunt duo, sed una caro ; et: Quod Deus iunxit, homo non separet ; nisi forte perpetuo, ex consensu, propter continentiam, unde tanto coniuncti sunt amplius quanto et spiritualius; aut ad tempus, ut uacent orationi, et reuertantur iterum in idipsum, ne tententur a Satana propter incontinentiam ; aut causa fornicationis, qua separati, aut sic, id est innupti et separati maneant, aut mutuo reconcilientur. Quomodo poteris inferiorem partem corporis hominis illius qui sub alterius prouidentia degit, separare, et tenere sub penitentia, que nec orationi continenter sine consensu partis superioris uacare potest? Mulier enim non habet potestatem  corporis sui, sed uir; et uir non habet potestatem corporis sui, sed mulier . Uxori uir debitum reddere debet, et uxor uiro, ut non tententur a Satana propter incontinentiam. Quod qui eorum non fecerit, nisi ex consensu propter Deum dimiserit, parem suum, imo partem corporis sui mecari facit. Si tu huic femine penitentiam posueris, que pars est corporis uiri diecesis alterius, sine consensu rectoris et uiri, contra regulas ecclesiasticas facis, et, docente Leone papa, honoris communione priuaris. Et item: Si huic femine lege penitentie manum imponis, et illa membrum caput suum , in alteram prouinciam secuta fuerit, sub prouidentia alterius presulis quis curam de eius accipiet penitentia? Quis ut reconcilietur  secundum canones, ad eius attendet lacrymas et confessionem, quam non audiuit? Quis ei manum ad reconciliationem imponet, sacris regulis decernentibus, ut nemo episcoporum sub manu positum alterius sacerdotis ad reconciliationem suscipiat, neque reconciliatum sine litteris uel consensu reconciliatoris recipiat? Et quomodo partem corporis, imo hominem alterius episcopi et parochie iudicabis, quin penitentiali iudicio condemnabis? cum scriptum sit, quod sanctus Gregorius hinc in suis decretis exposuit: Si transieris per messem amici tui, fricans confricabis spicas manibus tuis, et manducabis, falcem autem non mittas , siue falce non metas, id est homines parochie alterius uerbo predicationis et exemplo operis   in corpus Christi, que est Ecclesia, festina traiicere, falcem autem iudicii non permitteris mittere, uel falce iudicii metere, id est incidere siue abscidere. Et quoniam, sicut ipse Boso dicit, eidem mulieri, que caro sua est, nullum crimen impingit, sed non modicam negligentiam, quia ab eius se subtraxit seruitio, et quantum ex ipsa est, illum mecari fecit, contra auctoritatem atque iustitiam eum dimittens, et in aliis regnis circiter per triennium immorans, contumax mandatis illis adeo exstitit, ut nec compellata per tanta temporum spatia ad eum redierit, pro domni apostolici est iussione illi paratus indulgere;  restat ut rex, in cuius regno degit, secundum conscriptionem chirographi regum nostrorum, eam ad uiri sui presentiam adduci faciat, et tu episcopus, in cuius parochia immoratur, quia hoc non est regis, sicut sanctus Gregorius de his qui ad Ecclesiam confugiunt precipit, si exposcit necessitas, securitatem de equitate sibi seruanda apud uirum eius expetas et obtineas, et post hoc missus reipublice uiro uxorem fuga lapsam restituat. Qui uir, si sacramentum fregerit, et apostolicis monitis inobediens exstiterit, episcopus ad cuius curam pertinet, canonicum iudicium in illum proinde exerat. Si autem confessa, uel legaliter de adulterio conuicta, incolumis euaserit, lege ecclesiastica penitentie illam  isdem episcopus subigat, quia et mundanis legibus cautum atque usitatum esse dignoscitur, ut mala que perpetrantur in illis locis emendentur, in quibus perpetrata fuisse legaliter comprobantur. Preter hec nichil mihi uidetur agendum, nisi aut domni apostolici monita exsequamur aut iudicium incurramus.

De sacramento autem, quoniam quasi ad pietatem confugit ecclesiasticam, quia tuum, id est episcopale poposcit auxilium, quod ex impunitate, in membrorum uel uite, si ita qualitas facti exegerit, legali priuatione requiris, super id quod sanctus decreuit Gregorius pro eis etiam qui ad sacraria sacra confugerint requirendum, uidelicet de equitate seruanda, subtiliter debes perpendere, ne uidearis uel dicaris non solum Ecclesie, uerum et totius mundi statum et ordinem atque uigorem uelle confundere  statum et ordinem atque uigorem uelle confundere atque destruere, et apostolice atque apostolicorum uirorum doctrine obsistere, qui non solum leges a Christianis regibus promulgatas obseruauerunt, et obseruantes tradiderunt, uerum etiam promulgandas expetierunt, sicut in Carthaginensis atque Africani concilii ceterorumque conciliorum canonibus, et in decretis apostolice sedis multoties reperitur. Unde et sanctus Gregorius commonitoria ad Ioannem defensorem et ad alios etiam ex integro de legalibus edictis condiderat, et sanctus Gelasius ad imperatorem Anastasium scripsit : Si enim, inquiens, quantum ad ordinem publice pertinet discipline, cognoscentes imperium tibi superna dispositione collatum, legibus tuis ipsi quoque  parent religionis antistites, ne uel in rebus mundanis excluse uideantur obuiare sententie, quo, oro, te decet affectu eis et conuenit obedire, qui prerogandis uenerabilibus sunt attributi mysteriis. Et sanctus Leo ad Turibium Asturicensem episcopum scribens : Merito, inquit, patres nostri, sub quorum temporibus heresis hec nefanda prorupit, per totum mundum instanter egerunt ut impius furor ab uniuersa Ecclesia pelleretur; quando etiam mundi principes ita hanc sacrilegam amentiam detestati sunt, ut auctorem eius cum plerisque discipulis legum publicarum ense prosternerent. uidebant enim omnem curam honestatis auferri, omnem coniugiorum copulam dissociari, simulque diuinum ius humanumque subuerti, si huiusmodi  hominibus usquam uiuere cum tali professione licuisset. Profuit diu ista districtio ecclesiastice lenitati, que etsi sacerdotali contenta iudicio cruentas refugit ultiones, seueris tamen Christianorum principum constitutionibus adiuuatur, dum ad spiritale nonnunquam recurrunt remedium qui timent corporale iudicium. Ex quo autem multas prouincias hostilis occupauit irruptio, et exsecutionem legum tempestates interclusere bellorum, ex quo inter sacerdotes Dei difficiles commeatus, et rari ceperunt esse conuentus, inuenit ob publicam perturbationem secreta perfidia libertatem, et ad multarum mentium subuersionem his malis est incitata, quibus debuit esse correcta.

 Lege librum XuI legis Romane, lege decreta Damasi, percurre Leonis epistolas et ceterorum pontificum de diuersis conciliis ad imperatores transmissas; reuolue Augustorum edicta de hereticis ad petitionem pontificum promulgata, scrutare Cesarum nostrorum capitula, et inuenies quantum profuerit atque prosit legum seueritas, non solum ecclesiastice lenitati, uerum totius Christianitatis optande paci et colende tranquillitati. Sapientia namque, uidelicet Christus Dei uirtus et Dei sapientia dicit: Per me reges regnant, et conditores legum iusta decernunt ; et Apostolus: Lex quidem est sancta, et mandatum sanctum, et iustum et bonum . Unde Ambrosius: Mandatum legem intelligi euangelicus sermo testatur.  Ait enim: Si uis ad uitam uenire, serua mandata . Et item Apostolus: Lex propter transgressiones posita est . Et: Lex non est posita iustis, sed iniustis et non subditis, impiis et peccatoribus, sceleratis, contaminatis, patricidis et matricidis, homicidis, fornicariis, masculorum concubitoribus, plagiariis, mendacibus, et si quid aliud sane doctrine aduersatur . Et item: Nam qui principantur non sunt timori bonis operibus, sed malis . Unde Ambrosius: Principes hos reges dicit, qui propter corrigendam uitam et prohibenda aduersa creantur. Dei habentes imaginem, ut sub uno sint ceteri. Et item Apostolus: uis autem non timere potestatem? Bonum facito, et habetis laudem ex illa . Hinc idem doctor:  Laus ex potestate tunc surgit, cum quis innocens inuenitur. Dei enim minister est tibi in bono. Manifestum est ideo rectores datos ne malum fiat. Si autem malum feceris, time. Non enim sine causa gladium portat: hoc est, ideo comminatur, ut, si fuerit contemptus, uindicet. Dei enim minister est, uindex in ira in eum qui male agit. Quoniam futurum iudicium Deus statuit, et nullum perire uult, huic seculo rectores ordinauit, terrore interposito hominibus, uelut pedagogi sint, erudientes illos quid seruent, ne in penam incidant futuri iudicii. Ideoque subditi estote, non solum propter iram, id est ultionem presentem, sed etiam propter conscientiam. Recte dicit subiectos debere esse, non solum propter iram, id est ultionem presentem, parit enim  uindictam, sed propter futurum iudicium, quia si hic euaserint, illic eos pena exspectat, ubi, accusante ipsa conscientia, punientur. Et sanctus Cyprianus in nono abusionis gradu dicit: Quia regem non iniquum, sed correctorem iniquorum esse oportet. Et item ibi inter cetera: Debet furta cohibere, adulteria punire, impios de terra perdere, parricidas et periurantes non sinere uiuere, filios suos non sinere impie agere. Et beatus Ioannes Chrysostomus in homilia decima sexta Matthei euangeliste: Auditis, inquit Dominus, quia dictum est antiquis: Oculum pro oculo, dentem pro dente . Non enim ut nobis uicissim effoderemus oculos sanxit hanc legem, sed ut metu quo ab alio  istud timemus pati, ipsi quoque tale quidpiam caueremus admittere, ut et qui ipso uoluntatis bono nollent a crudelitate desinere, saltem metu cogerentur oculis parcere proximorum: si uero illud crudele dicitur, et homicidam et adulterum cerceri crudele dicatur. Sed insipientium omnino ista uerba sunt, et extremo furore dementium. Ego enim adeo metuo dicere hec esse crudelia, ut his contraria etiam iniqua perdoceam, quod certe communis quoque ratio deprehendit. Tu enim dicis quia oculum pro oculo iussit auferri, idcirco crudelis; ego autem refero, quia nisi precepisset istud, tunc uere apud plurimos talis fuisset, qualem tu eum falso esse conquereris. Denique sermone fingamus omnem legem esse dissolutam, nec quemquam pro huiuscemodi  factis formidare supplicium, sed cunctis prorsus malignis licere uti moribus suis, et adulteris, et homicidis, et furibus, et periuris, et parricidis, nonne sub hac licentia omnia pariter una confusio iniquitatis inuolueret? Nonne mille sceleribus et cedibus urbes, fora, domus, maria, totusque omnino mundus fuisset impletus? Nam si legibus certe dominantibus, et uigente comminatione atque terrore, uix tamen uoluntates cohibentur maligne, si etiam hoc presidium defuisset, quanam posset malitia ratione frenari? aut que non in uitam hominum pestis irrueret? Nec tamen solum istud crudele est, permittere scilicet malis agere que uelint: sed aliud quoque isto certe nichil minus, id est lesum et immerito afflictum negligere atque despicere?  Dic enim mihi, si quis feros homines ac semper malignos in unum colligens, gladiis armaret, totamque circumire ciuitatem iuberet, atque obuios sibi quosque confodere, quid tandem hoc esset immanius? At si alius eos quidem, qui ab illo armati essent, ligaret, uiolenterque constringeret, eos uero qui interimendi erant ab iniquis illis manibus liberaret, quid e regione isto inueniretur humanius? Hec igitur etiam ad legum transfer exempla. Que enim oculum pro oculo effodere precepit, timorem quasi carnificum peccatoribus immittens, illius similis inuenitur, qui illos quos dixi cohibuit armatos. Qui uero nullam omnino penam decreuit nocenti, sed armasse tibi iniquitatem uidetur, eumque imitatum fuisse qui sceleratos illos gladios instruxit,  hincque totius ciuitatis immisit exitium, uidesne quemadmodum non solum nullius crudelitatis, uerum etiam maxime pietatis sunt illa precepta? Et in epistolis beati Gregorii idem competenti ultione plectendis maleficis et iniquis sepenumero qui legere uoluerit, inuenire ualebit.

Unde, frater carissime, collige, quia contra hec agere aut exigere, non solum est pietatis iura confundere, uerum et sacerdotali innocentie ac puritati detractionis molestias importare, et derogationis blasphemias irrogare. Dicent enim maliloqui: Paulus dicit: Non solum qui faciunt, sed qui consentiunt facientibus, digni sunt morte , iste iniquos cerceri non sinit. Unde et Dominus per Psalmistam  tali sicut iste est sacerdoti: Quare, inquit, tu enarras iustitias meas, et assumis testamentum meum per os tuum? Tu uero odisti disciplinam, currebas cum fure, et cum adulteris portionem tuam ponebas . Non enim foueret malos si bonum diligeret: sed diligens Dominum, et odiens uitium, quod suum ageret, et quod a Deo per conditores legum iusta decernentes decretum est non oppugnaret. Et inique mulieres ac peruersi homines inquient: Faciamus quod uolumus, et adeamus ecclesiam uel episcopum, et erimus impuniti. Hinc namque uituperabitur ministerium nostrum, et erimus contemptibiles, ut uidelicet legalem iustitiam iniustis a Domino positam contemnentes, quia unaqueque lex iusta crimen non habet, ne sit iniusta, et tamen criminosum  punit, ut uere sit iusta. Et e regione quidam iactabunt, Scriptura dicit: Ne sis multum iustus. Beati quoque misericordes . Et: Iudicium illi sine misericordia, qui non facit misericordiam ; et: Superexaltet iudicium misericordia ; et Dominus adultere: Nec ego te condemnabo: uade, et amplius noli peccare . Et tu sacerdos, cui misericordiam nisi misero debes impendere, et illi claudis non miserendo misericordie uiscera, qui in eum liber esca punitione? Quam utriusque partis derogationem erga sacris mysteriis seruientes prouide atque discrete cauens beatus Gregorius ad Leontium exconsulem scribit: Debet, inquiens, gloria uestra meminisse quia nunquam meas epistolas pro commendatione  alicuius accepit, nisi ut protectionem uestram faciente iustitia prestaretis, quia turpe est defendere quod prius non constiterit iustum esse. Ego quidem homines propter iustitiam diligo, non autem iustitiam propter homines postpono. Et ad Romanum defensorem : Patrocinia ecclesiastica, siue mea suscipiatis scripta, siue etiam minime fuerint directa, sub tanto moderamine debeatis impendere, quatenus hi qui in furtis publicis implicati sunt, a nobis non uideantur iniuste defendi, ne opinionem male agentium ex indiscrete defensionis ausu in nos ullo modo transferamus: sed quantum decet Ecclesiam, admonendo et uerbum intercessionis adhibendo, quibus ualetis succurrite, ut et illis opem feratis, et opinionem  sancte Ecclesie non inquinetis. Sed et de his qui ad septa ecclesie, et etiam ad ipsa sacraria confugerint sanctuarii, ad Ioannem episcopum Caralitane ciuitatis scribit: Si, inquiens, de quibus est questio, ad ecclesiam fortasse refugerint, ita debet causa disponi, ut nec ipsi uiolentiam patiantur, nec hi qui dicuntur oppressi damna sustineant. Cure ergo uestre sit, ut eis sacramento ab his quorum interest, de seruanda lege et iustitia promittant, et per omnia commoneantur exire, atque suorum actuum reddere rationem.

Hec, domini et fratres, rogatus, uobis audientibus, a suprascripto uenerabili consacerdote nostro, sapientie uestre deposui: que si illi ad interrogationem  suam non uidentur sufficere, plura hinc poterit in sanctorum paginis legere, et a nostra mediocritate in solutionibus questionum, de quibus ab aliis interrogatus sum, uicesime secunde, et uicesime octaue latius inuenire.

Quoniam quidem supra chirographi regum nostrorum memoriam feci, que de his ibidem constituta sunt hic subnectere procuraui : Et quia per uagos et tyrannica consuetudine irreuerentes homines pax et quies regni perturbari solet, uolumus ut ad quemcunque nostrum talis uenerit, ut de his que egit rationem et iustitiam subterfugere non possit, nemo ex nobis illum ad aliud recipiat uel retineat, nisi ut ad rectam rationem et debitam emendationem perducatur: et  si rationem rectam subterfugerit, omnes in commune, in cuius regnum uenerit, illum persequamur, donec aut ad rationem perducatur, aut de regno deleatur. Similiter et de eo agendum est, qui pro aliquo capitali et publico crimine a quolibet episcopo corripitur, uel excommunicatur, aut ante excommunicationem crimen faciens, regnum et regis regimen mutat, ne debitam penitentiam suscipiat, aut susceptam legitime peragat: interdum etiam incestam propinquam suam, aut sanctimonialem, uel raptam, siue adulteram, quam illic ei non licebat habere, fugiens secum ducit. Hic talis, cum episcopus, ad cuius curam pertinebit, nobis notum fecerit, diligenter perquiratur, ne morandi uel latendi locum in regno alicuius nostrum inueniat,  et Dei ac nostros fideles suo morbo inficiat, sed a nobis, uel per ministros reipublice constringatur, et ut simul cum diabolica preda, quam secum duxit, ad episcopum suum redeat, et de quocunque crimine publico debitam penitentiam suscipiat, aut susceptam legitime peragere compellatur.



EPISTOLA XXu. AD HILDEGARIUM EPISCOPUM MELDENSEM. De iudicio aque frigide.


HINCMARUS Rhemorum episcopus, ac plebis Dei famulus, dilecto fratri ac uenerabili episcopo HILDEGARIO salutem.

 Dum confabularemur, et inter nos de quibusdam quereremus, sermo habitus est de iudicio aque frigide, de quo Rabanum uenerabilem archiepiscopum Moguntine ciuitatis quedam scripsisse dixisti, ex cuius scriptis quid mihi uideretur sciscitari curasti. Unde inter alia et me scripsisse ad interrogationem fratrum ac cepiscoporum nostrorum de regno quondam iunioris Lotharii tibi respondi, que ex scriptis nostris excipi et tibi transmitti magnopere postulasti. Et quia scriptum est: Omni petenti te da, et uolenti mutuari a te ne auertaris , que petisti de responsionibus exiguitatis nostre ad interrogationes predictorum fratrum nostrorum excerpta tue dilectioni transmitto,  queque utrum probabilia, aut per auctoritatem et rationem improbanda sint, catholici lectoris iudicio derelinquo. Loquens Dominus de iudicio quod in secundo aduentu suo est futurum per ignem, commemorauit illud quod primum per aquam factum est: Sicut, inquiens, factum est in diebus Ne, ita erit et in die filiis hominis . Et referens quod per ignem Sodomam iudicauerit, similiter, inquit, sicut factum est in diebus Lot . Solertia Christianitatis, inter acta et agenda iudicia consistentis, ex antiquo sanxit et frequentauit iudicium quod fit per aquam, quodque sub Ne factum fuerat in arca fidei, liberans innocentes et condemnans noxios. In ignita autem aqua, sicut factum est sub Lot in igne, et fiendum in aduentu  Filii hominis, Petro attestante, qui, dicit: Quod celi erant prius et terra, de aqua, et per aquam consistens Dei uerbo, per que ille tunc mundus aqua inundatus periit. Celi autem qui nunc sunt et terra, eodem uerbo, repositi sunt, igni reseruati in diem iudicii et perditionis impiorum hominum ; aperte docens quia non alii celi sunt igne perituri, quam qui aqua perditi, hoc est inania hec et nubilosa uentosi eris spatia. Neque enim aqua diluuii, que quindecim tantum cubitis montium cacumina transiit, ultra eris etherisque confinia peruenisse credenda est. Quocunque autem peruenire potuit, eo nimirum, iuxta prefatam beati Petri sententiam et ignis iudicii perueniet. Sed quia scriptum est: Celum et terra transibunt ; et iterum: Terra uero in eternum stat , sciendum est quia celum et terra per eam quam nunc habent imaginem transeunt, attamen per essentiam sine fine subsistunt. Preterit enim figura huius mundi , et erunt, inquit, celum nouum et terra noua; que quidem non alia condenda sunt, sed hec ipsa renouabuntur. Transient et permanebunt, quoniam ab ea specie quam nunc habent tergentur, et in sua semper natura seruabuntur. Unde scriptum est: Mutabis ea, et mutabuntur .

Quapropter fieri aquam ignitam, ad hec duo copulata in unum indaganda iudicia, illud uidelicet quod iam per aquam factum est, et illud quod per ignem fiendum est, licet sint pro temporum uarietate  disparia, sed unum sunt operationis mysterio, in quibus sancti liberantur illesi, et reprobi puniuntur addicti, Ecclesie, quam designauit arca diluuii, creditur tradidisse auctoritas, que etiam inde sanxit ut aque baptismatis halitu sacerdotali sanctus insuffletur Spiritus, qui inter ipsa mundi primordia ferebatur super aquas. Ut iam tunc uirtutem sanctificationis aquarum natura conciperet, et quo rubigo omnium excoquitur peccatorum, cerei lumine sanctificato accensi a loco teneantur immissi, donec eiusdem fontis consecratio compleatur, per eum qui nocentis mundi crimina per aquas abluens, regenerationis speciem in ipsa diluuii effusione signauit, ut unius eiusdemque elementi mysterio, et finis  esset uitiis, et origo uirtutibus, quique uenturus est iudicare uiuos et mortuos, et seculum per ignem. Quia in eodem baptismate, in quo signanter Moyses propheta lignum uelut in myrrhato fonte miserat, et dulcoratus est , predicata per Domini sacerdotem sanguinis Christi cruce, tres unum sunt, non natura, sed operationis mysterio, id est, sanguis redemptionis, spiritus sanctificationis, et aqua lauacri: ubi exsufflatus et exorcizatus immundus spiritus exit ab homine, fitque mundi iudicium, et princeps mundi foras eiicitur, et qui in ueritate non stetit, mendax et pater mendacii a ueritate nature secernitur, que ad imaginem Dei condita, et ex aqua et Spiritu sancto renata, ad suum reformatur principium, ac fide interius exteriusque purgatur,  et ab omni figmento mendacii totiusque malitie innocens comprobatur. Sed et si quis frigida tantum aqua, uel igniti cuiuscunque elementi iudicio, in auctorem et gubernatorem elementorum, quem omnia fideliter inuocatum sentiunt elementa, sicut in Moysi uirga et aque in sanguinem uerse, et iterum sanguis in aquas, et petra que dedit aquam , et sub Eliseo sal uel lignum aque immissum , indubitanti fide, que est argumentum non apparentium, credens fieri satis sibi decreuerit, nichil differt. A qua enim frigida, sicut et in baptismate sacratur, in diluuio innoxii cum arca sunt ad celum leuati, et noxii perditi, igneque sunt Sodomite puniti. Et in libro Numeri aqua frigida, in quam Dominus imprecationes  iussit elui, hausta a muliere adultera computrescendum femur ipsius legitur . Et Ioannes Apostolus de olei feruentis dolio euasit illesus. Et qui aquam ignitam delegerit, intelligat quoniam uenientem ad futurum iudicium terribilem Iudicem tempestas ignisque comitabuntur, sicut scriptum est: Ignis in conspectu eius ardebit, et in circuitu eius tempestas ualida , ut tempestas examinet quos ignis exuret. Et ignis ille futurus sanctis erit peruius, qui rapientur nubibus obuiam in era Domino, et inflammabit in circuitu inimicos eius.

Quoniam quidem de purgationis iudicio per aquam feruentem uel frigidam se ratio intulit, dicamus quod quidam sagacis ingenii uigilanter adiiciunt.  Constat nimirum, ut inquiunt, quia in aqua ignita coquuntur culpabiles, et innoxii liberantur incocti. Quia de igne Sodomitico Lot iustus euasit inustus. Et futurus ignis, qui preibit terribilem Iudicem, sanctis erit innocuus, et scelestos aduret: ut olim Babylonica fornax, que pueros omnino non contigit, neque contristauit, uel quidquam molestie intulit, sed uincula eorum comburens, incendit quos reperit de Chaldeis ministros regis qui eam succendebant . Sed in aque frigide iudicio quibusdam non constare uidetur quod innoxii submerguntur, et aquam culpabiles supernatant, cum in cataclysmi iudicio innocentes cum arca leuantur, et noxii submersione perierint. Et Aegyptii insequentes  Hebreos per mare Rubrum, respiciente Domino in uigilia matutina per columnam ignis et nubis, submersi sint quasi plumbum in aquis uehementibus, et ne unus quidem superfuit ex eis . Et filii Isrel super littus stantes uiderunt Aegyptios mortuos. Et infideles ac peccatores terra sustinere non potuit, quando aperta est et deglutiuit Dathan, et operuit super congregationem Abiron . Et Petrum fide fidentem aque instabilitas se calcantem sustinuit, in fide uero dubitantem iam pene dimersum obsorbuit, quando eum Christi dextera alleuauit ; et ipsius Epistole sententiam  de figura baptismatis in arca diluuii exponentes Patres catholici, dicunt quia non aliis, sed ipsis aquis heretici et mali Christiani  ad inferna merguntur, quibus orthodoxi et iusti quique ad celestia regna subleuantur. Sed sciendum nobis est, ut beatus dicit Gregorius , quod diuina operatio si ratione comprehenditur, non est admirabilis: nec fides habet meritum, cui humana ratio prebet experimentum. Et cum Paulus apostolus dicat: Est enim fides sperandarum substantia rerum, argumentum non apparentium , profecto liquet quia fides illarum rerum argumentum est que apparere non possunt. Que enim apparent, iam fidem non habent, sed agnitionem. Sed hec ipsa Redemptoris nostri opera, que ex semetipsis comprehendi nequaquam possunt, ex alia eius operatione pensanda sunt, ut rebus mirabilibus fidem prebeant  facta mirabiliora. Et idcirco Dominus quedam de Scripturis per semetipsum dignatus est exponere, ut sciamus rerum significationes querere in his etiam que per semetipsum noluit explanare. Unde in responsum accipiant, qui in diuinis iudiciis atque miraculorum signis experimentum humane postulant rationis, quoniam et iustos continens arca, qua fidelium est designata Ecclesia, fides sancte Trinitatis, que per incarnationem Iesu Christi edificata, et omnes de quibus dixit Dominus: Finis uenit uniuerse carnis coram me, repleta est terra iniquitate a facie eorum, et ego disperdam eos cum terra , superfluente aqua operti, et non omnes submersi sunt, sed innoxii liberati, et puniti sunt noxii, sicut scriptum est: Ingressus est Ne, et  filii eius, uxor eius, et uxores filiorum eius cum eo in arcam, propter aquam diluuii ; et post paululum: Rupti sunt omnes fontes abyssi magne, et cataracte celi aperte sunt, et facta est pluuia super terram quadraginta diebus et quadraginta noctibus ; et item: Et multiplicate sunt aque, et leuauerunt arcam in sublime a terra ; et post pauca: Consumptaque est omnis caro que mouebatur super terram. Remansit autem solus Ne et qui cum eo erant in arca ; et item post pauca: Et clausi sunt fontes abussi, et cataracte celi . Et nubes una, tenebrosa facta est Aegyptiis, et luminosa Hebreis, ut iterum scriptum est: Tollensque se angelus Dei, qui precedebat  castra Isrel, abiit post eos, et cum eo pariter columna nubis priora dimittens, post tergum stetit inter castra Aegyptiorum et castra Isrel. Et erat nubes tenebrosa et illuminans noctem, ita ut ad se inuicem toto noctis tempore accedere non ualerent . Et una eademque uirga extenta super aquas, que erant quasi pro muro a dextris et a sinistris, filios Isrel transduxit, sicut scriptum est, per aquam nimiam , et inuoluit Aegyptios in mediis fluctibus, ut ne unus quidem superfuerit ex eis, quos uiderunt Isrelite mortuos super littus maris , quos respexerat Dominus in uigilia matutina, ut diximus, in columna ignis et nubis, et expandit nubem in protectionem suorum, et ignem ut luceret eis per noctem , uidelicet Christum,  qui est columna lucis, tenebras infidelitatis depellens, et lucem ueritatis ac gratie spiritalis affectibus humanis infundens, et per columnam nubis, qui est Spiritus sanctus. In quo baptismate typus baptismatis iam sicut et in diluuio monstrabatur. Adhuc addamus quia inuocauit Elias nomen Domini Dei sui, et descendit de celo ignis ; inuocauit et Eliseus nomen Domini, et de aqua ferrum securis leuatum est ad manubrium ligneum et supernatauit aquis . Grauior enim est ferri species quam aquarum liquor. Aduertimus igitur maioris esse gratiam quam naturam. De his omnibus beati Ambrosii sufficiat explanatio, ut colligi possit assimilatio cur in frigide aque iudicio unius fiat mersio, alterius subleuatio. Ait enim in  libro de Sacramentis siue mysteriis : uerumtamen, ne in hoc seculo diaboli fraus uel insidie preualerent, inuentum est baptisma. De quo baptismate audi quid dicat Scriptura, imo Filius Dei, quia Pharisei, qui noluerunt baptizari baptismo Ioannis, consilium Dei spreuerunt . Ergo baptismum consilium Dei est. Et post paululum: Quod mergis, soluitur sententia illa: Terra es, et in terram ibis . Impleta sententia, locus est beneficio remedioque celesti. Ergo aqua de terra, possibilitas autem uite nostre non admittebat ut terra operiremur, et de terra resurgeremus. Deinde non terra lauat, sed aqua lauat. Ideo fons quasi sepultura est. Ceterum, ut dicit Apostolus, omnis Scriptura diuinitus inspirata utilis est  ad docendum, ad arguendum, ad corripiendum, ad erudiendum in iustitia, ut perfectus sit homo Dei ad omne opus bonum instructus . Et sicut in Patrum catholicorum dictis legimus, margaritum est sermo diuinus quod ex omni parte forari potest; et qui ad instructionem fidelium Scripturarum testimonia profert, etiamsi aliter illa exposuerit quam ea intellexerint per quos fuere prolata, non est fabricator mendacii, saluo maiorum intellectu, hinc dicam quod ex eorum uerbis pro exiguitate ingenioli mei exsculpere coniiciendo posse suspicor.

Sanctus Apostolus docet  Rubrum mare, quod sub duce Moyse patres nostri transierunt, baptismum  Christi sanguine rubricatum, et ipse Moyses ducem Christum, qui nos per baptismum eduxit de Aegyptia seruitute ad terram repromissionis, uidelicet de peccati seruitute et mortis dominatione, in libertatem glorie filiorum Dei, et in regnum eterne uite, prefigurauit, sicut et petra per desertum consequens populum, qui nos in eremo istius seculi mysteriis suis consequitur. Unde item dicit de baptismate idem Apostolus: Quicunque baptizati sumus in Christo Iesu, in morte ipsius baptizati sumus. Consepulti enim sumus cum illo per baptismum in morte . Quid est, inquit Ioannes Chrysostomus , in morte ipsius baptizati sumus? ut et ipsi moriamur sicut et ille. Crux enim est baptisma. Quod ergo  crux Christi et sepulcrum, hoc nobis baptisma factum est, tametsi non eisdem ipsis. Quapropter non dixit: Complantati morti, sed similitudini mortis . Ipse namque carne et mortuus et sepultus, nos autem peccato in utroque. Quibus dictis colligi posse uidetur, ut consepultus Christo per baptismum in morte, et liberatus per idem baptismum a morte, et per peccatum ad eamdem seruitutem et mortem reuersus. Anima, inquit, que peccauerit, ipsa morietur , complantetur similitudini mortis in aqua, ut aut noxius comprobatus, uelit nolit, quia sepe bona inuitis prestantur, confiteatur, et per emendationis ac correctionis confessionem liberetur iterum a morte commissi peccati: aut innoxius Dei iudicio demonstratus,  inter peccati reos non tenetur a nobis, complantatus similitudini mortis in aqua. Mare quippe, sicut supra ostensum est, baptisma designans, nichil in se mortuum retinet; quod, ut scriptum est, mortuos Aegyptios eiecit super littus . Ergo Aegyptius mortuus, id est peccato obnoxius, quandiu negando in peccati sui morte manet, ab aqua inuocatione ueritatis, que Christus est, sanctificata non recipitur, non tenetur. ueniat autem ligatus institis iniquitatum suarum foras de latebris male conscientie confitendo, et per confessionem ueritatis consepelietur in aqua, quasi quodammodo complantatus similitudini mortis uerissime ueritatis, liberatus ab eadem ueritate.

Colligatur autem fune qui examinandus in aquam  dimittitur, quia, ut scriptum est, funibus peccatorum suorum unusquisque constringitur . Qui ob duas causas colligari uidetur: scilicet ne aut aliquam possit fraudem in iudicio facere, aut si aqua illum uelut innoxium receperit, ne in aqua periclitetur ad tempus ualeat retrahi. Nam et Lazarus quatriduanus mortuus, per quem designatur quisque criminum mole sepultus, ligatus institis sepultus, et eisdem colligatus institis a sepulcro Domino uocante legitur egressus, et ipsius iussu a discipulis disligatus . Et hoc examinandus iudicio colligatus in aquam dimittitur, et colligatus retrahitur, et aut purgatus statim iudicio arbitrorum absoluitur, aut usque ad purgationem colligatus  iudicio examinatur. Et item in sacra historia legimus quia uenit Elias ad Iordanem cum discipulo Eliseo, et inuoluto pallio suo percussit aquas, que diuise sunt, et transierunt ambo. Postea leuauit Eliseus pallium Elie quod ceciderat ei, et ueniens ad Iordanem percussit aquas, atque, inuocato Deo Elie, diuisit ac transiit . Recte enim per Iordanem fluxus nostre mortalitatis exprimitur, quia et Iordanis Latine dicitur descensus eorum, scilicet Christianorum. Quia, inquit Gregorius , in Iordane flumine ipse auctor redemptionis nostre baptizari dignatus est, recte Iordanis nomine eorum multitudo exprimitur, qui inter sacramentum baptismatis tenentur. Unde scriptum est in Iob de antiquo hoste humani generis: Et habet  fiduciam quod influat Iordanis in os eius ; quia postquam infideles quosque a mundi origine rapuit, adhuc se posse suscipere etiam fideles presumit. Nam ore pestifere persuasionis eos quotidie deuorat in quibus a confessione fidei reproba uita discordat. Unde ac si pallio Elie inuoluto aqua percutitur et diuiditur, et per eam transitus preparatur, quando tales, ut premisimus ex uerbis sancti Gregorii, colligantur et in aquam dimittuntur: et quasi aqua diuiditur, cum aut quosdam aqua recipit, et innoxios ostendit, aut quosdam reiicit, et noxios esse demonstrat; et transitus preparatur, cum aut quidam a reputatis criminibus ad innoxios transferendi iudicantur, aut a negatione sua rei inter criminum noxios declarato iudicio deputantur. Nam  et quando qui putatur et qui est noxius, in aquam examinandus dimittitur, a dimittentibus, secundum quemdam modum forme baptismatis, Dominus inuocatur, quatenus ueritas unde requiritur demonstretur, et tenebras ignorantie nostre illuminare dignetur, ne aut innocens iniuste a nobis damnetur, aut nocens sua negatione, aut diabolica fraude aliquo modo impunitus euadat. Sed et ipse qui examinandus in aquam dimittitur, inuocationem inuocantium sua responsione et denotatione confirmat, iuxta formam quodammodo ante baptisma, quando aut ore patroni, qui alieno, id est originali peccato perditus, aliena fide saluatur: aut adultus peccata siue contracta, siue admissa confitetur, abrenuntians diabolo, et omnibus operibus ac pompis eius, et ad interrogationem  sacerdotis, ut in quo iam non est immunditia eius per negationem abscondita, sed per confessionem publicata, illum recipiat aqua, et consepeliatur Christo, et demergantur peccata eius, iuxta Scripturam in profundum maris, ad instar Aegyptios in mare Rubrum, de fidei sue confessione respondet, sicut sanctus Ambrosius in libro de Sacramentis dicit : Interrogatus es: Credis in Deum Patrem omnipotentem? Dixisti: Credo, et mersisti, hoc est consepultus es. Iterum interrogatus es: Credis in Dominum nostrum Iesum Christum et in crucem eius? Dixisti: Credo, et mersisti. Ideo et Christo es consepultus. Qui enim Christo consepelitur, cum Christo resurgit. Tertio interrogatus es:  Credis et in Spiritum sanctum? Dixisti: Credo, tertio mersisti, ut multiplicem lapsum superioris etatis absolueret trina confessio. Denique, ut uobis afferamus exemplum, sanctus apostolus Petrus, posteaquam in passione Domini lapsus uidetur infirmitate conditionis humane, qui antea negauerat, postea ut illum lapsum aboleret et solueret, tertio interrogatus a Christo si Christum amaret, tum ille dicit, Tu nosti, Domine, quia amo te . Tertio dixit, ut tertio absolueretur. Sic et inuentus in iudicio noxius, si fuerit forte super plura suspectus, iterato est iudicio examinandus, quousque inueniatur emendationis confessione probatus. Et ad hoc assumamus sancti Ambrosii uerba dicentis: Denique ut uobis afferamus exemplum, sanctus  apostolus Petrus posteaquam in passione Domini lapsus uidetur infirmitate conditionis humane, qui ante negauerat, postea ut illum lapsum aboleret et solueret, tertio interrogatur a Christo si Christum amaret, tum ille dicit: Tu nosti, Domine, quia amo te. Tertio dixit, ut tertio absolueretur. Et quoniam, sicut supra ostendimus diuina auctoritate baptismum esse iudicium, unde et Iordanis baptisma designans interpretatur riuus iudicii, quo princeps mundi, mendax, et pater eius foras eiicitur, et baptismum consilium Dei est, consilium diuini uiri ad ignota inuestiganda inuenerunt iudicium aque frigide. In quo aque frigide iudicio, ad inuocationem ueritatis, que Deus est, qui ueritatem suo mendacio cupit obtegere, in aquis, super quas uox Domini maiestatis  intonuit, non potest mergi, quia pura natura aque naturam humanam, per aquam baptismatis ab omni mendacii figmento purgatam, iterum mendacio infectam non recognocit puram, et ideo eam non recipit, sed reiicit ut alienam. Et ut in baptismate ab homine spiritus immundus, id est princeps huius mundi eiicitur, ita et qui a diabolo, principe uidelicet mundi huius, per peccatum reoccupatus, sicut scriptum est , quia cum exierit ab homine reuertitur ad eum a bonis operibus uacantem, imo uacuum, cum aliis septem spiritibus nequioribus se ab aqua inuocatione diuini nominis sacrata reiicitur. Quem hominem non naturalem, sicut ex aqua et Spiritu renatus est, purgatum, non carnis depositione sordium,  sed interrogatione et confessione conscientie bone in Deum, uerum potius talem de quo in Leuitico scriptum est sentit: Omnis, inquit, homo, qui accesserit de stirpe uestra ad ea que consecrata sunt, et que obtulerunt filii Isrel Domino, in quo est immunditia, peribit coram Domino . Non dicit: In quo fuit immunditia. Immunditia quippe eius in ipso est, qui mendacio contegit ueritatem; et idcirco de stirpe sacerdotali: uos, inquit, genus electum, regale sacerdotium ; et in Apocalypsi: Fecisti nos regnum Deo et sacerdotes , ad ea que consecrata sunt Domino accedens, quandiu immunditia eius in ipso est, non poterit aquis inuocatione Dei sanctitatis immergi, ut  innoxius pereat, sed pereundus monstrabitur. Expurgate, inquit Apostolus, uetus fermentum, ut sitis noua consparsio, sicut estis azymi . Ac si patenter dicat: Reputatum de crimine, atque negantem, quem idoneis testibus iudiciario ordine comprobare nequitis, aut sacramento, aut Dei iudicio expurgate, ne in medio uestri manens anathema, dicatur uobis: Anathema in medio tui, Isrel, non poteris stare coram inimicis tuis . Et item dicit Apostolus: Nolite communicare operibus infructuosis tenebrarum . Unde Augustinus : Nolite communicare, hoc est, nolite consentire. Et quia parum erat non consentire si sequeretur negligentia discipline, magis, inquit, et redarguite. Duobus modis non te  maculat malus, si non consentias, et si redarguas. Igitur arguendus est peccator, et si negauerit et ordine iudiciario comprobari non poterit, examinetur, ut probatus manifestus fiat, et reprobatus latere non possit. Deprehensus autem confiteatur et peniteat, et non tenebitur fune peccatorum suorum, quo est illigatus, ut non mergatur et lauetur aqua salutari perfusa lacrymis, et dimergatur ut Aegyptii, et qui corrupti erant carnali corruptione coram Domino, sicut plumbum in aquis uehementibus, et secundum prophetam: Proiiciantur iniquitates eius in profundum maris , quia antea cum mendacio suo mergi ut ablueretur non poterat, donec confessione a se illud in profundum proiiceret, et ablutus emergeret, qui ante confessionem  sicut ferrum Elisei premebatur aqua , usquedum ad confessionem diuini nominis ad lignum rediit: ita nichilominus negans peccati pondere premitur anxia conscientia, usque dum pronuntians impietatem peccati sui Domino, in cuius ligno crucis omnium hominum, ut dicit Ambrosius, leuatur infirmitas. Et hoc est diluuium, quod et baptisma, quo peccata omnia diluuntur, sola iusti mens et gratia resuscitatur, pridem quippe mortui negatione peccati. Legat deuotus librum Dialogorum beati Gregorii , et inueniet sanctimoniales non correctas, et pro incorrectione sua a sancto Benedicto excommunicatas, post mortem tempore communionis de sepulcris ab Ecclesia, quia non communicabant, exisse, post reconciliationem  autem, se in suis sepulcris continuisse, et pueri monachi corpus a terra teneri non potuisse, quia Benedicti gratiam non habebat, et uas uitreum signo crucis per Benedictum edito disruptum: et iterum uas uitreum in ingens precipitium, saxorum molibus aspersum, eius iussione propter inobedientiam proiectum, atque incolume reseruatum, et discipulum eius Maurum super undas laci deambulasse: ferrum autem de profundo laci, Elisei more, per ipsum in manubrium reuocatum fuisse. Et sicuti scriptum diuinis paginis continetur , sacer ignis absconsus, post multa annorum curricula in crassam aquam uersus reperitur, eadem aqua super oblatum sacrificium uersa diuina potentia est  igne consumpta. Sed et Gedeonis sacrificium cum superfuso iure, cuius abundantia solet ignis exstingui, per angelicum ministerium, igne etiam lambente petram consumptum est ; et in unius eiusdemque elementi mysterio et finis est uitiis, et origo uirtutibus, operante Spiritu sancto, in aqua sacri baptismatis. Hec diligens lector legat, et non mirabitur in iudicio aque frigide innocentes ab aqua recipi, nocentes autem non recipi: sicut et in aqua calida coquuntur noxii, innoxii uero reseruantur incocti. Quia et Christus, celestis medicina Patris, uerus humane medicus salutis, inuocatus a suis fidelibus, ut et medici carnis ipso inspirante solent, contraria contrariis, calida frigidis, frigida calidis curat. Et in ueteri Ecclesia, que uocatur usitatius  Synagoga, de unius eiusdemque seditionis hominibus, quosdam terra absorptos operuit, quosdam uero super terram edax flamma consumpsit . Dumque caro innoxia Saluatoris aquis frigentibus tinguitur, opposita quondam noxiis romphea ignea paradisi restinguitur. Sed et dispositione ipsius elementorum conditoris atque rectoris, uno eodemque sole lutum stringitur, cera liquatur. Hec dicta sint, quia elementum instabile in mergendo, pro fide credentium, quosdam recipit, quosdam autem non recipit: sed et feruore elementi eiusdem quidam coquuntur, et quidam euadunt incocti.

Nec pretereundum quia legimus in capitulis Augustorum  fuisse uetitum frigide  aque iudicium: sed non in illis synodalibus, que de certis accepimus synodis. Quod, ut quidam insulse dicunt, propterea fuerat uetitum, quoniam quasi rebaptizatur, qui in nomine Domini aquis immergitur. Sed hoc ibidem scriptum nequaquam reperimus. Nec nos etiam ignoramus quia beatus Ambrosius plura dicit baptismata, id est plura baptismatis adnotat preconia. Et sacri canones rebaptizationes omnibus ut uitande sunt prohibent: nemo tamen est pene fidelium, qui se sine crucis signo, uel inuocatione diuini nominis aquis etiam ad lauandum immittat, iubente Apostolo: Omnia agendum in nomine Domini ; et non se illo baptizari putat baptismate quo renatus est ex aqua et spiritu. Sermo enim, et opus Dei, cunctaque sacramenta  diuina, manna sunt, quod sicut scriptum est: Habuit omne delectamentum, et omnis saporis suaui tatem , quodque sicut pro desiderio suscipientium quondam factum est in saporem gustantium, ita et hec pro deuotione credentium fiunt causa ostensionum. uelut incarnatio Domini in ruinam et resurrectionem multorum est, et crux eius, pereuntibus quidem stultitia est, credentibus uero in salutem uirtus Dei est, et predicatio ipsius aliis est odor mortis in mortem, aliis odor uite in uitam; et baptismatis sacramentum, quod uerbis solemnibus consecratur, ut catholici doctores produnt, infidelibus est ludificatio, fidelibus autem redemptio. Si autem extra Domini institutionem et apostolicam fit  traditionem, lauacrum est corporalium sordium, non ablutio peccatorum. ueluti et sanctus Augustinus de consecratione corporis et sanguinis Domini nostri Iesu Christi in libro contra Faustum dicit : Panis et calix non qualibet sed certa consecratione mistus fit nobis, non nascitur. Proinde quod non ita fit, quamuis sit panis et calix, alimentum est refectionis, non sacramentum religionis.

Et ipsa sacramenta altaris deuote ad se accedentibus uita, indeuotis iudicium, sicut et panis uitam fortium roborat, paruulorum necat, et lenis sibilus equos mitigat, catulos instigat, et sol qui ceram liquat, lutum stringit, sanis oculis lumen est, et lippientibus tenebre; utque uenenum mors est  homini, et uita serpenti, sic et istud iudicium firmiter et rite credentibus ostensio ueritatis, hesitantibus autem et dubiis error inuoluens esse dignoscitur. Quoniam sicut Paulus dicit: Est enim fides sperandarum substantia rerum, argumentum non apparentium , profecto liquet quia, exponente beato Gregorio , fides illarum rerum argumentum est que apparere non possunt. Que etenim apparent, iam fidem non habent, sed agnitionem. Sic in hoc diuino iudicio his, de quibus antea dubitabamus, diuina ostensione monstratis, que corporalibus oculis uidere non possumus, oculis fidei contemplantes credulitatem accommodare debemus. Sicut Thomas antea dubitans, dum Dominum palpauit, aliud uidit, et aliud credidit: a mortali  quippe homine Diuinitas uideri non potuit. Hominem igitur uidit, et Deum confessus est, dicens: Dominus meus, et Deus meus . uidendo ergo credidit, quem considerando uerum hominem, hunc Deum quem uidere non poterat exclamauit. Ita et ueritatem rei de qua dubitamus, quia corporalibus oculis uidere nequibamus, diuine ostensioni credentes, ueritatem, que Deus est, exclamando laudare debemus, cum impleri uiderimus quod dicit Apostolus: Nolite iudicare ante tempus, quoadusque ueniat Dominus, qui et illuminabit abscondita tenebrarum, et manifestabit consilia cordium . uenit quidem nunc Dominus ad illuminationem nostrarum tenebrarum, ut cognoscamus ueritatem per manifestationem ipsius iudicii, qui uenturus est ad manifestanda  consilia cordium in futuro iudicio. Hec autem dicimus, non quo quemquam reprehendamus, quia nec ibi scriptum est cur hoc iudicium non debeat fieri, sed tantummodo dictum ne fieret, aut nostra, quasi sapientius prolata, quam alii inuenire ex sanctorum documentis preualuerint, siue preualeant, defendere satagamus. Unusquisque enim in suo sensu abundat. Tantum quilibet hoc caute prouideat, ut a fide catholica et traditione apostolice sedis non discrepet. Sed que sentimus humiliter proferentes, parati sumus, si quis conuenientius nobis ostenderit, sine contentione sano intellectui cedere, et libentissime non modo consentire, quin etiam discere.



EPISTOLA XXuI. AD HILDEBOLDUM EPISCOPUM SUESSIONENSEM. Illum, infirmitate detentum, iuxta petitionem litterarum confessionis eius, absentem reconciliando absoluit.



HINCMARUS, nomine, non merito, Rhemorum episcopus, ac plebis Dei famulus, carissimo filio et uenerabili fratri nostro HILDEBOLDO mentis et corporis salutem tribui a Deo deposco.

Quando confratres et cepiscopi nostri, Hodo et Rainelmus, Willebertus quoque, et Adalbernus atque Geroldus, et nouiter ordinatus Hadebertus, mecum Rhemi fuerunt, humilis ac sincere mentis tue confessionem  relegi, et pro tua anime et corporis salute per omnem nostram parochiam Domini misericordiam implorari poposci. Et quoniam fratrem nostrum Hodonem ad te iturum cognoueram, non putaui necesse fore ut tibi litteras mitterem, quia ipse et unanimitate nostra, et ministerio episcopali, ea que agenda sunt erga infirmum fratrem per se agere poterat. Sed quoniam presbyterum tuum ad me mittens eumdem breuiculum confessionis tue mihi remisisti, petens ut absolutorias litteras tibi transmittam, quam deuotionem tuam gratanter suscepi: scio enim quia non in me bona merita que nulla sunt, sed uirtutem ministerii immerito mihi commissi attendis. Et ideo per uerba sancti Leonis exsecutionem ministerii indignitatis mee, et fidem tuam, ad  pontificem confessionis nostre Iesum mitto. Ait enim idem sanctus Leo, quia aliter in Ecclesia Dei, que corpus Christi est, nec rata sunt sacerdotia, nec uera sacrificia, nisi in nostre proprietate nature uerus non Pontifex reconciliet, uerus immaculati Agni sanguis emundet. Qui licet sit in Patris dextera constitutus, in eadem tamen carne quam sumpsit ex uirgine sacramentum propitiationis exsequitur, dicente Apostolo: Christus iehsu, qui mortuus est pro nobis, imo qui et resurrexit, qui est in dextera Dei, qui etiam interpellat pro nobis ; cuius misericordie nec modum possumus ponere, nec tempora diffinire, apud quem nullas patitur uenie moras uera confessio, dicente Dei Spiritu per prophetam: Cum conuersus ingemueris saluus eris; et  alibi: Dic iniquitates tuas prior, ut iustificeris; et item: Quia apud Dominum misericordia et copiosa apud eum redemptio ; et sanctus dicit Ambrosius: Beatus qui uel sub ictu mortis auertit a uitiis. Beati enim quorum tecta sunt peccata , quia scriptum est: Desine a malo et fac bonum, et inhabita in seculum seculi . Quicunque ergo desierit a peccatis, et fuerit ad meliora conuersus, habebit superiorum indulgentiam peccatorum, que fuerit uel penitendi confessus affectu, uel corrigendi auersus ingenio.

Quapropter sicut principali sententia constat, quia in multis offendimus omnes, unde ingemiscimus;  ita principali sententia consolamur, quia si confiteamur peccata nostra, fidelis est et iustus, quin iehsu Christus, conditor et redemptor ac saluator noster, quem habemus aduocatum iustum apud Patrem, et est propitiatio pro peccatis nostris, et interpellat pro nobis, fideliter confitentibus nobis dimittit nobis peccata nostra, et emundat nos ab omni iniquitate. Quibus animati diuinis sententiis, frater et consacerdos noster Hildebolde, confitenti tibi peccata tua, per ecclesiasticam apostolice auctoritatis potestatem, quam Dominus noster iehsu Christus tradidit discipulis et apostolis suis, dicens: Accipite Spiritum sanctum: quorum remiseritis peccata remittuntur eis ; et per eosdem apostolos suos ipsorum successoribus, quorum  uices licet indigni tenemus, etsi non merito, tamen nomine atque officii susceptione, eamdem potestatem donauit, et in se credenti fideliter dixit: Fiat tibi secundum fidem tuam , gratia et omnipotentia sua, uirtute sancti Spiritus, qui est remissio omnium peccatorum, dimittat tibi omnia peccata tua, liberet te ab omni malo, conseruet in omni bono, et perducat te ad uitam eternam, et ad sanctorum sacerdotum consortium, Amen.

Et quia, dulcissime frater, tali infirmitate, sicut ipse nosti, detentus corpore ad te ire non possum, spiritu et deuotione ad te uado, et quod ipse corporaliter erga te gererem spiritu ago, et per comministros ac compresbyteros nostros in te agi corporaliter posco: mittens manu mea, secutus maiorum  exempla, in manu istius presbyteri oleum sanctificatum, ut etiam obsequio meo per eius mentionem, Spiritus sancti gratia, qui est remissio omnium peccatorum, indulgentiam percipias omnium delictorum, et consortium sanctorum episcoporum. uelut ex superfluo denique, quoniam hec te egisse non dubito, bonam deuotionem tuam commoneo, ut preter istam generalem confessionem, queque ab ineunte etate, usque ad hanc in qua nunc degis, te commisisse cognoscis, specialiter ac singillatim Deo et sacerdoti satage confiteri; et dum unumquodque erroris tui inquinamentum singillatim confiteris et defles, simul te de omnibus actorum lacrymis mundes. Unde dicitur per Prophetam: Diuisiones aquarum deduxit oculos meus . Diuisam  quippe ex oculis aquam deducimus, quando peccatis singulis dispertitas lacrymas confitendo exhibemus. Que singillatim de singulis semel sacerdoti sufficit confessio facta, si post hanc confessionem, et per sacerdotale consilium emendationem, non fuerint iterata peccata. Quotidie tamen de singulis singillatim cum gemitu uel lacrymis in oratione Deo est facienda confessio, ut ita confitens Domino cum Psalmista dicere possit: Amplius laua me ab iniquitate mea, et a peccato meo munda me. Quoniam iniquitatem meam ego cognosco, et peccatum meum contra me est semper . Si autem quiddam subreptum fuerit de his que per dignos penitentie fructus deleta sunt, recurrendum est ad  diuinum per beatum Ioannem consilium: Memor esto unde cecideris, et age penitentiam, et prima opera fac . Sed sciendum est quia tunc bona opera nos a culpis mundant et liberant, cum perpetrata mala plangimus et abdicamus. Nam qui semper peccare uult, et quasi semper bona agere, scire debet quia commista prauis actibus opera bona animam non redimunt, quam a uitiis non compescunt. Cor, inquit, contritum et humiliatum Deus non despicit . Quisquis enim peccata plangit, nec tamen deserit, cor quidem conterit, sed humiliare contemnit: quisquis uero peccata sua iam deserit, nec tamen plangit, iam quidem humiliat, sed conterere cor recusat. Quotidiana autem leuiaque peccata, secundum Iacobi Apostoli  hortamentum, alterutrum cequalibus quotidie confitenda sunt. Que quotidiana eorum oratione cum quotidianis piis actibus credenda sunt mundari, si cum benignitate mentis in oratione Dominica ueraciter dicitur: Dimitte nobis debita nostra, sicut et nos dimittimus debitoribus nostris .

Frater carissime, de quotidiana communione corporis et sanguinis Domini nostri Iesu Christi noli te securare ut quotidie te illa non munias: quatenus per hanc communionem sacramentorum eius unum effectus cum eo, in quo princeps mundi ueniens nichil suum inuenit, et fidelis in omnibus uerbis suis, et sanctus in omnibus operibus suis dixit: Qui manducat carnem meam et bibit sanguinem  meum, in me manet et ego in eo , ab omni hoste munitus, securus ad conditoris et redemptoris ac saluatoris tui presentiam uenias.



EPISTOLA XXuII. AD ADRIANUM PAPAM. Respondet ad ea que pontifex de regno Lotharii et de Hincmari nepotis causa mandarat.


Domino sanctissimo et reuerentissimo Patrum Patri ADRIANO, primarie sedis apostolice et uniuersalis Ecclesie pape, HINCMARUS, nomine, non merito, Rhemorum episcopus, ac plebis Dei famulus.

Excellentie uestre auctoritas nuper XIu Kalend. Nouembris, indict. Iu, mihi per legatos suos multis  et magnis increpationibus repletam, sicut sibi placuit, misit epistolam. De quibus, ut uiri flagellis eruditi uerbis utar, quantum ad humanum spectat iudicium: Non uiro qui similis mei est respondebo, nec qui mecum in iudicio possit audiri: nec est qui utrumque ualeat arguere, et ponere manum suam in ambobus ; et: Si locutus fuero, non quiescet dolor meus; et si tacuero, non recedet a me . Propterea non ex equo ad omnia, sed ad quedam de his que scripsistis, de quibus tacere non audeo, breui et humili sermone mihi est respondendum. Quia scripsistis me reminisci debere, si unquam epistolis non rescriptum sit, et conuenientibus responsis de negotiis de quibus agebatur  apostolice sedi remissum, sicut me pro uestro contemptu fecisse penitus constat, quando nuper per uiros missos in Galliarum partes epistolas tam mihi quam aliis destinastis, et nullum inde responsum recepistis. Humiliter suggero, quia nunquam per contemptum a sedis apostolice preceptionibus deuiaui, et in uestra epistola per commemoratos missos uestros, Paulum scilicet et Leonem uenerabiles episcopos, pusillitati mee directa scripsistis quid inde agerem, sed non scripsistis ut inde uobis rescriberem. uerumtamen eisdem missis uestris uerbis respondi, pro uiribus me iussionem uestram exsecuturum. Egi autem exinde quantum ualui, et quantum mihi agendum esse uidere potui, et quod me agere non posse uidi, ad potestatis uestre auctoritatem tractatione  mea referre curaui, sicut et uobis innotescendum cuius rei exitum et effectus certitudinem sciui, quando prefatas increpatorias litteras mihi misistis, parabam scilicet, quomodo ipsa die, quando epistolas uestre auctoritatis mihi Paulus et Leo uenerabiles episcopi dederunt regi et episcopis, et regnorum primoribus, qui tam de regno quod antea domnus Carolus habuit, quam et de regno quod olim rex Lotharius habuit adfuerunt, relegi, et eis ut ita seruarent denuntiare curaui.

His autem quidem episcopis regni quod antea domnus Carolus habuit, detulerunt epistolam, ad eos generaliter directam transmisi. Indeque episcopis tam ex regno suo quondam Lotharii, qui in Attiniaco iussu ipsius domni Caroli regis conuenerunt,  eamdem epistolam relegi, et prefato domno regi Carolo, sed et episcopis regni ipsius, et episcopis regni dudum Lotharii, et episcopis regni Ludouici, sed et ipsi Ludouico regi Germanie hanc schedulam que subsequitur, post iuramenta inter reges sine me facta, dedi. In qua sic auctoritatis uestre preceptionem indixi, ut periculis imminentibus commemoratis, quomodo eis obuiare, et illa omnia penitus et insimul commouere non poteram, relatione ad auctoritatem uestram, et si non resistentibus, uel mihi consulerem. Ipsa autem schedula, et regibus, et episcopis, ac regnorum primoribus a me recitata et data, ita se habet: Domnus apostolicus Adrianus, sicut multis est cognitum, et litteris suis, quas pre manibus habeo, exiguitati mee dignatus est intimare,  regibus et presulibus ac regnorum primoribus in his Galliarum partium regionibus, et inter cetera auctoritate ministerii sui mandauit, ut regnum quondam ac regis Lotharii, quod domno imperatori Ludouico spirituali filio eius hereditario iure debetur, et quod ad eum post mortem ipsius Lotharii rediet, uel homines in eo degentes, mortalium nullus inuadat, nullus commoueat, nullus ad se conetur inflectere. Quod si quis presumpserit, non solum per sue auctoritatis ministerium infirmabitur, uerum etiam uinclis anathematis obligatus, nomine Christianitatis priuatus, cum diabolo omnino locabitur; et si quis nostrum de episcopis tam nefarie temeritatis auctorem uel tacendo fugerit,  uel non resistendo consenserit, non iam pastoris, sed mercenarii nomine se nouerit censendum, et quia iam non pertinebit ad eum de ouibus, non pertinebit consequenter de pastoralibus dignitatibus. Que autem in epistolis ad episcopos et regnorum primores regni quondam Lotharii directis contineantur, melius ipsi scitis, qui eas legistis. Audiui etiam quod similes epistole, sicut domno nostro Carolo, et episcopis ac primoribus regni ipsius directe sunt, domno nichilominus Ludouico regi glorioso, et episcopis ac regni eius primoribus misse sunt, quod uos qui de regno eius estis certius scitis. Mihi quoque exiguo Rhemorum episcopo auctoritate sua domnus apostolicus specialiter commendauit, ut uice sua tam reges, quam  ceteros Dei ac mundi ministros admonendo, suadendo, ac prohibendo a cupiditatis uel auaritie uitio, et ut aliena non suscipiant, atque regnum quondam Lotharii et homines in eo degentes non inuadant, comprimant et compescant. Sed et per multos et a multis audio, diuulgatum inter principes nostros, dominos scilicet ac reges gloriosos, mutuis sacramentis firmatum, ut inter eos qui se dicunt ipsius regni heredes esse equa diuisio ipsius regni fiat: que firmitas si facta non fuisset, ut multi affirmant, iam seditio inter populos illis subiectos exorta fuisset. Et si ipsa firmitas exsecuta non fuerit, prelia et seditiones, sicut iam fuerint post obitum domni Ludouici imperatoris, inter eos exsurgent, et maxima strages populi ac perditio animarum inde  proueniet, quod postea emendari non poterit. Quapropter inter tanta et talia pericula, scilicet domni apostolici preceptum negligere, et pactum iuramentis in nomine Domini et sanctorum eius inter reges nostros firmatum dissoluendum iudicare, et seditiones populorum ac prelia paruipendere, et ut ecclesiarum rectores ac uiri nobiles, de multis partibus a paganis impetiti, et sine rege ac principe, nisi quem ipsi post mortem Lotharii pro sua quisque conuenientia elegerint, sicut fatentur, existentes, non debeant uel sicut habent necessitatem non habeant libertatem rectorem eligere, qui sanctam Ecclesiam, et eos atque Christianitatem in illo regno consistentem defendat et gubernet, dicere anxians sine generali unanimitate episcoporum regni  domni Caroli, quibus domnus apostolicus de causa regni Lotharii suam misit epistolam, quam eis, sicut mihi est preceptum, direxi, de his que premisi, quantum ex me est, nulli definitioni audeo consentire, reseruato per omnia priuilegio sententie domni pape, cuius auctoritas, si aliquid de actis corrigendum fuerit, admonitione paterna corriget, et que stabilienda sunt poterit roborare.

De hoc uero quod mihi scripsistis dicentes: Quis melius te nouit, quod filii quondam Ludouici imperatoris, in unum conuenientes, regnum inter se diuiserunt, iureque iurando sibi inuicem promiserunt, ut nullus eorum regnum alterius fratris sibi usurparet, aut omnino peruaderet, et tunc Carolus rex,  iuramentis contemptis, illud regnum quod Lothario imperatore defuncto domino serenissimo imperatori filio eius debetur inuasit, et fidem debitam uiolauit? Reuerentie uestre debita humilitate respondebo, quoniam etsi ita esse ut scribitis scirem, cum ipse rex Carolus ita esse non confiteatur, nec uel legali uel regulari iudicio inde conuictus appareat, et multis attestantibus fateatur hanc regni partem sibi a patre Ludouico Augusto, consensu tam episcoporum quam ceterorum procerum totius imperii traditam, et a fratre Lothario sacramento publice confirmatam, sequendum tamen mihi arbitrarer quod premisso iudicio dicit Africanum concilium : Ut magis caueat episcopus ne dicat in quemquam, quod aliis documentis conuincere non  potest.

Unde sanctus Augustinus, qui eidem concilio interfuisse legitur, a sede apostolica, beato Celestino docente, pro uita sua atque meritis ac magna scientia inter magistros optimus habitus, in libro de Penitentia dicit : Plerique boni Christiani propterea tacent, et sufferunt aliena peccata que nouerunt, quia documentis sepe deseruntur, et ea que ipsi sciunt indicibus ecclesiasticis probare non possunt. Quamuis enim uera sint quedam, non tamen iudici facile credenda sunt, nisi certis indiciis demonstrentur. Nos uero a communione quemquam prohibere non possumus, quamuis hec prohibitio nondum sit mortalis, sed medicinalis, nisi aut sponte confessum, aut aliquo siue  seculari, siue ecclesiastico iudicio nominatum atque conuictum. Quis enim sibi utrumque audet assumere, ut cuiquam ipse sit accusator et iudex? Cuiusmodi regulam etiam Paulus apostolus in Epistola ad Corinthios breuiter insinuasse intelligitur, cum quibusdam talibus commemoratis criminibus, ecclesiastici iudicii formam ad omnia similia ex quibusdam daret, ait: Scripsi uobis in Epistola, non commisceri fornicariis, et reliqua ; et aliquando post: Si quis frater nominetur aut fornicator, aut rapax, cum eiusmodi nec cibum quidem simul sumite. Quid enim mihi de his qui foris sunt iudicare? nonne de his que sunt inter uos iudicatis? de his autem qui foris sunt Dominus iudicabit. Auferte malum a uobis ipsis . Quibus uerbis satis ostendit  non temere aut quomodolibet, sed per iudicium auferendos esse malos ab Ecclesie communione: et si per iudicium auferri non possunt, tolerentur potius, ne peruerse malos euitando quisque ab Ecclesia ipse discedens, eos quos fugere uidetur uinciat ad gehennam. Et item: Si quis frater nominatur fornicator, aut raptor, et reliqua. Eam, inquit, nominationem intelligi Apostolus uoluit, que fit in quemquam, cum sententia ordine iudiciario atque integritate profertur. Nam si nominatio sufficit, multi damnandi sunt innocentes, quia sepe falso in quemquam crimen nominatur. Noluit enim hominem ab homine iudicari ex arbitrio suspicionis. uel etiam extraordinario usurpato iudicio, sed potius ex lege Dei,  secundum ordinem Ecclesie, siue ultro confessum, siue accusatum, atque conuictum.

Sunt enim leges, et canones, ac decreta sedis apostolice ex eisdem canonibus promulgata, que manifestant qualiter et a quibus, uel ubi quis debeat accusari uel iudicari; de quibas sanctus Augustinus in libro de uera Religione  dicit: In istis temporalibus legibus, quanquam de his homines iudicent cum eas instituunt, tamen cum fuerint institute atque firmate, non licebit iudici de ipsis iudicare, sed secundum ipsas. Et sanctus Gelasius in decretis suis ad Orientales episcopos: Ideo, inquit, uocatur ad iudicium certa quecunque persona, ut aut fateatur obiecta, aut uincatur obiectis. Et iterum : Nathan propheta palam publiceque  in facie regis Dauid et commissum pronuntiauit errorem, et ipsum commissum non tacuit, et confessione correctum consequenter absoluit. Et sanctus Bonifacius longe ante decreuit: Et accusatus presens, si confidit, ad obiecta respondeat. Non insurgendum ergo mihi est uisum ad iudicandum illum qui non confessus, aut in aliquo siue seculari, siue ecclesiastico iudicio nominatus est atque conuictus: nec utrumque fui ausus assumere, ut eius ipse forem et accusator et iudex.

De eo quod sanctitas uestra exiguitati mee scripsit, quia silui, et contra tale facinus saltem leuiter non insurrexi, non solum consors, sed etiam, quod est deterius, huius tyrannidis auctor ipse uideor, cum uenia et pace uestre sublimitatis dico, quia ille  qui forte hac opinione, sed non cognitione, ad iniuriam et increpationem meam uobis suggessit, scire debuerat uestre auctoritatis grauitatem sufficienter recolere quod scriptum est: Causam quam nesciebam diligentissime inuestigabam . Et ut beatus dicit Gregorius : Cum omnia nuda et aperta sint oculis Domini, tamen mala Sodome noluit audita iudicare, qui ait: Descendam, et uidebo utrum clamorem qui uenit ad me opere compleuerint, an non est ita, ut sciam . Omnipotens itaque Dominus et omnia sciens, cur ante probationem quasi dubitat, nisi ut grauitatis nobis exemplum proponat, ne mala hominum ante presumamus credere quam probare? Nam ut uestre dignationi ueraciter fatear, nec auctor,  nec consors, nec consensor ullius tyrannidis unquam, uel usque ab ipsis cunabulis hactenus exstiti. Hec qui uobis talia nuntiauit, adiuuante Domino, de me probare non ualebit. Et quia non silui, et in annuntiando uel exsequendo ea que mihi a uestra auctoritate precepta sunt, pro scire et posse meo, deses uel segnis non exstiti, sicut et ante scriptis ostendi, et coram missis uestris uiua uoce monstraui.

De hoc quod dicitis, quia honore et dignitate ceteris Caroli regis regni episcopis sum sublimior, suggero quia scientia et meritis inferiorem, et non dignitate ac honore loci priorem ceteris metropolitanis me esse cognosco. Quia sicut Innocentius et  Bonifacius, ac ceteri sacre sedis Romane pontifices in decretis suis ex sacris canonibus promulgatis dicunt, unaqueque prouincia suo metropolitano debet esse contenta. De hoc quod scripsistis, ut si ipse rex Carolus in obstinationis sue perfidia post meam conuentionem persistere maluerit, quam iuxta uestra monita resipiscere, ab illius me communione atque consortio sequestrem, et secundum apostolum: Ne aue ei dicam , si uestre communionis uolo esse particeps, presentiam eius modis omnibus deuitem, cum magno cordis dolore ac gemitu dico, quoniam et ecclesiastici et secularis ordinis uiri, qui diuersis de regnis Rhemis ciuitatem plurimi conuenerint, quos mandatum uestrum ibidem mihi delatum, quia non debuit, latere non potuit, exiguitati  mee, qui quantum sciui et potui semper apostolice sedis priuilegium extuli, improperando dixerunt et dicunt: Nunquam huiusmodi preceptionem ab illa sede ulli decessorum meorum missam fuisse, cum inter reges sacramentis etiam confederatos, sed inter patrem et filios, ac inter fratres prelia et seditiones eorum temporibus fuisse noscantur. Et aliis peccatis meis reputo, me hac intentionis uestre comminatione singulariter ab auctoritate uestra impetitum, cum ceteros episcopos regni sui, confratres scilicet et consacerdotes meos, tantum monueritis, increpueritis, redargueritis et instruxeritis, non tamen sicut me illos de participatione communionis uestre intentando comminari uoluistis, nec etiam eos qui, ut quidam dicunt, regem nostrum in  regnum quondam Lotharii pro sua necessitate inuitauerunt, et honores ex eodem regno obtinuerunt, neque illos qui regibus et regnorum primoribus sicut ego uestram preceptionem et de ipso regno interdictionem non intimauerunt, et ex aduerso ascendentes non restiterunt ut ego, qui secundum quod potui iussionem uestram perficere procuraui, et nichil emolumenti, et quantum passus est pedis in rebus cum plures ex Ecclesia mihi commissa diuturnis temporibus abstracte in eodem regno habeantur, nec aliud quodcunque commodum, nisi impedimenta et dispendia sim adeptus.

Sed et domno nostro regi Carolo ad exaggerationem dicitur a quibusdam, quod nec pro Lothario, sicut multorum certa notitia, et infantes inde geniti protestati  sunt, publico adulterio denotato, et apud sedem apostolicam accusato, in cuius parte regni non solum pars diecesis, uerum et pars parochie mee coniacuit, talem preceptionem et comminationem ab antecessore uestro nullus episcoporum in isto regno acceperit, nec etiam ab hereticorum, uel schismaticorum, siue tyrannicorum imperatorum ac regum, quales fuerunt Constantius Arianus, ac apostata Iulianus, et Maximus tyrannus, presentia et salutatione siue collocutione, sedis apostolice pontifices, uel alii magne auctoritatis atque sanctitatis episcopi, cum locus et ratio ac causa exigit, se subtraxisse leguntur. Et si, aliis episcopis regi nostro communicantibus, ego me ab illius communione  uel presentia subtraxero, dicunt secundum concilium Africanum , quandiu illi non communicauero, ut mihi ab illis non communicetur episcopis. Presertim cum ipse rex se periurum esse deneget, se inuasorem alterius et non ad se pertinentis regni diffiteatur, se tyrannum non esse confirmet, se hereticum uel schismaticum, quibus apostolus nec aue a quoquam dici precepit, non esse confiteatur: sed confessione recte fidei, et amplexione ecclesiastice pacis, se catholicum et in pace ecclesiastica manere et permanere uelle demonstret: et secundum leges ac canones, presens in iudicio, aut ad obiecta respondere, aut obiectis conuinci, se non refugere dicat. Et ut de regia persona, inquiunt, reticeamus, nec sicut quemlibet plebeium  uel liberi capitis uirum, in istis regionibus, secundum ecclesiasticas regulas et secundum leges publicas, illum accusatum uel sponte confessum, aut legaliter ac regulariter aperte conuictum audiuimus. Sed in libris illa satis notissima ad legendum oculis ingerunt, qualiter proauus suus Pipinus, a Stephano ipsius auxilium petente, et pro liberatione Romane Ecclesie in Galliam ueniente, in regem sit unctus, cum adhuc degeret Romana Ecclesia sub nomine et non auxilio defensionis Grecorum imperatoris, et idem Pipinus non excommunicatione apostolica, sed uirtute hostili, Haistulfum qualemcunque regem Christianum oppressit, et Italiam domuit, atque iustitias sancti Petri obtinuit.

Similiter et que auus eius Carolus temporibus  Adriani et Desiderii regis Longobardorum egerit, et quomodo patriciatum Romanum suscepit, quomodo etiam temporibus Leonis pape nomen imperatoris adeptus fuit, et que in Italia, et quanta erga Romanam Ecclesiam fecerit; et quomodo Stephanus in Belgicam ueniens, et Rhemi patrem suum imperatorem coronans sacrauerit; et quomodo Gregorius subreptus cum Lothario patre suo repugnante in Franciam uenit, et pax postea in Francia ut antea non fuit, et ipse papa cum tali honore sicut decuerat et sui antecessores fecerunt, Romam non rediit. Et computant quanta iste ab episcopis et populo qui regem non habebant, et a paganis et seditiosis impetebantur, in regnum quod Lotharius habuit inuitatus exordinata ordinauerit: et dicunt secularem  scripturam dicere, quia omne regnum seculi huius bellis queritur, uictoriis propagatur, et non apostolici uel episcoporum excommunicationibus obtinetur, et Scripturam diuinam proponunt dicere: Quia Domini est regnum, per quem reges regnant, et cui uoluerit dat illud ; ministerio angelorum et hominum. Quibus cum uerba beati Iacobi apostoli opponimus, dicentis: Unde bella et lites inter uos? Nonne hinc? id est ex concupiscentiis uestris, que militant in membris uestris? Litigatis et belligeratis, et non habetis, propterea quod non postulatis .

Et ideo, quia Domini est regnum, et per eum reges  regnant, ab illo regnum postulare debetis, qui litigatis et belligeratis pro temporali gloria, cum, si Dominum pia intentione postularetis, ipse uobis necessaria ad usum temporalem et ad fruendum perpetuo superna bona tribueret. Et cum potestatem a Christo sancto Petro primo apostolorum, et in eo suis successoribus datam, sed et apostolis, et in eis episcopis, pontificium ligandi et soluendi collatum illis insinuare uolumus, respondent: Et uos ergo solis orationibus uestris regnum contra Nortmannos et alios impetentes defendite, et nostram defensionem nolite querere; et si uultis ad defensionem habere nostrum auxilium, sicut uolumus de uestris orationibus habere adiutorium, nolite querere nostrum dispendium, et petite domnum apostolicum, ut quia  rex et episcopus simul esse non potest, et sui antecessores ecclesiasticum ordinem quod suum est, et non rempublicam, quod regum est, disposuerunt, non precipiat nobis habere regem, qui nos in sic longinquis partibus adiuuare non possit contra subitaneos et frequentes paganorum impetus, et nos Francos non iubeat seruire, quia istud iugum sui antecessores nostris antecessoribus non imposuerunt, et nos illud portare non possumus, qui scriptum esse in sanctis libris audimus, ut pro libertate et hereditate nostra usque ad mortem certare debeamus. Et si aliquis episcopus aliquem Christianum contra legem excommunicat, sibi potestatem ligandi tollit, et nulli uitam eternam potest tollere, si sua peccata illi eam non tollunt. Et non conuenit  uni episcopo dicere, ut Christianum, qui non est incorrigibilis, non propter propria crimina, sed pro terreno regno alicui tollendo, uel acquirendo nomine Christianitatis debeat priuare, et eum cum diabolo collocare, quem Christus sua morte et suo sanguine de potestate diaboli uenit redimere, et Christianos pro fratribus suis animas suas docuit ponere. Propterea si domnus apostolicus uult pacem querere, sic pacem querat ut rixam non moueat, quia non nos concredemus ut aliter ad regnum Dei peruenire non possimus, si illum quem ipse commendat terrenum regem non habuerimus. Et alia de iuramentis, et periuriis, et de tyrannide, de quibus scripsistis, sed et de firmitatibus que inter reges nostros facte fuerunt, et de seditionibus que pro  illo regno exorte fuerunt, et ad internecionem multorum peruenirent, nisi ipse firmitates exsecute fuissent, nobis dicunt que uestre auctoritati mandare nobis non conuenit. Quapropter, quomodo ipsius regis, in cuius regno parochia et prouincia mea consistit, et eorum qui cum eo degunt, sine anime periculo, et mihi commisse Ecclesie detrimento, consortium uel presentiam ualeam deuitare non uideo, cum beatus Augustinus in prefato libro de Penitentia dicat: Scripsi uobis, inquit Apostolus in Epistola, non commisceri fornicariis, non utique fornicariis huius mundi, aut auaris, aut raptoribus, aut idolis seruientibus: alioquin debueratis de hoc mundo exire . Non enim possunt homines in hoc mundo uiuentes,  nisi cum talibus uiuere, nec eos lucri possunt facere Christo, si eorum colloquium conuiuiumque uitauerint. Unde et Dominus cum publicanis et peccatoribus comedens: Non est, inquit, opus sanis medicus, sed male habentibus. Non ueni uocare iustos, sed peccatores . Et paulo post: Quibus satis ostendit, non temere et quomodolibet, sed per iudicium auferendos esse malos ab Ecclesie communione, et si per iudicium auferri non possunt, tolerentur potius, ne peruerse malos euitando, quisquam ab Ecclesia ipse discedens, eos quos fugere uidetur uinciat ad gehennam. Quia et ad hoc nobis sunt in Scripturis exempla proposita, uel in messe , ut palee sufferantur usque ad ultimum uentilabrum, uel infra illa retia , ubi pisces boni  cum malis usque ad segregationem, que futura est in littore, hoc est in fine seculi, equo animo tolerentur. Et item idem ex sententia Pauli: Duobus modis non te maculat malus, si non consentias, et si redarguas: hoc est non communicare, non consentire. Communicatur quippe, quando facto eius consortium uoluntatis et approbationis adiungitur. Hoc ergo admonens nos Apostolus ait: Nolite communicare operibus infructuosis tenebrarum . Et quia parum erat non consentire, si sequeretur negligentia discipline, magis autem, inquit, et redarguite . uidete quemadmodum utrumque complexus est. Nolite communicare, magis autem et redarguite. Quid est, nolite communicare? Nolite consentire, nolite laudare, nolite approbare. Quid est  autem, magis et redarguite? Reprehendite, corripite, cercete. Hoc enim secundum preceptionem uestram uerbis et scriptis egi sepissime. Et in epistola concilii ad Donatistas , idem doctor solertissimus dicit: Quisquis, inquit, in hac Ecclesia bene uixerit, nichil ei preiudicant aliena peccata: quia unusquisque in ea proprium onus portabit, sicut Apostolus dicit: Et quicunque in ea corpus Christi manducauerit indigne, iudicium sibi manducat et bibit . Cum autem dicit iudicium sibi manducat, satis ostendit quia non alteri iudicium manducat, sed sibi: quia communio malorum non maculat aliquem participatione sacramentorum, sed consensione factorum. Nam si in factis malis non eis quisquam consentiat,  portat malus causam suam et personam suam, nec preiudicat alteri, quem in consensione mali operis socium non habet criminis. Et in primo libro de Baptismo  dicit: Spirituales siue ad hoc ipsum pio studio proficientes, non eunt foris, quia et cum aliqua uel peruersitate, uel necessitate hominum uidentur expelli, ibi magis probant quam intus permaneant, cum aduersus Ecclesiam nullatenus eriguntur, sed in solida unitatis petra fortissime caritatis robore radicantur. Ad hoc enim pertinet quod in illo Abrahe sacrificio dicitur: Aues autem non diuisit.

Igitur qui me a solida unitatis catholice et apostolice Ecclesie petra non diuido, et sicut nostis  scriptis, et etiam presentibus uestris missis, adeo ex uestra iussione uerbis restiti regi, ac regnorum primoribus, ut et coram eisdem missis comminaretur mihi, quoniam si in mea sententia permanerem, ad altare Ecclesie mee cantare possem, de rebus uero et hominibus nullam potestatem haberem, a uestra communione non debeo separari aliorum factionibus quorum, quantum ex me est, non communico quecunque sunt tenebrosis operibus. Qui, inquit Dominus, peccauerit mihi, delebo eum de libro meo ; et: Anima que peccauerit, ipsa morietur . Sed et in peccantibus, ut bene nostis, et beatus dicit Gregorius, cause pensande sunt, et tunc ligandi atque soluendi potestas exercenda. Que potestas, ut Leo dicit, in alios  apostolos, et ad omnes Ecclesie principes commeauit: sed ideo singulariter Petro creditur, quia cunctis Ecclesie rectoribus Petri forma proponitur. Manet ergo Petri priuilegium, ubicunque ex ipsius fertur equitate iudicium: nec nimia est uel seueritas, uel remissio, ubi nichil est ligatum, nichil solutum, nisi quod beatus Petrus aut ligauerit, aut soluerit. Qualiter etiam frater et sacerdos noster Odo, Beluacensis episcopus, mecum pro obtemperandis uestris iussionibus laborauerit, iidem legati uestri uobis innotescere possunt. Sed et alie comminationes in nos sunt iaculate, quas adhuc nolo proferre, quasque scio, si Dominus illis permiserit, ut iam in deliberatione, ita sine retractatione comminantes in opere monstrare curabunt. Et ut mihi experimento  uidetur, propter meam interdictionem, uel propter lingue humane gladium, nisi alius eis obstiterit, rex uester uel regni eius primores non dimittent, ut quod ceperint quantum poterunt non exsequantur. Et nescio quomodo ipsius regis, uel inter quos habito, presentiam et communionem uel consortium ualeam deuitare, cum rex et cohabitantes mecum una cum rege, non solum in parochiam, uerum et in ciuitatem meam sepe conueniant, et ibi tandiu sicut regi complacet degant, et cum tanta multitudine, tam de regno quod antea habuit, quam et de regno quod Lotharius habuit, necnon de aliis regnis ad eum confluentibus, sicut missi uestri uiderunt, et hoc quam sepe illi uidetur, in ciuitate mea sustineo, qui ecclesiam et plebem mihi commissam deserere, et  aliorsum ut mercenarius non ualeo fugere, nec quo extra regnum eius fugiam habeo: sed regio cultu eo recepto, de ecclesiasticis facultatibus, sicut precipit et quandiu precipit, illi et sibi obsequentibus seruio, ut quiete, secundum quod instat tempus, cum mihi commissis degere possim. Dicit enim hanc potestatem suos decessores habuisse, quam ipse nullius interdictione dimittet.

Que omnia supra et infra dicta, sicut non ad accusandum, sic nec ad excusandum in aduocatione prefati regis depromo: etatem enim habet, ipse de se loquatur, neque ad resistendum uestre auctoritati, neque ad contradicendum uestre preceptioni, sed consulendum qualiter nos episcopi, et ego precipue,  in quem tantam comminationem intentastis, erga regem nostrum gerere debeamus, cum beatus Augustinus Apostoli exponens sententiam dicat: Apostolica, inquit, doctrina, ut omnis anima sublimioribus potestatibus subdita sit, et ut reddantur omnibus omnia, cui tributum tributum, cui uectigal uectigal, et cetera, saluo Domini nostri cultu, constitutionis humane principibus reddamus, quando et ipse Dominus, ut nobis huius sacre doctrine preberet exemplum, pro capite hominis, quo erat indutus, tributum soluere non dedignatus est. Iubentur etiam serui Christiani et fideles boni dominis suis temporalibus equanimiter fideliterque seruire, quos iudicaturi sunt, si usque in finem iniquos inuenerint, aut cum quibus regnaturi sunt, si et illi ad  uerum Deum conuersi fuerint. Omnibus tamen precipitur seruire humanis potestatibus atque terrenis, quo usque post tempus prefinitum, ab istius seculi confusione, tanquam de captiuitate Babylonie, sicut Hierusalem liberetur Ecclesia. Ex cuius captiuitatis occasione, si etiam terreni reges, desertis idolis pro quibus persequebantur Christianos, unum uerum Deum et Christum Dominum cognouerint et colant, pro quibus Paulus apostolus iubet orare Ecclesiam, cum persequerentur Ecclesiam, ut securam et tranquillam uitam agamus cum omni pietate et castitate , sicut et ille populus in Babyloniam ductus per Ieremiam iubetur orare pro rege Babylonie, et beatus Petrus dicit: Subiecti estote omni humane creature propter Dominum, siue regi, quasi  precellenti ; et item: Dominum timete, regem honorificate . Omni humane creature, inquit doctor sagacissimus, omni dignitati hominum, omni persone, omni principatui, cui uos diuina dispositio subdi uoluerit. Hoc est enim quod ait propter Dominum, quia non est potestas, nisi a Deo, et qui potestati resistit, Dei ordinationi resistit . Et item sanctus Augustinus in sermone Euangelii Ioannis : Leguntur, inquit, leges manifeste, ubi preceperunt imperatores, eos qui preter catholice Ecclesie communionem usurpant sibi nomen Christianum, nec uolunt in pace colere pacis auctorem, nichil nomine Ecclesie audeant possidere. Sed quid, inquiunt, nobis et imperatori? Sed iam dixi de iure humano agitur:  et tamen Apostolus uoluit seruiri regibus, uoluit honorari reges, et dixit: Regem reueremini. Noli dicere: Quid mihi et regi? noli dicere possessiones tuas, qui et ipsa humana iura renuntiasti, quibus possidentur possessiones. Et si per iura regum possidebunt possessiones, non possunt ut regi de ecclesiasticis possessionibus obsequium non exhibeant, sicut antecessores mei suis antecessoribus exhibuerunt.

Quapropter, domne pater reuerentissime, consulite secundum priuilegium sedis uestre subiectioni nostre, ne talia nobis cuiuscunque suggestione mandetis, unde inter episcopalem auctoritatem et regalem potestatem, inter Ecclesiam et rempublicam  tantum scandalum possit oriri, quod facile ac sine dispendio religionis, uel detrimento ecclesiasticarum rerum, unde serui et ancille Dei debeant nutriri, et ecclesiastica negotia contineri, postea non possit sedari, quia sicut Abraham dixit ad Dominum: Absit hoc a te, Domine, non est hoc tuum, qui iudicas omnem terram . Et hanc mee subiectionis humillimam suggestionem ea benignitate suscipite, qua primus apostolorum non solum minoris sui apostoli redargutionem pro simulatione suscepit, uerum et minorum suorum questionem, cur ad preputiatos intrauerit, satisfacere ac lenire curauit. Epistolam autem generaliter episcopis regni domni nostri Caroli a uobis directam quantocius potui metropolitanis regni sui direxi, ut et ipsi per suos cepiscopos  illam transmittant, quatenus scientes preceptionem uestram, quod iubeatis exsequi studeant. uestra denique auctoritas misit mihi preterito anno epistolam, per missum cepiscopi nostri Hincmari, precipientem ut oris mei officio Nortmannum, qui res Ecclesie Laudunensis inuaserat, excommunicarem. Sed ipse Nortmannus, sicut manifestum est, multis in istis regionibus, in quibus leges et canones exortas causas agitari et definiri precipiunt, res ipsius Ecclesie non inuasit, ex quibus quasdam idem Hincmarus episcopus domno regi Carolo, sine meo et cepiscoporum ac comministrorum suorum consensu concessit, ut eas Nortmanno beneficiaret, sicut plurimi sciunt, et in scriptis suis domno regi, et mihi directis fatetur. Quas siquidem res nuper  domnus rex Ecclesie Laudunensi restituit, quasdam etiam res predictus episcopus filio Nortmanni sibi commendato in beneficium dedit, quas ab eo receptas tenet.

Preterea si uestre complacet auctoritati, quando talia et huiusmodi ad uos ueniunt, et inde precipere postulamini, interponite si ita est ut uobis innotuit, quatenus sanius uestra iussio iuste et rationabiliter ponderata ualeat exsequi. Et metropolitanus qualiscunque, qui secundum sacros canones excommunicationes intentatas a prouinciali episcopo, si inde ad me uenerit proclamatio, debeo retractare, si uestro benigno sedet animo, in obsequium illius parochianum suum iuberi non debeo excommunicare. Alteram siquidem mihi pro negotio ipsius Hincmari  direxistis epistolam dicentes: Miranda est plane uestra fraternitas, quare ministerio iuris episcopalis in regionibus illis abutitur: et multorum caritas abundante nequitia refrigescere dicitur. Hincmarus namque nepos et equiuocus tuus uenerabilis duntaxat episcopus, sicut audiuimus, non minima in sua Ecclesia sustinet detrimenta, sed uobis, ut ita dixerim, tepescentibus, nullam consolationem potuit inuenire. Unde humiliter auctoritati uestre rescribo quomodo, ut scriptum est, sicut audio iudico, et uos sicut audistis scripsistis; sed qui uestre sanctitati hec uerbis uel litteris intimauit, mendacium uobis dixit. Plurimum enim pro eo et apud regem et apud alios laboraui, sed et a precedentibus annis,  sicut multis est notum, ab eo plurima suffero, et timeo ne in Scripture sententias incidat quibus dicitur: Qui mentis est dure corruet: abominatio enim Domino est omnis arrogans ; et: Qui se exaltat, humiliabitur . Et sicut illa de quibus mihi pro eo scripsistis mendaciter dicta sunt, etiam aliquis uobis suggessit quod eum ire Romam prohibuerim, uel dissuaserim, mendacium uobis nichilominus dixit, sicut et plures in istis regionibus sciunt, et scriptis ad eum sepe directis possum ostendere.

De eo quod pusillitati mee uestra rescripsit sublimitas, ut eumdem Hincmarum, et alios tres episcopos omnium episcoporum regni domni Caroli uicem ferentes ad synodum Romam mitterem, uestra sciat  auctoritas, quia nec predictum Hincmarum, nec etiam quemlibet episcoporum dieceseos Rhemorum, minime autem aliarum prouinciarum episcopos, nisi domnus rex illis preceperit, Romam, uel in aliquam partem, mea commendatione mittendi habeo potestatem, nec ipse ego ultra fines sui regni absque illius scientia progredi ualeo, sicut missis uestre sanctitatis coram Odone uenerabili episcopo, et Ansegiso religioso presbytero et abbate, quibus nostre cause sunt cognite, dixi. Epistolam quoque, sicut mihi scripsistis, domno nostro regi Carolo a uobis directam, et a me dandam pro Hincmaro, que ut coram illo relegeretur, et quod in ea petebatis impleret me instare iussistis, frater Hincmarus mihi non dedit, nec etiam misit, sed sicut audiui, a Remigio  et Harduiro archiepiscopis aliarum prouinciarum eam regi dari obtinuit. Deus omnipotens sanctitatem uestram, ad honorem sancte sedis, et correctionem sancte sue Ecclesie, in suo apto seruitio per annorum multa curricula conseruare dignetur, domino sanctissime et reuerentissime Patrum Pater in Domino.



EPISTOLA XXuIII. AD ADRIANUM PAPAM. Caroli Calui regis nomine.





EPISTOLA XXIX. AD ADuENTIUM EPISCOPUM METENSEM. Quo debeant ordine consecrari metropolitanus atque diecesanus episcopus.



HINCMARUS, Rhemorum episcopus, domno ADuENTIO glorioso pontifici salutem.

Sicut iussistis, mitto uobis consecrationem episcopi, et exemplar decreti, quod in ampla pergamena debet scribi, ut confirmationes cleri et legatorum singulorum monasteriorum, et primorum presbyterorum parochie ac plebis, ibi ualeant scribi: et si isdem electus in diaconii gradu adhuc est, canonico tempore debet presbyter ordinari. Sabbato autem  precedente Dominicam, quando electus est ordinandus, conuenire debent episcopi dieceseos ad principalem ecclesiam metropolis, et publice coram omnibus debet recitari decretum, et interrogare debent episcopi, si omnium uota, sicut ibi continetur, in eumdem electum concordent. Et post responsionem illorum, debent interrogare episcopi, si has uirtutes, que ibidem continentur, credunt uel sciunt esse in eodem electo. Et accepta inde responsione, debent interrogare episcopi, si aliquis ibi est, qui contra eumdem electum aliquid dicere, uel ordinationi episcopali contrarium illi uelit obiicere, ut exeat et dicat memor communionis sue. Quod si aliquis quiddam illi obiecerit, habetis in canonibus quid inde sit faciendum. Sin autem omnes concordes fuerint in  eius electione, referende sunt ab omnibus Deo laudes, et examinandus est idem electus ab episcopis, secundum capitulum Carthaginensis concilii, quo manifestatur qualis debeat ordinari episcopus. Si ita credat, et simplicibus uerbis catholicam fidem profiteatur, sicut ibidem scriptum habetur, et tunc monendus est idem electus, ut ipsa nocte, secundum traditionem apostolicam, se studeat Domino commendare.

Dominica autem die maturius episcopi dieceseos et clerus ac plebs conuenire debebunt ad locum, ubi secundum consuetudinem solet metropolitanus episcopus ordinari. Et preparatis omnibus, et episcopis et ecclesiasticis ministris in uestibus sacris, et stantibus episcopis secus altare, idem electus  indutus pontificalibus uestibus a primoribus clericis eiusdem metropolis de sacrario debet educi, et in ultimo loco post episcopos collocari. Is autem episcopus diecesaneus, qui consecrationem fusurus est super eum, incepto Introitu ad missam secundum morem procedat. Et finito Introitu dicatur Kyrie eleison, prosequente ab ipso episcopo Gloria in excelsis Deo. Et post Gloria in excelsis Deo, dicat hanc orationem, que prima est in rotula consecrationis. Statim autem post completam ipsam orationem, antequam legatur Apostolus, commoneat clerum et plebem ut orent pro ordinando electo et pro ordinatoribus eius, et accipiat electum manu sua dextera per manum illius, et incipiatur litania, et tam ipse cum electo, quam et ceteri qui adfuerint  episcopi, incuruentur ante altare, usque dum breuiter pro tempore finiatur litania. Ut autem clerus inceperit dicere Agnus Dei, erigant se episcopi, et qui fundet consecrationem accipiat quatuor Euangelia, et aperiat per medium, et incuruato ipso electo ante altare, mittat ipse Euangelia super collum et ceruicem eius, et teneant ipsa Euangelia super eum duo episcopi, unus ex una parte, alter ex altera, et tam consecrator quam omnes episcopi, teneant manus dextras suas super caput ordinandi, et dicat consecrator: Oremus. Propitiare, Domine, supplicationibus nostris, et reliqua. Et oratione completa, et respondentibus omnibus, Amen, dicat consecrator: Dominus uobiscum, Sursum corda, Gratias agamus  Domino Deo nostro. Et respondente choro ad singula, incipiat consecrationem cantando: uere dignum et iustum est, usque ad eterne Deus; et tunc, sicut ipsa consecratio consequitur, et semper teneant manus dextras episcopi super caput ordinandi. Ut autem uentum fuerit ad loca in quibus sunt cruces signate, accipiat consecrator uas chrismatis in sinistra manu, et cum dextro pollice, cantans que ibidem continentur, per singula loca faciat crucem de chrismate in uerticem consecrandi, et perfecta consecratione, et respondentibus omnibus Amen, tollantur ab episcopis Euangelia de collo eius, et mittat annulum in dextere manus digito qui precedit minimum, dicens ad quid illi annulus datur. Signum est enim fidei, ut audientibus se ex diuinis mysteriis signet que et quibus signanda sunt, et aperiat que  et quibus aperienda sunt. Deinde donet illi baculum sancti regiminis, et det a se ordinato pacem, et sic per ordinem ordinatus osculetur episcopos et ponatur sella iuxta eum qui illum ordinauit, et sedeat ibi metropolitanus episcopus: alioquin si non esset metropolitanus, in ordine consecrationis sue sedere deberet. Et tunc legatur Apostolus ex Epistola ad Timotheum, qualis debeat esse episcopus; et expleta missa, ordinatus metropolitanus episcopus ducatur, uel deportetur, ad cathedram principalis ecclesie, cantantibus clericis ea que ad hoc opus conueniunt. Illuc autem perueniens resideat in principali cathedra, et commendet ministris ecclesiasticis ut unusquisque in suo ordine ministret sibi atque sibi commisse  Ecclesie. Inde pergat in sacrarium, et incepto Introitu ad missam secundum morem procidat, et salutato altari ascendat ad sedem suam, et stet ibi donec in suo loco incipiat Gloria in excelsis Deo de gradibus sedis, et post datam orationem resideat in sede sua, consedentibus secum episcopis et presbyteris. Et completa missa, habeat episcopus qui eum ordinauit litteras manibus suis subscriptas, quas sacri canones ordinato ab ordinatoribus suis iubent accipere, preferentes diem et consulem: et antequam ordinatus ab altari discedat, mittant easdem litteras super altare, unde eas accipiant et donent illas a se ordinato, et sic perfectis omnibus benedicatur Dominus. Ceterum quando prouincialis ordinatur episcopus, ipse canonice littere a metropolitano  et ceteris episcopis subscribende sunt, quandiu legitur Apostolus et cantatur responsorium et alleluia, et statim post missam finitam dantur ab episcopis ante altare ordinato prouinciali episcopo, et archiepiscopus et alii episcopi uadunt ad sua. Ipse autem ordinatus cantat missam ubi locus est opportunus.

De his omnibus que mihi mandastis, et de his etiam que non mandastis, ut sit, ueluti dicitur, quod supererogaueris, uobis rescripsi qualiter ordinationem agamus episcopi, et qualiter in me acta fuerunt. Decretum autem et consecrationem episcopalem, que ibi memoratur, ego non habui, que tamen uos habere posse cognosco.



EPISTOLA XXX. AD EPISCOPOS. De iure metropolitanorum, cum de Ansegisi primatu ageretur.



I. Domini et sanctissimi ac reuerendissimi patris nostri apostolici pape Ioannis decreta ex sacris canonibus promulgata, sicut et sancti decessores ac predecessores sui ex eisdem sacris canonibus spiritu Dei conditis, et totius mundi reuerentia consecratis, promulgauerunt, quantum ex nobis est, non preiudicantes sententiis fratrum et cepiscoporum nostrorum, qui absentes sunt, ad quos hec sua scripta mittuntur, reuerenter suscipimus, singulis metropolitanis  suo iure seruato, uelut mystica Nicena synodus irrefragabiliter seruari decreuit, dicens : Antiqua consuetudo seruetur per Aegyptum, Libyam et Pentapolim, ita ut Alexandrinus episcopus horum omnium habeat potestatem, quia et urbis Rome episcopo parilis mos est. Similiter autem et apud Antiochiam ceterasque prouincias suis priuilegia seruentur Ecclesiis. Firmitas autem eorum, que geruntur per unamquamque prouinciam metropolitano tribuatur episcopo.

II. Que sancti et magni concilii Niceni decreta beatus Innocentius ad Alexandrum Antiochenum episcopum ita explanat, dicens : Reuoluentes itaque auctoritatem Nicene synodi, que una omnium per orbem terrarum mentem explicat sacerdotum,  que censuit de Antiochena Ecclesia, cunctis fidelibus, ne dixerim sacerdotibus, esse necessarium custodire, qua super diecesim suam predictam Ecclesiam, non super aliquam aliam prouinciam recognoscimus constitutam. Et Bonifacius papa scribens ad Hilarium Narbonensem episcopum : Conuenit, inquit, nos paternarum sanctionum diligentes esse custodes. Nulli etenim uidetur incognita synodi constitutio Nicene, que ita precipit, ut eadem proprie uerba ponamus, Per unamquamque prouinciam ius metropolitanos singulos habere debere, nec cuiquam duas esse posse subiectas. Quod illi, quia aliter credendum non est, seruandum sancto Spiritu suggerente sibimet, censuerunt. Et post aliquanta: Quod idcirco dicimus,  ut aduertat caritas tua adeo nos canonum precepta seruare, ut ita constitutio quoque nostra diffiniat, quatenus metropolitani sui unaqueque prouincia in omnibus rebus ordinationem semper exspectet.

III. Et sancta synodus episcoporum Africe prouincie scribens ad S. Celestinum papam : Decreta, inquit, Nicena, siue inferioris gradus clericos, siue episcopos ipsos, suis metropolitanis apertissime commiserunt. Prudentissime enim iustissimeque prouiderunt quecunque negotia in suis locis ubi orta sunt finienda, nec unicuique prouincie gratiam sancti Spiritus defuturam, qua equitas a Christi sacerdotibus, et prudenter  uideatur, et constantissime teneatur, maxime quia unicuique concessum est, si iudicio offensus fuerit cognitorum, ad concilium sue prouincie, uel etiam uniuersale prouocare. Et hinc sanctus Celestinus, ad rei firmitatem commemorans decreta prefati Bonifacii, decreuit ut unaqueque prouincia suo metropolitano debeat esse contenta, dicens : Primum, ut iuxta decreta canonum unaqueque prouincia suo metropolitano contenta sit, ut decessoris nostri data ad Narbonensem episcopum continent constituta, nec usurpationi locus alicui sacerdoti in alterius concedatur iniuriam. Sit concessis sibi contentus unusquisque limitibus, alter in alterius prouincia nichil presumat. Et item idem : Nulli sacerdoti suos liceat  canones ignorare, nec quidquam facere, quod Patrum possit regulis obuiare. Que enim a nobis res digna seruabitur, si decretalium norma constitutorum pro aliquorum libitu, licentia populis permissa frangatur? Et sanctus Leo ad Theodorum Foroiuliensem episcopum : Sollicitudinis quidem tue is ordo esse debuerat, ut cum metropolitano tuo primitus de eo quod querendum uidebatur esse conferres, ac si id quod ignorabat dilectio tua, etiam ipse nesciret, instrui uos pariter posceretis, quia in causis, que ad generalem obseruantiam pertinent omnium Domini sacerdotum, sine primatibus nichil oportet inquiri.

Iu. Et quia sancta Romana Ecclesia, cui sollicitudo omnium Ecclesiarum in beato Petro principe  apostolorum est commissa, plures metropolitanos in speciali sua diecesi habet, sicut sanctus Leo apud Anastasium Thessalonicensem episcopum monstrat , similiter et Alexandrina Ecclesia in sua diecesi; sed et Antiochena sedes nonnullos metropolitanos in sua diecesi habet, sicut sanctus Innocentius ad Alexandrum eiusdem sedis episcopum scribit , et in ecclesiasticis historiis ac synodalibus gestis inuenimus, eisdem etiam metropolitanis, quos suis uicariis sancta Romana commisit Ecclesia, secundum Nicenos sacros canones sua iura decreuit seruari, ueluti ad eumdem Anastasium idem beatus Leo scribens : Igitur, inquit, secundum sanctorum Patrum canones, spiritu Dei conditos, et totius mundi reuerentia consecratos,  metropolitanos singularum prouinciarum episcopos, quibus ex delegatione nostra fraternitatis tue cura pretenditur, ius tradite sibi antiquitus dignitatis intemeratum habere decreuimus, ita ut a regulis prestitutis nulla aut negligentia, aut presumptione discedant. Attendendum est igitur si apostolica sedes metropolitanis sue specialis dieceseos, sicut in epistolis beati Gregorii ex Regesto legimus, quos propter longinquitatem suas uices agentibus delegauit, sua iura secundum sacros Nicenos canones seruari precepit, sicut et in epistola prefati Leonis ad predictum Anastasium dicitur : Si quid graue, inquiens, intolerandumque gessisset metropolitanus,  nostra erat exspectanda censura, ut nichil prius ipse decerneres, quam quid nobis placeret, agnosceres. uices enim nostras ita tue credidimus caritati, ut in partem sis uocatus sollicitudinis, non in plenitudinem potestatis.

u. Illis metropolitanis , sua iura debent modis omnibus secundum eosdem sacros Nicenos canones conseruari: qui inuiolabiliter decreuerunt, ut sicut Alexandrine Ecclesie, quia et urbis Rome episcopo parilis mos est, similiter et apud Antiochiam, ceterasque prouincias suis priuilegia seruentur Ecclesiis. De quibus sacris canonibus prefatus sanctus Leo ad Anatolium Constantinopolitanum episcopum ita passim dicit : Post consecrationem Antiocheni episcopi, quam tibimet contra canonicam regulam uindicasti, doleo etiam in hoc dilectionem tuam esse prolapsam, ut sacratissimas Nicenorum canonum constitutiones conareris infringere, tanquam opportune se tibi hoc tempus obtulerit, quo secundi honoris priuilegium  sedes Alexandrina perdiderit, et Antiochena Ecclesia proprietatem tertie dignitatis amiserit, ut his locis iuri tuo subditis, omnes Metropolitani episcopi proprio honore priuentur. Quibus inauditis et nunquam ante tentatis ita preueniris excessibus, ut sanctam synodum, ad exstinguendam solum heresim, et confirmationem fidei catholice, studio Christianissimi principis congregatam, in occasionem ambitus trahas, et ut conniuentiam suam tibi dedat impellas, tanquam refutari nequeat quod illicite uoluerit multitudo.

uI. Consona his et in aliis decretis apostolice sedes habentur: Quod si et omnes sacerdotes et mundus assentiat, damnatio consentientes inuoluit, non preuaricationem consensus absoluit. Non enim  crimen minuitur, sed accrescit, cum generale fit ex priuato. Hoc enim Deus omnium indicauit, qui mundum peccantem generali diluuio interemit. Et item S. Leo ad prefatum Anatolium : Illa, inquit, Nicenorum canonum per sanctum uere Spiritum ordinata conditio in nulla unquam parte est solubilis. Nulla sibimet de multiplicatione congregationis synodalia concilia blandiantur, neque trecentis illis decem, atque octo episcopis quantumlibet copiosior numerus sacerdotum comparare se audeat uel preferre, cum tanto diuinitus priuilegio Nicena sit synodus consecrata, ut siue per pauciores, siue per plures ecclesiastica iudicia celebrentur, omni penitus auctoritate sit uacuum,  quidquid ab illorum fuerit constitutione diuersum. Et paulo post: Sancti illi et uenerabiles Patres, qui in urbe Nicena, sacrilego Ario cum sua impietate damnato, mansuras usque in finem mundi leges ecclesiasticorum canonum condiderunt, et apud nos in toto orbe terrarum in suis constitutionibus uiuunt, et si quid usquam aliter quam illi statuere presumitur, sine cunctatione cassatur, ut que ad perpetuam utilitatem generaliter instituta sunt, nulla communicatione uarientur, nec ad priuatum trahantur commodum, que ad bonum sunt commune prefixa: et manentibus terminis quos constituerunt Patres, nemo in ius tendat alienum, sed infra fines proprios atque legitimos, prout quis ualuerit, in latitudine caritatis se exerceat. Aliud enim sunt  sedes, aliud presidentes, et magnus unicuique honor est integritas sua.

uII. Et item idem ad synodum Chalcedonensem scribens : De custodiendis, inquit, sanctorum Patrum statutis, que in synodo Nicena inuiolabilibus sunt fixa decretis, obseruantiam uestre sanctitatis admoneo, ut iura Ecclesiarum, sicut ab illis centum decem et octo Patribus diuinitus inspiratis sunt ordinata permaneant. Nihil alienum improbus ambitus concupiscat, nec per alterius imminutionem suum aliquis querat augmentum. Quantumlibet enim extortis assentationibus sese instruat uanitatis elatio, et appetitus suos conciliorum estimet nomine roborandos, infirmum atque irritum erit quidquid a predictorum Patrum canonibus discreparit.  Quorum regulis apostolica sedes quam reuerenter utatur, scriptorum meorum, quibus Constantinopolitani antistitis conatus repuli, poterit sanctitas uestra lectione cognoscere, et me, auxiliante Domino nostro, et catholice fidei et paternarum traditionum esse custodem. Et ad Martianum Augustum : Priuilegia Ecclesiarum sanctorum Patrum canonibus instituta, et uenerabilis Nicene synodi fixa decretis, nulla possunt improbitate conuelli, nulla nouitate mutari. In quo opere, auxiliante Christo fideliter exsequendo, necesse est me perseuerantem exhibere famulatum, quoniam dispensatio mihi credita est, et ad meum tendit reatum, si paternarum regule sanctionum, que in synodo Nicena, ad totius Ecclesie regimen spiritu Dei  instruente sunt condite, me, quod absit, conniuente uiolentur, et maior sit apud me unius fratris uoluntas, quam uniuerse domus Domini communis utilitas.

uIII. Et ad Pulcheriam Augustam : Contra statuta paternorum canonum, que ante longissime etatis annos in urbe Nicena spiritualibus sunt fundata decretis, nichil cuique audere conceditur: ita ut si quis diuersum aliquid decernere uelit, se potius minuat, quam illa corrumpat. Que si ut oportet a cunctis pontificibus intemerata seruentur, per uniuersas Ecclesias tranquilla erit pax et firma concordia, nulle de mensuris harum dissensiones, nulle de ordinationibus lites, nulle de priuilegiis ambiguitates, nulla erunt de alieni usurpatione  certamina, sed ea que iure caritatis rationabilis est et morum et officiorum seruabitur unanimitas. Et ille uere erit magnus, qui fuerit totius ambitionis alienus, dicente Domino: Quicunque uoluerit inter uos maior fieri, erit uester minister; et quicunque uoluerit inter uos primus esse, erit uester seruus. Sicut filius hominis non uenit ministrari, sed ministrare . Et tamen hec illis tunc insinuabantur, qui de pusillo uolebant crescere, et de infimis ad summa transire. Et ad Maximum Antiochenum episcopum : Tanta apud me est Nicenorum canonum reuerentia, ut ea que sunt a sanctis patribus constituta, nec permiserim, nec patiar aliqua nouitate uiolari. Etsi enim diuersa nonnunquam sunt merita presulum,  tamen iura permanent sedium, quibus etsi possunt emuli perturbationem aliquam fortassis inferre, non tamen possunt minuere dignitatem. Nunc autem ad omnia generaliter pronuntiare sufficiat, quod si quid a quoquam contra Nicenorum canonum statuta in quacunque synodo uel tentatum est, uel ad tempus uidetur extortum, nichil preiudicii potest inuiolabilibus inferre decretis. Et facilius erit quarumlibet consensionum pactum dissolui, quam predictorum canonum regulas ex ulla parte corrumpi. Quoniam uniuerse pacis tranquillitas non aliter poterit custodiri, nisi sua canonibus reuerentia intemerata seruetur. Quidquid enim preter speciales causas synodalium Conciliorum ad examen Episcopale defertur, potest aliquam diiudicandi habere  rationem, si nichil de eo est a sanctis patribus apud Niceam diffinitum. Nam quod ab illorum regulis et constitutione discordat, apostolice sedis nunquam poterit obtinere consensum.

IX. Et sanctus papa Hilarus ad Leontium, ueranum et uictorium episcopos, inter cetera ad locum : Ita uestre caritati cognitionem adnexe querimonie delegamus, ut nichil aduersum uenerandos canones, nichil contra sancte memorie decessoris mei iudicium ualeat, quidquid obreptum nobis esse constiterit. Nolumus namque, fratres karissimi, Ecclesiarum priuilegia, que semper sunt seruanda confundi, nec in alterius prouincia sacerdotis alterum ius habere permittimus, quia per hoc non minus in sanctarum traditionum delinquitur sanctiones,  quam in iniuriam ipsius Domini prosilitur, cum exspectatio fructus nostri ministerii, non in regionum latitudine, sed in acquisitione ponitur animarum. Et item idem ad episcopos diuersarum prouinciarum : Hec ad uniuersam caritatem uestram et iam per fratrem et cepiscopum nostrum Antonium scripta direximus. Quibus admoniti communis omnium sollicitudo procuret, ne quisquam frater in alterius prorupturus iniuriam transcendat terminos uenerandis Patribus constitutos. De quibus terminis Antiochenum concilium, in magna synodo Chalcedonensi collaudatum, capite decimo tertio dicit : Nullus episcopus ex alia prouincia audeat ad aliam  transgredi, et ad promotionem ministerii aliquos in Ecclesiis ordinare, licet consensum uideantur prebere nonnulli, nisi litteris tam metropolitani, quam ceterorum qui cum eo sunt episcoporum, rogatus adueniat, et sic ad actionem ordinatio accedat. Si uero nullo uocante inordinato more deproperet, super aliquibus ordinationibus, et ecclesiasticis ordinationibus ad eum non pertinentibus componendis, irrita quidem que ab eo geruntur existant, ipse uero incompositi motus sui, et irrationabilis audacie subeat ultionem, ex hoc iam damnatus a sancto concilio. Et consona huic dicit in capite uicesimo secundo cuius conclusio talis est: Si ordinare non potuerit, nullatenus iudicabit.

X. Et hinc sanctus Gelasius in decretis ad omnes  episcopos de Institutis ecclesiasticis : Cumque, inquit, nobis contra salutarium reuerentiam regularum cupiamus temere nichil licere, et cum sedes apostolica superior his omnibus, fauente Domino, que paternis canonibus sunt prefixa pio deuotoque studeat tenere proposito, satis indignum est quemquam uel pontificum uel ordinum subsequentium, hanc obseruantiam refutare, quam beati Petri sedem et sequi uideat et docere, satisque conueniens sit, ut totum corpus Ecclesie in hac sibimet obseruatione concordet, quam illic uigere conspiciat, ubi Dominus totius Ecclesie posuit principatum. Attendende summopere sunt omnibus nostratibus inter ceteros precipue horum duorum heroum sententie, Leonis et Gelasii, ne presumant  discipuli quod licere sibi magistri non uoluerunt, et si ad tanti tonitrui magniuocum sonitum tremunt cedri, quid faciendum sit tabulis. Ait enim Leo , quod Nicenorum canonum per sanctum uere Spiritum ordinata conditio in nulla cuiquam sit parte solubilis. In qua sententia nulla persona excipitur, quacunque predita potestate uel dignitate. Et Gelasius : Cumque, inquit, nobis contra salutarium reuerentiam regularum cupiamus temere nil licere, satis indignum est quemquam hanc obseruantiam refutare, quam beati Petri sedem et sequi uideat et docere. Hinc sanctus Augustinus, tempore prior, loco posterior, ab omnibus sedis apostolice pontificibus in suo tempore, ac post suum obitum, imo et a cuncta catholica  Ecclesia inter magistros optimos receptissimus, in libro de uera Religione  dicit: Spiritualis homo iudicat omnia, ipse autem a nemine iudicatur, id est a nullo homine, sed a sola ipsa lege, secundum quam iudicat omnia, quoniam et illud uerissime dictum est: Oportet nos omnes exhiberi ante tribunal Christi. Omnia ergo iudicat, quia super omnia est quando cum Deo est; cum illo autem est, quando purissime intelligit, et tota caritate quod intelligit diligit. Ita etiam quantum potest, lex ipsa etiam fit, secundum quam iudicat omnia, et de qua iudicare nullus potest: sicut in istis temporalibus legibus, quanquam de his homines iudicent cum eas instituunt, tamen cum fuerint  institute atque firmate, non licebit iudici de ipsis iudicare, sed secundum ipsas. Conditor tamen legum temporalium, si uir bonus est et sapiens, illam ipsam consulit eternam, de qua nulli anime iudicare datum est, ut secundum eius incommutabiles regulas, quid sit pro tempore iubendum uetandumque discernat. Aeternam igitur legem mundis animis fas est cognoscere, iudicare non fas est.

XI. Cuius sententiam et beatus Gelasius confirmat in decretis ad episcopos per Dardaniam constitutos, dicens : Confidimus, quod nullus iam ueraciter Christianus ignoret, uniuscuiusque synodi constitutum, quod uniuersalis Ecclesie probauit assensus, nullam magis exsequi sedem pre ceteris oportere quam primam, que  unamquamque synodum et sua auctoritate confirmat, et continuata moderatione custodit, pro suo scilicet principatu, quem beatus Petrus apostolus Domini uoce perceptum, Ecclesia nichilominus subsequente, et tenuit semper, et retinet. Et Symmachus papa ad Cesarium Arelatensem episcopum : Rationabile est ut sancta Arelatensis Ecclesia propriis priuilegiis perfruatur, et quod uetustas prestitit, et Patrum auctoritas roborauit, noua non debet uiolare presumptio: sic tamen, ut ceterarum Ecclesiarum priuilegia temporibus acquisita non titubent, quia non potest ex parte firmum esse, quod generalitatis tangit iniuriam. Manentibus siquidem his que Patrum constituta singulis Ecclesiis concesserunt, decernimus ut circa ea, que tam in Gallia  quam in Hispania prouinciis de causa religionis emerserint, solertia tue fraternitatis inuigilet. Et post aliquanta: Igitur quemadmodum supra diximus, per singulas Ecclesias beneficia, que sunt diu custodita, seruentur. Et hinc sanctus Hormisda in epistola ad beatum Remigium Rhemorum episcopum scripsit, dicens: Dilectissimo fratri Remigio Hormisda. Suscipientes plena fraternitatis tue congratulatione colloquia, quibus nos germane salutis tue letificauit indicio corporali cum spiritualibus officiis incolumitate subnixia, congruum esse perspeximus hanc ipsam quam mente gerimus uerbis aperire letitiam. Agis enim summi documenta pontificis, dum et predicanda facis, et ea insinuare non differs. Prerogatiuam igitur de nostri sumpsimus  electione indicii, quando id operatum te esse didicimus, quod ceteris agendum obnixius imperamus, ut in prouinciis tanta longinquitate disiunctis, et apostolice sedis uigorem, et Patrum regulis studeas adhibere custodiam. uices itaque nostras per omne regnum dilecti et spiritualis filii nostri Clodouei, quem nuper adminiculante superna gratia plurimis, et apostolorum temporibus equiparandis, signorum miraculis predicationem salutiferam comitantibus, ad fidem cum gente integra conuertisti, et sacri dono baptismatis consecrasti, saluis priuilegiis, que metropolitanis decreuit antiquitas, presenti auctoritate committimus: augentes studii huius participatione ministerii dignitatem, releuantes  nostras eiusdem remedio dispensationis excubias. Et licet de singulis non indigeas edoceri, a quo iam probauimus acutius uniuersa seruari, gratius tamen esse solet, si ituris trames ostenditur, et laboraturis iniuncti operis forma monstratur. Paternas igitur regulas, et decreta sanctissimis diffinita conciliis ab omnibus seruanda mandamus. In his uigilantiam tuam, in his curam et fraterne monita exhortationis ostendimus. His ea, quanta dignum est, reuerentia custoditis, nullum relinquit culpe locum sancte obseruationis obstaculum. Ibi fas nefasque prescriptum est, ibi prohibitum, ad quod nullus audeat aspirare, ibi concessum quid debeat mens Deo placitura presumere. Quoties uniuerse poscit religionis causa concilium, te cuncti fratres euocante  conueniant: et si quos eorum specialis negotii pulsat intentio, iurgia inter eos oborta compesce, discussa sacra lege determinando certamina. Quiquid autem illic pro fide et ueritate constitutum, uel prouida dispensatione preceptum, uel persone nostre auctoritate fuerit confirmatum, totum, ad scientiam nostram instructa relationis attestatione perueniat. Eo fit ut et noster animus officii caritate dati, et tuus securitate perfruatur accepti. Deus te incolumen custodiat, frater carissime.

XII. Et sanctus Gregorius in epistola ad uirgilium Arelatensem episcopum : Fraternitati tue, inquit, uices nostras in Ecclesiis que sub regno sunt precellentissimi filii nostri Childeberti, iuxta antiquum morem Deo auctore  committimus. Singulis siquidem metropolitis secundum priscam consuetudinem proprio honore seruato, pallium quoque transmisimus. Et in epistola ad Dominicum Carthaginensem archiepiscopum : De ecclesiasticis, inquit, priuilegiis quod uestra fraternitas scribit, hoc postposita dubitatione teneat, quia, sicut nostra defendimus, ita singulis quibusque Ecclesiis sua iura seruamus. Nec cuilibet fauente gratia ultra quam meretur impartior, nec ulli hoc quod sui iuris est ambitu stimulante derogo: sed fratres meos per omnia honorare cupio, sicque studeo honore singulos subuehi, dummodo non sit quod alteri iure ab altero possit opponi. Et ad Natalem Salonitanum episcopum : Quod, inquit, dicitis nostris  temporibus debere seruari, que a meis quoque predecessoribus tradita atque custodita sunt, absit hoc a me, ut statuta maiorum consacerdotibus meis in qualibet Ecclesia infringam, quia mihi iniuriam facio, si fratrum meorum iura perturbo.

XIII. Hec ita, ut supra ostensum est, de antiquo iure singulis metropolitanis seruando, et subsequentes sacram Nicenam synodum conciliorum canones statuerunt. Silicet Antiocheni, dicentes : Per singulas regiones episcopos conuenit nosse metropolitanum episcopum sollicitudinem totius prouincie gerere. Propter quod ad metropolim omnes undique, qui negotia uidentur habere concurrant, et reliqua. Et Constantinopolitam  canones decreuerunt , ut illa que sunt per unamquamque prouinciam ipsius prouincie synodus dispenset, sicut Niceno constat decretum esse concilio. Et uniuersale Chalcedonense concilium dicit : Regulas, inquiens, sanctorum Patrum per singula nunc usque concilia constitutas proprium robur obtinere decreuimus. Et item idem : Decreuit itaque sancta synodus secundum Patrum canones bis in anno episcopos in id ipsum in unaquaque prouincia conuenire, quo metropolitanus antistes probauerit, et corrigere singula, si que fortassis emerserint.

XIu. Sic et Africe prouincie sancta concilia decreuerunt, ut que in Niceno concilio statuta sunt omni modo conseruentur, et ut qui posterius ordinati  sunt prioribus se non audeant anteferre. Unde inter cetera ad locum dicit Aurelius : Non decuerat, inquiens, ut hec repeteremus, nisi forte existerent inconsiderate mentes quorumdam, que ad hec statuenda nostros acuerent sensus. Sed communis hec causa est, quam insinuauit frater et consacerdos noster ualentinus, ut unusquisque nostrum ordinem sibi decretum a Deo cognoscat, et posteriores anterioribus deferant, nec eis inconsultis aliquid agere presumant. Qua de re dico, prout captus animi mei retinet, eos qui putauerint spretis maioribus aliquid presumendum, competenter esse ab omni concilio cercendos. Xantippus episcopus prime sedis Numidie dixit: Audiuit omnium fratrum presentia prosecutionem fratris et consacerdotis  nostri Aurelii, quid ad hec respondent? Datianus episcopus dixit: Que maiorum decreuit sententia nostro assensui mancipabuntur, ut que preteritorum conciliorum gestis tenentur Carthaginensis Ecclesie nostra assensione plene apud omnes firma teneantur. Uniuersi episcopi dixerunt: Hic ordo et a Patribus et a maioribus seruatus est, et a nobis Deo propitio seruabitur, saluo etiam iure primatus Numidie et Mauritanie.

Xu. Et item iidem sacri canones : Placuit ut quicunque deinceps ordinantur per prouincias Africanas, litteras accipiant ab ordinatoribus suis, manu eorum conscriptas, continentes consulem et diem, ut nulla altercatio de posterioribus uel anterioribus oriatur. Unde Pelagius, antecessor  sancti Gregorii, ad Childebertum regem Francorum scribit de Sapaudo Arelatensi archiepiscopo , increpans eum, ut ipsius uerbis utamur, quoniam ad petitionem episcopi ab eo ordinati in iudicium, sequentis ciuitatis episcopi, quod nulla ecclesiastica lege et ratione conceditur, iudicandum iuberetis occurrere, ut ipso de conculcato loci sui preiudicio conquerente, illum qui usurpauit, necesse sit de illicita presumptione culpari. Et sanctus Gregorius uigilantissime seruari decreuit ut posteriores se prioribus non preferant, et ut nullus metropolitanus in alterius metropolitani prouincia, inconsulto eo quiddam iuris presumat, scribens ad Augustinum Anglorum episcopum :  In Galliarum, inquit, episcopis, nullam tibi auctoritatem tribuimus, quia ab antiquis predecessorum meorum temporibus pallium Arelatensis episcopus accepit, quem nos priuare auctoritate percepta minime debemus. Et post aliquanta: Ipse auctoritate propria episcopos Galliarum iudicare non poteris, sed suadendo, blandiendo, bona quoque opera tua eis imitanda monstrando, prauorum mentes ad sanctitatis studium reforma, quia scriptum est in lege: Per alienam messem transiens falcem mittere non debes, sed manu spicas conterere et manducare . Falcem enim iudicii mittere non potes in ea segete, que alteri uidetur esse commissa, sed per effectum boni operis frumenta Dominica uitiorum suorum paleis exspolia, et in Ecclesie  corpus monendo et persuadendo, quasi mandendo conuerte. Quod uero ex auctoritate agendum est, cum predicto Arelatensi episcopo agatur, ne pretermitti possit hoc quod antiqua Patrum institutio inuenit.

XuI. Et quod de uno hoc primate Gallicano, qui a sede apostolica pallium acceperat, dixit, hoc et de reliquis Gallicanorum et Belgicorum atque Germanicorum primatibus est utique intelligendum. Inter quos, sicut et inter reliquos episcopos, hec conditio regularis seruatur, ut qui prius fuerit ordinatus, prior habeatur, uelut idem S. Gregorius in alia epistola ad prefatum Augustinum patenter ostendit. De quibus primatibus iidem sacri canones dicunt, ut quisquis episcoporum accusatur, ad primatem  prouincie ipsius causam deferat accusator. Et qui prouocandum putauerint, ad primates suarum prouinciarum, sicut et de episcopis sepe constitutum est, prouocent. Et episcopus, qui ad synodum non occurrerit, ad primatem suum iubetur rationem impedimenti sui reddere. Et si episcopi inter quos causa uersatur, diuersarum sunt prouinciarum, ille primas debet iudices dare, in cuius prouincia est locus, de quo contenditur, et questio per episcopos iudices iubetur finiri, siue quos primates dederint, siue quos inter se conquerentes uicinos ex consensu delegerint.

XuII. Ordo autem ac prerogatiua prioratus non solum secundum sacros canones et decreta sedis Romane pontificum, inter episcopos est conseruandus,  uerum et inter presbyteros, sicut sanctus Leo in decretali sua epistola ad Dorum Beneuentane ciuitatis episcopum, ex eisdem sacris canonibus promulgata, inter cetera dicit ad locum : Si ambientis intentio, aut imperita fauentium studia, id quod nunquam habuit consuetudo, poscebant, ut incipiens emeritis, et nouellus preferretur antiquis, tue fuerat industrie atque doctrine, ut iniuste petentium desideria rationabili auctoritate cohiberes, ne quem in sacerdotali propere prouehebas honore, ad iniuriam eorum quibus sociabatur inciperet, minorque se fieret, dum in illo non humilitatis uirtus, sed elationis uitium roboraretur. Neque enim ignorabas dixisse Dominum, quod qui se humiliat exaltabitur,  qui uero se exaltat, humiliabitur. Eumdemque dixisse: Quicunque uult inter uos maior fieri, sit uester minister, et quicunque uoluerit inter uos primus esse, erit uester seruus . uos autem queritis de pusillo crescere et de honore maiores esse. Utrumque enim inordinatum, utrumque preposterum est, et omnis laborum fructus aufertur, omnis meritorum mensura uacuatur, si tantum quis assequitur dignitatis, quantum adulationis obtinuit, ut cupiditas eminendi non solum superbientem minuat, sed etiam conniuentem. Si uero, ut asseritur, primi secundique presbyteri circa Epicarpium sibimet preponendum, tam huic assentatio fuit, ut illum cum sui dedecore poscerent honorari, nec hoc quidem illis proprio se iudicio deiicientibus tribui debuit  quod uolebant, cui tam misere uoluntati te dignius fuerat obuiare, quam cedere. Deformis autem et ignaua subiectio bene sibi consciis, et non irritam facientibus gratiam Dei, preiudicare non potuit, ut primates suos quocunque commercio in alterutrum transferentes, subsequentium suorum minuerent dignitatem, et quem ultimum sibi anteposuerant, ceteris premineret. Predicti igitur presbyteri, qui indignos se honoris sui ordine sunt professi, licet priuari etiam sacerdotio mererentur, tamen ut eis pro apostolice sedis pietate parcatur, ultimi inter omnes Ecclesie presbyteros habeantur. Et ut iudicii sui sententiam ferant, inferiores etiam illo erunt, quem propria sententia sibimet pretulere, ceteris omnibus presbyteris in eo ordine permanentibus,  quem unicuique ordinationis sue tempus ascripsit. Nec quisquam preter predictos duos imminute dignitatis patiatur iniuriam, sed in eorum statum tantummodo hoc recurrat opprobrium, qui nouello et immature ordinato inferiores fieri elegere, ut illam euangelicam sententiam ad se sentiant pertinere, qua dicitur: Quo iudicio iudicaueritis, iudicabitur de uobis; et qua mensura mensi fueritis, eadem remetietur uobis . Paulus uero presbyter ordinem suum, de quo laudabili firmitate non cessit, obtineat, nec ulterius aliquid in cuiusquam presumatur iniuriam.

XuIII. Hec ita de iure singulis metropolitanis conseruando, et ut posteriores se prioribus suis non preferant, sed ordinem sibi a Deo traditum quique  conseruare procurent, a Nicenis canonibus Spiritu Dei conditis, et totius mundi reuerentia consecratis, ceterisque sacris canonibus irrefragabiliter decretis, ac prouidentia et auctoritate pontificum apostolice sedis ex eisdem canonibus promulgatis, ad eorum qui sciunt memoriam, uel nescientium forte notitiam commemorare debere putauimus, quoniam in Cisalpinis prouinciis delegatio uicium apostolice sedis, propter Simoniacam heresim exstirpandam, et ad presumptionem, quia laici potentes repente tonsurabantur, et ordinabantur episcopi, amputandam, sicut in apostolice sedis pontificum, maxime autem in beati Gregorii epistolis legimus, fuit exorta, priuilegiis singularum prouinciarum metropolitanis  inconcusse iuxta sacras regulas conseruatis. Que temporibus Theodosii et Honorii imperatorum, pontificatu pape Zosimi, per septem prouincias, scilicet uiennensem, Lugdunensem, Narbonensem primam et secundam, et Alpinam, et Nouempopulanam, et secundam Aquitanicam emanauit, ut de his prouinciis honorati uel possessores, iudices et episcopi prefatarum prouinciarum, ab Idibus Augusti quibuscunque mediis diebus in Idus Septembris, in urbe Arelatensi, que et Constantina uocatur, ad concilium forense uel ecclesiasticum conuenirent. Ita ut de Nouempopulana et secunda Aquitanica, que prouincie longius constitute sunt, si eorum iudices et metropolitanos occupatio certa retineret, legatos suos iuxta consuetudinem mitterent, sicut  in edicto prefatorum imperatorum, et in epistolis apostolice sedis pontificum inuenitur. Deinde hic primatus per prefatas prouincias uiennensi ciuitati commissus est, indeque hanc sollicitudinem episcopus Arelatensis recepit.

XIX. Demum in regno Clodouei, nuper cum integra gente ad fidem conuersi per sanctam predicationem beati Remigii, Domino cooperante et sermonem confirmante sequentibus signis, beatus Hormisda uices suas eidem sancto Remigio Rhemorum Durocortorum antique metropolis episcopo, que precedentibus temporibus habuit sub se duodecim ciuitates, uidelicet Suessionum, Catalaunorum, ueromandorum, Atrebatum, Camaracensium, Tornacensium, Siluanectum, Belgiuagorum, Ambianensium, Morinum,  id est, Ponticum, Bononiensium, et Laudunum Clauatum, in quo castro ex sua parochia idem sanctus Remigius Africanorum canonum et apostolica fultus auctoritate constituit episcopum, per Belgicas et quasdam prouincias Gallicanas commisit, ut Dei ecclesias, quas Franci adhuc pagani deuastauerant et incenderant uniuersa predantes, et quecunque perperam gesta fuerant, ad debitum statum reduceret, manente priuilegio Arelatensi Ecclesie in sibi antiquitus delegatis prouinciis.

XX. Postea uero, tempore beati Gregorii uirgilius Arelatensis episcopus, petente Childeberto rege, in regno ipsius, sicut decessores illius in prefatis prouinciis habuerant, hanc delegationem eodem beato  Gregorio committente suscepit . Denique tempore Caroli principis, quando propter discordiam et contentionem de principatu inter eum et Raganfredum, et frequentia ac ciuilia imo plus quam ciuilia, quia intestina et parricidalia bella, in Germanicis et Belgicis ac Gallicanis prouinciis omnis religio Christianitatis pene fuit abolita, ita ut episcopis in paucis locis residuis, episcopia laicis donata et rebus diuisa fuerint, adeo ut Milo quidam tonsura clericus, moribus, habitu, et actu irreligiosus laicus, episcopia Rhemorum ac Treuirorum usurpans insimul, per multos annos pessumdederit: et multi iam, maxime in Orientalibus regionibus, idola adorarent, et sine baptismo manerent, Gregorius a primo secundus, sed et tertius Gregorius. Winfrid cognomento  Bonifacium legatum apostolice sedis ad reformandam Christianitatis religionem, primo presbyterum, postea uero episcopum ordinatum direxerunt. Cui per annos uiginti quinque in eadem predicatione sine cardinali sede laboranti, prefatorum successor Zacarias papa inter cetera in priuilegio sibi directo scripsit atque firmauit ad locum ita dicens : Ubi Deus predicationem tuam auxit, obtinere uoluisti, ut tibi episcopalem Ecclesiam, uel successoribus tuis confirmare debeamus, iuxta eorumdem filiorum nostrorum Francorum petitionem. Et idcirco auctoritate B. Petri apostoli sancimus, ut supradicta Ecclesia Moguntina perpetuis temporibus tibi et successoribus tuis in metropolim sit confirmata, habens sub se has quinque ciuitates, id est, Tungris,  Coloniam, Warmaciam, Spiratiam, et Trectis, et Germanie gentes, quas tua fraternitas per suam predicationem Christi lumen cognoscere fecit. His a nobis diffinitis, per huius nostre confirmationis paginam in tua Ecclesia perpetuis temporibus pro sui confirmatione hec conseruari mandamus. Sic enim et sacri Africe prouincie canones  decreuerunt, ut quos adminiculante diuina gratia episcopus potuerit lucrari ad catholicam unitatem, ad ipsum pertineant.

XXI. De primatu quoque in aliis prouinciis item idem Zacarias papa ad eumdem Bonifacium scripsit hoc modo : Et quia si deberes in Baioarie prouincia ius habere predicationis sciscitasti, an non, quam a decessore nostro habuisti concessam,  nos denique, auxiliante Deo, ea que tibi largitus est decessor noster, non minuimus, sed augemus, et non solum Baioariam, sed etiam omnem Galliarum prouinciam, donec te diuina iusserit superesse maiestas, nostra uice per predicationem tibi iniunctam, que repereris contra Christianam religionem, uel canonum instituta, spiritaliter stude ac ad normam rectitudinis reformare.

XXII. Sed et cum Ebbo quondam Rhemorum episcopus se in synodo quadraginta quatuor episcoporum scripto et propria subscriptione ac uiua uoce pro criminibus suis damnauit, et a sacerdotali ministerio alienum reddidit, quem postea Sergius papa, sicut etiam in gestis eius legitur, condemnauit, defuncto domno Ludouico imperatore, contentione de  regno inter filios eius exorta, primum ad Lotharium, deinde ad Ludouicum damnatus idem Ebbo se contulit. Qui reges, quoniam per merita sanctorum, adminiculante Domino et domno nostro Carolo, uiolentia non ualebant, per insidias, tam apud apostolicam sedem quam et apud quoscunque ualebant episcopos, et quaquauersum poterant, Rhemorum episcopo laqueorum tendicula iniicere que preparauerant, et res ipsius Rhemensis Ecclesie, que in diuersis regnis site sunt, a pluribus usurpari ceperunt, gratia et nomine Benedictus papa, in priuilegio Rhemorum episcopo, qui nunc eidem seruit Ecclesie, B. Petri et apostolice ipsius sedis auctoritate, secundum sacros canones, et decreta decessorum  ac predecessorum suorum collato, ita dicit ad locum. Inter hec quidem et hoc sancimus, ne quilibet tue dieceseos regulis subiectus Ecclesie, te contempto, impune audeat seu ualeat aliena expetere aut exspectare iudicia, ut almorum traditionibus Patrum canonumque promulgationibus est constitutum, saluo in omnibus iure apostolice nostre sedis, ut ab ipso ueluti Christo sacris est cautum canonibus: sed cuncti, siue in prelatione, siue in subditione debita, ordinem ab ecclesiasticis regulis traditum obseruantes, obediant et studiosius, obtemperare procurent.

XXIII. In quo decreto et beati Innocentii scribentis ad uictricium Rothomagensem episcopum est secutus decretum, quo dicit :  Si que, inquiens, cause uel contentiones inter clericos, tam superioris ordinis quam etiam inferioris, fuerint exorte, placuit ut secundum synodum Nicenam, congregatis eiusdem prouincie episcopis, iudicium terminetur. Nec alicui liceat, sine preiudicio tamen Romane Ecclesie, cui in omnibus causis debet reuerentia custodiri, relictis his sacerdotibus, qui in eadem prouincia Dei Ecclesias nutu diuino gubernant, ad alias conuolare prouincias. Quod si quis forte presumpserit, et ab officio cleri summotus, et iniuriarum reus ab omnibus iudicetur. Si autem maiores cause in medium fuerint deuolute, ad sedem apostolicam, sicut synodus statuit, et beata consuetudo exigit, post iudicium episcopale referantur. De qua hic specialiter reuerentia  dicat, apostolice sedi reseruari debere, cui in omnibus rebus debet reuerentia custodiri, sicut synodus statuit, et uetus consuetudo exigit, et quos canones, tertio et quarto ac septimo demonstrat capitulo.

XXIu. De quibus et S. Gelasius in commonitorio dato Fausto contra Orientales episcopos dicit ita : uiderint ergo, si alios habent canones, quibus suas ineptias exsequantur. Ceterum isti, qui sacri, qui ecclesiastici, qui legitimi celebrantur, sedem apostolicam ad iudicium uocare non possunt. Et aliquanto superius: Ipsi sunt canones, qui appellationes totius Ecclesie ad huius sedis examen uoluere deferri, ab ipsa uero nusquam prorsus appellari debere sanxerunt, et reliqua. Qui uero  prefatam epistolam sancti Innocentii ad uictricium Rothomagensem archiepiscopum, ex sacris canonibus promulgatam, de qua premissi decreti eius sententiam hic posuimus, diligenter a principio sui usque ad finem relegerit, inueniet eadem de priuilegiis singulorum metropolitanorum, scilicet primatuum prouinciarum, que et sanctus Bonifacius ad episcopos Gallicanos et ad Hilarium Narbonensem episcopum constituit, uidelicet, ut nullus metropolitanus duas metropolitanas ciuitates, duasque prouincias debeat habere subiectas, sed unaqueque prouincia metropolitani sui in omnibus rebus ordinationem semper exspectet, et de maioribus causis ad sedem apostolicam singuli metropolitani ex suis  prouinciis post episcopale iudicium referant, ut quidquid singuli metropolitani cum suis suffraganeis duxerint decernendum, cum relatum ad sedem apostolicam fuerit, eius, ut condecet et necesse est, auctoritate firmetur, aut emendetur.

XXu. Sed et qui uigilanter eamdem epistolam recensuerit, reperiet beatum Innocentium decreuisse, ea que in illa scripta sunt, et a cunctis prouinciarum primatibus et ab omnibus episcopis debere seruari. Et item in prefato beati Benedicti pape priuilegio est decretum: Et hoc promulgamus atque statuimus, ut te, qui primas ipsius prouincie esse dignosceris, nullius unquam infestatione contra canonica apostolicaque decreta, siue iudicia ecclesiastica tibi commissa, aut uirtute aut  facultate nudari, uel ante audientiam Romani pontificis, a quocunque damnari statuimus, omnem iudicandi ordinem comprehendit, ut suis uidelicet libere utens legaliter ac regulariter, si iudicandus est, ad electorum iudicum, uel ad eius uicarii, cum fuerit specialiter ad hoc deputatus, iudicium intra sue terminos prouincie prouocetur pro certis existentibus causis, quibus maiores natu legaliter ac regulariter apud canonicos iudices accusari ualent, dierum et dilationum, atque in discussione personarum accusantium et testificantium, utrum debeant uel non debeant ad accusationem uel testimonium admitti, canonica et legali forma seruata, et sic demum legaliter uel regulariter conuictus uel confessus apostolici pape iudicio primas Rhemorum prouincie  reseruetur, sicut S. Leo ad Anastasium cui uices suas commisit de metropolitano scripsit episcopo : Sed etiam, si quid graue intolerandumque gessisset, nostra erat exspectanda censura, ut nichil prius ipse decerneres, quam quid nobis placeret agnosceres. Unde et in prefato priuilegio sequitur: Sed si compellatus appellare ad hanc sanctam sedem uolueris apostolici pape iudicio reseruari, nostra, imo beati Petri apostoli, auctoritate precipimus, nec alicui cuiuscunque iuri uel iudicio te subiici, excepta potestate sedis Romane pontificum.

XXuI. Et in hac sententia canonici priuilegii domni Benedicti attendat, si quis forte supra mensuram suam ire uoluerit, et non de his quibus dicit  Dominus: Ecce ego mitto uos , sed de his esse delegerit, de quibus Dominus dicit: Ipsi ibant, et ego non mittebam eos ; quia primas Rhemorum prouincie apostolici pape iudicio reseruari B. Petri apostoli auctoritate cum anathematis interdictione precipitur, et nec alicui cuiuscunque iuri uel iudicio submitti permittitur, excepta potestate sedis Romane pontificum. Contra que si aliquis nostratium presumere non uoluerit, sed obaudiens Apostolum dicentem: Nihil per contentionem, neque per inanem gloriam , caritose, sicut frater a fratre, que pacis et dilectionis sunt expetierit, audiet cum Apostolo: Cum liber essem ex omnibus, duntaxat uobis, omnium uestrum  me seruum feci . Non enim nosmetipsos predicamus, sed Iesum Christum Dominum nostrum, nos autem seruos uestros per Iesum , salua memorata conditione priuilegii gratia et nomine Benedicti. Si autem non desierit digitum extendere, et loqui quod non prodest, audiet cum Apostolo: Tu quis es, qui iudicas alienum seruum? Domino suo stat aut cadit. Stabit autem: potens est enim Deus statuere illum ; et: Mihi pro minimo est, ut a uobis iudicer ; ne illa, que auctoritate canonica atque apostolica edificata sunt in prefato priuilegio, mea destruantur consensione, dicente magno papa Leone ad Leonem Augustum, cum peteretur annuere que illi fas non erat consentire : Si que, inquit, destruxi,  hec edifico, preuaricatorem me constituo, et eis me ultionum conditionibus subdo, quas non solum auctoritas beate memorie principis Martiani, sed etiam ego mea consensione firmaui, quia, ut idem alibi dicit, sicut in mala suasione delinquitur, ita et in mala consensione peccatur. Sequitur in eodem priuilegio.

XXuII. Et hoc uolumus, ne quilibet ex prouincia et diecesi metropoli tue tibique subiecta, ius secundum ecclesiasticas constitutiones primatui Ecclesie tue et tibi debitum quoquo modo per contemptum conuellere, aut tibi uel Ecclesie tue quamcunque uiolentiam, contra eadem canonica constituta et decreta Romanorum pontificum, pertinaciter inferre presumat, cum anathematis interpositione,  nostra apostolica et beati Petri apostolorum principis auctoritate prohibemus. Optamus fraternitatem tuam in Christo nunc et semper bene ualere. Que constitutio quantum sacris canonibus Nicene, Antiochene, Chalcedonensis, Sardicensis, et Africe prouincie synodis, sed et decretis apostolice sedis pontificum ac sacris legibus consonet, nemo est qui dubitat, si sacros canones et decreta sedis Romane pontificum ac uenerandas leges cognitas habet. Quia enim scriptum est: Post concupiscentias tuas non eas ; et: Altiora te ne quesieris ; et beatus scribit Hormisda: Eleuatio semper affert saluti periculum, per quam ipsius inuentor diabolus angelica potestate priuatus est, satis superque suffecit, ac sufficit, semperque  sufficiet presignato Rhemorum Ecclesie seruienti, que per sacros canones et decreta sedis Romane pontificum unicuique sunt metropolitano collata.

XXuIII. Hec tantum propter uitandam prolixitatem, quia hinc sufficienter in canonibus sacris et in decretis predecessorum suorum habetur, de priuilegio domni Benedicti, quod in scrinio sancte Romane Ecclesie noscitur contineri, et in synodo apud Suessiones ostensum est, et si necesse fuerit, adhuc ualet ostendi, duximus commemoranda: non ut domni et Patris nostri apostolici pape Ioannis canonicis et apostolicis preceptionibus, quod absit, resultemus, qui etiam ante et post priuilegia hec collata, sedis apostolice iussione, et domni tunc  regis Caroli, nunc autem gratias Deo imperatoris Augusti, uerum et inuitatione confratrum ac cepiscoporum nostrorum, sequentes apostolicam regulam, que dicit: Per caritatem seruite inuicem, subiecti inuicem in timore Christi , per diuersa loca diuersasque prouincias, ad synodos conuenire studuimus, et prout dederit Dominus posse studebimus, ut predictum est, et sepe dicendum est, quia non ab re est sepius uerbo repetere, quod semper necesse est animo retinere, seruato iure priuilegii domni Benedicti, si nos fraterna caritas inuitauerit, potiusque iussio apostolice sedis, et preceptio domni nostri Caroli imperatoris Augusti nos ad synodum, sicut precipiunt regule, uocare decreuerit pro talibus, que forte prouinciali  nequiuerint examine diffiniri, maxime in causa fidei uel generalis religionis, sicut in apostolice sedis pontificum, et in epistolis legimus Augustorum. Quoniam imperatorem auctoritate conuocatas generales synodos, et in historiis ecclesiasticis et in epistolis apostolice sedis pontificum reperimus.

XXIX. Et sanctus Gregorius reges Francorum synodos in Gallicis et Belgicis prouinciis conuocare sepe commonuit. Sed quoniam, ut Leo monuit , mens potentie auida nec abstinet uetitis, nec gaudet concessis, et difficile est ut cupiditas improborum non aliquid supra mensuram moliatur appetere: ne quis nostrum oblitus preceptionis Apostoli, imo per Apostolum Domini, quid dicit: In omnibus exhibeamus nos ipsos sicut  Dei ministros, nemini dantes ullam offensionem, ut non uituperetur ministerium nostrum , aut improbitate, aut assentatione contra prefata priuilegia pertinaciter moliatur insurgere, et periculum intentate damnationis possit incurrere, decernente Zosimo papa ad Aurelium, et uniuersos episcopos per Africam constitutos, uniuersosque episcopos per Gallias et septem prouincias constitutos, et uniuersis episcopis per Hispaniam constitutis, a pari . Cum aduersus, inquit, statuta Patrum uenitur, non tantum illorum prouidentie atque sententie, qui in euum uictura sanxerunt, sed ipsi quodammodo fidei et catholice discipline irrogatur iniuria. Et sanctus Hilarus papa, ut supra ostendimus, dicit : Non minus in sanctarum  traditionem delinquitur sanctiones, quam in iniuriam ipsius Domini prosilitur. Et sanctus papa Symmachus ad Cesarium Arelatensem episcopum dicit : Cum ad Trinitatis instar, cuius una est atque indiuidua potestas unum sit per diuersos antistites sacerdotium, quemadmodum priorum statuta a sequentibus conuenit uiolari? Huc accedit quod hec si eueniat sententiarum uarietas, ad ipsam sacrosanctam catholicam religionem credimus pertinere, cuius omnis potestas infringitur, nisi uniuersa que a sacerdotibus Domini semel statuuntur perpetua sint. Quod alias contingere poterit, si successor decessoris actibus non tribuerit firmitatem, et roborando que gesta sunt, faciat rata  esse que gesserit. Quanta enim uicariis beatissimi Petri apostoli iudicabitur esse reuerentia, si que in sacerdotio precipiunt, eisdem transeuntibus dissoluantur? Et sanctus Leo papa in decretis suis prefixit : Hoc itaque admonitio nostra denuntiat quod si quis fratrum contra hec constituta uenerit, uel uenire tentauerit, et prohibita fuerit ausus admittere, a suo se nouerit officio submouendum, nec communionis nostre futurum esse consortem, qui socius esse noluit discipline. Ne quid uero sit, quod pretermissum a nobis forte credatur, omnia decretalia constituta, tam beate recordationis Innocentii, quam omnium decessorum nostrorum, que de ecclesiasticis ordinibus et canonum promulgata sunt disciplinis, ita a uestra dilectione  custodiri debere mandamus, ut si quis in illa commiserit, ueniam sibi deinceps nouerit denegari. Quia enim in Lege et in Euangelio duorum uel trium testium rata sententia comprobatur, quanto studio horum quatuor, de qualibus dicit Dominus: Si duo ex uobis consenserint super terram, de omni re fiet, de prestitutis anteriorum priuilegiis conseruandis uniformis sententia debeat conseruari, cordatus quisque attendat, et unde quisque nostratium pro fideli reuerentia ac conseruatione meritum sibi beate remunerationis potest acquirere, ne preuaricando periculum incurrat, magnopere caueat.

XXX. Tandem breuiter commemorare censuimus, quia sancto et uenerando uiro Bonifacio in Frisia uerbum Domini predicante, anno Incarnationis Dominice  754, martyrio coronato, et Simoniace heresis prauitate, et neophytorum presumptione, ac ceteris quibusque pro temporum opportunitate et qualitate compositis, hactenus prouincie Cisalpine, temporibus Pippini regis, et Caroli ac Ludouici imperatorum, sine hoc primicerio uel primate a sede apostolica delegato annos circiter uiginti tres  manserunt, et metropolitanis singulis suo iure seruato, apostolice sedis fauore, et principum suorum dispositione, secundum sacros canones, et decreta eiusdem sancte sedis pontificum, queque fuerunt agenda, uenerabiles episcopi per auctoritatem canonum sacrorum, et decreta sedis Romane pontificum peregerunt.

XXXI. Drogo interea Metensium episcopus, fastu  regie prosapie subuectus, hanc prelationem in Cisalpinis regionibus, nacta quadam occasione, tempore Lotharii imperatoris apud Sergium papam obtinuit; sed quod affectu ambiit, effectu non habuit; et quod efficacie usu, non consentientibus quibus intererat, obtinere non potuit, patientissime ut eum decuit tolerauit, ne scandalum fratribus et consacerdotibus generans, schisma in sanctam Ecclesiam introduceret. Quem tante generositatis ac dignitatis uirum quisque nostrum imitari debuerat, ne indebite appeteret quod non habebat, qui sine contentione non exsequi pertulit quod adeptus fuerat. Cum legamus, quia prauorum presumptio, non solum ex sua tortitudine, uerum etiam ex comparatione rectorum,  quam sit damnanda monstratur, dicente Scriptura: Probata autem uirtus corripit insipientes . Quantumque fraternum scandalum, ut ex altitudinis nostre rapina, si forte aliquis nostrum hoc morbo laborat, fratribus scandalum non generemus, uitare debeamus, Domini sententia demonstrat dicentis ad Petrum, ut uitando scandalum exigentibus censum pro eo et pro se daret, quem non debebant.

XXXII. Et quoniam anni triginta secundum leges publicas, ut notum est, et iuxta constitutionem ecclesiasticam, ut demonstrat Gelasius papa, humanas adimunt questiones, et Iustiniana lege, ac decreto beati Gregorii ex eadem lege promulgato, negotia inter uenerabiles Ecclesias, ac monasteria, locaque religiosa anni quadraginta determinant, si superstitiosus  appetitus excellentie auidarum mentium nostrarum sufferre ualeret, non sedem apostolicam, uel aures imperiales, sine ulla noua necessitate, pro hoc indebito supercilio inquietaret, cum quies episcoporum Cisalpinarum prouinciarum, sine huius inquietudinis scandalo atque dispendio, post tanta tempora manere ualeret. Si enim quique nostrum regulam pastoralem beati Gregorii sequi per omnia ut debueramus maluissemus, metas nostre mensure nequaquam transcenderemus, et quod cuiuscunque nostratium ciuitas unquam non meruit, appetere deuitaremus. Timere quippe ac cauere debemus, que passim beatus Gregorius in epistola ad Ioannem Constantinopolitanum episcopum Roma scripsit, et unicuique nostrum altiora se querenti de celo dicit  : Perpende, inquiens, rogo, quia in hac presumptione temeraria pax totius turbatur Ecclesie, et gratie contradicitur communiter omnibus effuse. In qua nimirum ipse tantum crescere poteris, quantum penes temetipsum decreueris: tantoque maior efficeris, quanto te a superbi et stulti uocabuli usurpatione restringis, atque in tantum proficis in quantum tibi non studueris derogando fratribus arrogare. Quis, rogo, in hoc tam peruerso uocabulo, nisi ille ad imitandum proponitur, qui despectis angelorum legionibus secum socialiter constitutis, ad culmen conatus est singularitatis erumpere, ut et nulli subesse, et solus omnibus preesse uideretur? Qui etiam dixit: In celum conscendam, super astra celi exaltabo solium meum; sedebo in  monte testamenti, in lateribus Aquilonis. Ascendam super altitudinem nubium, similis ero Altissimo . Quid enim fratres tui, omnes uniuersalis Ecclesie episcopi, nisi astra celi sunt? quorum uita simul et lingua, inter peccata erroresque hominum, quasi inter noctis tenebras lucent. Quibus dum cupis temetipsum uocabulo elationis preponere, eorumque nomen tui comparatione calcare, quid aliud dicis, nisi in celum conscendam, super astra celi exaltabo solium meum? An non uniuersi episcopi nubes sunt, qui et uerbis predicationis pluunt, et bonorum operum luce coruscant? Quos dum uestra fraternitas despiciens sub se premere conatur, quid aliud dicit, nisi hoc quod ab antiquo hoste dicitur: Ascendam  super altitudinem nubium? Pestilentia et gladius per mundum seuit, gentes insurgunt gentibus, terra concutitur, orbis cum habitatoribus suis terra dehiscente sorbetur, omnia enim que predicta sunt fiunt. Rex superbie prope est, et quod dici nefas est, sacerdotum est preparatus exercitus, quia ceruici militant elationis, qui ad hoc positi fuerant, ut ducatum preberent humilitatis. Sed hac in re, etiamsi nostra lingua minime contradicat, illius uirtus contra elationem in ultionem erigitur, qui superbie uitio per semetipsum specialiter aduersatur. Hinc enim scriptum est: Deus superbis resistit, humilibus autem dat gratiam . Hinc rursus dicitur: Immundus est apud Deum qui exaltat cor; hinc contra superbientem hominem scriptum est: Quid superbis,  terra et cinis ? Hinc per semetipsam ueritas dicit: Omnis qui se exaltat humiliabitur . Que ut nos ad uiam uite per humilitatem reduceret, in semetipsa dignata est quod nos admonet demonstrare, dicens: Discite a me quia mitis sum et humilis corde . Nunquidnam mente excidit, quod ueritas dicit: Qui scandalizauerit unum de pusillis istis qui in me credunt, expedit ei ut suspendatur mola asinaria in collo eius, et demergatur in profundum maris ? Quod tamen si considerare negligimus, contra tante elationis tumorem iudicia superna uigilabunt.

XXXIII. His ita se habentibus, quia, ut sanctus Leo dicit , quoties ob occurrentes causas generalis congregatio facta fuerit sacerdotum, difficile  est ut cupiditas improborum non aliquid supra mensuram moliatur appetere, sicut sepe et etiam in uniuersalibus synodis legimus accidisse, si quid in hoc humilitatis nostre conuentu, duorum uel trium fauore, ac paucorum silentio, fastu imperialis potentie, contra suprascripta sacrorum canonum et apostolice sedis pontificum decreta ex eisdem sacris canonibus promulgata, contraque singulis metropolitanis antiqua priuilegia, etiam et per sacras leges, quibus una cum uenerandis canonibus sancta moderatur Ecclesia, conseruanda, immaturo atque inconsiderato iussu est superinductum, siue sancitum, prohibente Domino, ut non plantetur nemus secus templum suum, id est ne obumbretur, et decoloretur typo terreni principatus sinceritas et fulgor humilitatis  ecclesiastice, iuxta decreta mystice Nicene synodi, quo dicitur: Si duo aut tres propter contentiones proprias contradicunt, obtineat sententia plurimorum, spretisque, ut diximus, si duo uel tres propter assentationem forte non corde, sed uerbo, uel silentio conspirauerunt, generalitas nostra Deo auctore non annuit, sed corde ac contradicente ore constantissime abnuit, et sententia plurimorum debitum robur atque uigorem obtinuit, obtinet, ac adiuuante Domino perpetim obtinebit. Quia, ut memoratus sanctus Leo ad Maximum Antiochenum episcopum scripsit : Si quid a quoquam contra Nicenorum canonum statuta in quacunque synodo uel tentatum est, uel ad tempus uidetur extortum,  nichil preiudicii potest inuiolabilibus inferre decretis. Et facilius erit quarumlibet consensionum pactum dissolui quam predictorum canonum regulas ex ulla parte corrumpi.

XXXIu. De eo autem quod quidam frater imperiali edicto uelut dato sibi collatum fuisse  uisus est exsultasse, idem sanctus Leo ad Anatolium Constantinopolitanum episcopum scripsit : Alia, inquit, ratio est rerum secularium, alia diuinarum, nec preter illam petram quam Dominus in fundamento posuit stabilis erit ulla constructio. Propria perdit, qui indebita concupiscit. Et ut Gelasius dicit, nunquam inuenitur de  pontificibus nisi Ecclesiam iudicasse, et non esse humanarum legum, de talibus ferre sententiam absque Ecclesie principaliter constitutis pontificibus, obsequi solere principes Christianos decretis Ecclesie, non suam preponere potestatem, episcopis caput subdere principem solitum, non de eorum capitibus iudicare.

XXXu. Et in lege ualentiniani, Theodosii et Arcadii decretum est de episcopis: Habent, inquiunt, illi iudices suos, nec quidquam his publicis commune cum legibus, quantum ad causas tamen ecclesiasticas pertinet, quas decet episcopali auctoritate decidi. Que non dicimus, quod absit, potestati ac per hoc Dei ordinationi resistentes, sed potius obsequentes,  quia sicut Dominus precepit reddi que sunt Cesaris Cesari, et que sunt Dei Deo , ita que sunt imperatoris obsequia obedienter ipsius obsequiis exhibemus, et que sacerdotii sunt ordini sacerdotali dependimus, sicut memoratus sanctus papa Gelasius ad Anastasium imperatorem discreuit atque decreuit : Duo sunt, inquiens, imperator Auguste, quibus principaliter mundus hic regitur, auctoritas sacra pontificum, et regalis potestas, in quibus tanto grauius est pondus sacerdotum, quanto etiam pro ipsis regibus hominum in diuino reddituri sunt examine rationem. Nosti etenim, fili clementissime, quod licet presideas humano generi dignitate, rerum tamen presulibus diuinarum deuotus colla submittis, atque ab  eis causas tue salutis exspectas, inque sumendis celestibus sacramentis, eisque ut competit disponendis, subdi te debere cognoscis religionis ordine potius quam preesse. Nosti itaque inter hec ex illorum te pendere iudicio, non illos ad tuam uelle redigi uoluntatem. Si enim, quantum ad ordinem pertinet publice discipline, cognoscentes imperium tibi superna dispositione collatum, legibus tuis ipsi quoque parent religionis antistites, ne uel in rebus humanis excluse uideantur obuiare sententie, quo rogo te decet affectu eis obedire, qui prerogandis uenerabilibus sunt attributi mysteriis? Proinde sicut non leue discrimen incumbit pontificibus, siluisse pro diuinitatis cultu quod congruit: ita his, quod  absit, non mediocre periculum est, qui cum parere debeant despiciunt.



EPISTOLA XXXI. AD QUEMDAM EPISCOPUM. De translationibus episcoporum, contra Actardum Namnetensem.


Seruus Christi et seruorum eius dilecto fratri et uenerabili episcopo salutem.

De quibus apud exiguitatem meam prudentia tua perquirit, et mox ac festinato breuiterque sibi quid inde sentiam obnixe responderi deposcit, obediens postulanti respondeo cui negare nichil habeo, quia nec debeo, dicente Scriptura: Qui abscondit frumenta  maledicitur in populis, benedictio autem super caput uendentium ; id est, qui scientie uerbum abscondit, a Domino audiet: Serue male et piger, quare non dedisti pecuniam meam ad mensas, et ego ueniens recepissem utique quod meum est cum usura?  Benedictio autem super caput uendentium, quoniam qui dat conseruis in tempore tritici mensuram, a Domino audiet: Euge, serue bone et fidelis, quia super pauca fuisti fidelis, super multa te constituam . Et quidam catholicus doctor ait: Inuidie siquidem maculam de sese non abluit, qui alteri conferre denegat hoc quod sentit. Igitur que non suffers tibi per tempus plenius ac latius responderi, breuiter ac capitulatim, ab exordio rei huius incipiens, ad interrogata  rescribo.

I. Ad quid Dei Filius formam serui accepit Apostolus monstrat dicens: Per unum hominem peccatum intrauit in mundum, et per peccatum mors, et ita in omnes homines pertransiuit, in quo omnes peccauerunt. Fidelis sermo et omni acceptione dignus, quoniam iehsu Christus uenit in hunc mundum peccatores saluos facere. Omnes enim peccauerunt, et egent gloria Dei .

II. Ad quid apostoli ab eo sunt ordinati, ipse manifestat dicens: Ecce ego mitto uos. Ite, docete omnes gentes, baptizantes eos in nomine Patris, et Filii, et Spiritus sancti, docentes eos seruare omnia quecunque mandaui uobis . Sic luceat lux uestra coram hominibus, ut uideant  opera uestra bona, et glorificent Patrem uestrum qui in celis est .

III. Horum in Ecclesia locum tenent episcopi, de quibus quasi ore ad os alloquens Ecclesiam per apostolos fundatam, Spiritu sancto afflatus Psalmista precinuit dicens: Pro patribus nati sunt tibi filii ; qui ordinantur singuli, secundum apostolicam traditionem, per singulas ciuitates, et sicut ad Titum scribit Apostolus: Huius, inquiens, rei gratia reliqui te Crete, ut ea que desunt corrigas, et constituas per singulas ciuitates presbyteros , id est episcopos, sicut paulo post demonstrat: Oportet, inquit, episcopum sine crimine esse . Episcopus enim nomen est officii, sicut presbyter est  nomen etatis, non corporee, sed sapientie et uite immaculate. Sicut per quemdam sapientem dicitur: Senectus uenerabilis est, non diuturna, neque numero annorum computata. Cani sunt autem sensus hominis, et etas senectutis uita immaculata . Hinc est ergo quod ad Moysem Dominus dicit: Congrega mihi septuaginta uiros de senioribus Isrel, quos tu nosti quod senes populi sint ; in quibus quid aliud quam senectus cordis requiratur, cum tales iubentur eligi qui senes sciuntur? Si enim senectus in eis corporis quereretur, a tantis sciri poterant, a quantis uideri. Dum uero dicitur quos tu nosti quod senes populi sint, profecto liquet quia ut sanctus dicit Gregorius, senectus mentis, non corporis, eligenda monstratur. Hinc et Paulus ad Timotheum  scribit: Nemo adolescentiam tuam contemnat, sed exemplum esto fidelium in uerbo, in conuersatione, in caritate, in fide, in castitate . Hanc autem traditionem, singulos per singulas ciuitates ordinandos episcopos, auctoritas apostolica constituit, sicut sanctus Clemens, successor beati Petri apostoli, ex traditione ipsius promulgauit, ueluti sanctus Anacletus ab ipso beato Petro apostolo presbyter ordinatus, postea Romane sedis episcopus, in epistola sua demonstrat, docente sancto Spiritu per Prophetam: Deus locutus est in sancto suo, letabor et partibor Sichimam, et conuallem tabernaculorum dimetiar . Hinc sanctus Basilius: Nunc, inquit, quod hanc precipuam et ueluti priuatam quamdam hereditatem populi in diuisionem  uocabo, et communem cum ceteris omnibus faciam. Cum autem diuisum fuerit testamentum in omnes, et cuncta eius utilitas uniuersis ceperit esse communis, Deo pro nobis omnibus melius aliquid prouidente, tunc etiam conuallis tabernaculorum dimetietur, hoc est uniuersus orbis terrarum, qui uallis tabernaculorum pro habitaculis corporis dictus est hic, uelut quadam sorte diuisus atque dimensus per singula loca Ecclesiarum Dei parochiis et incolatibus distinguetur. Tunc etiam ea que diuisa sunt in unitate fidei congregabit ille qui pacificat per sanguinem suum que in terra sunt, siue que in celis, et qui medium parietem sepis soluens facit utraque unum.

Iu. Ordinantur autem singuli episcopi in ciuitatibus  singulis, non pro temporalium honorum potestatibus, non pro uillis et possessionibus, non pro facultatum copiis, quas tamen episcopi, suscepto ministerio, secundum regulas et leges sancto Spiritu promulgatas, conseruare iuste, ac rationabiliter ampliare et dispensare debent, ut re uera Deo dicata et consecrata sanctuaria, uota fidelium, pretia peccatorum, et patrimonia pauperum, sed pro lucrandis animabus et saluandis hominibus, sicut dicit Apostolus: Omnis pontifex ex hominibus assumptus, pro hominibus constituitur in his que sunt ad Deum, ut offerat dona et sacrificia pro peccatis, qui condolere possit his qui ignorant et errant, quoniam et ipse circumdatus est infirmitate, et propterea debet, quemadmodum  et pro populo, ita etiam pro semetipso offerre pro peccatis . Et item idem: Si quis episcopatum desiderat, bonum opus desiderat . Ipse, inquit sanctus Gregorius , sibi testis est, quia episcopatum non appetit, qui non per hunc boni operis ministerium, sed honoris gloriam querit. Sacrum quippe officium non solum non diligit omnino, sed nescit, qui ad culmen regiminis anhelans, in occulta meditatione cognitionis ceterorum subiectione pascitur, laude propria letatur, ad honorem cor eleuat, rerum affluentium abundantia exsultat. Mundi ergo lucrum queritur sub eius honoris specie, quo mundi destrui lucra debuerunt, cumque mens humilitatis culmen arripere ad elationem cogitat, quod foris appetit, intus immutat.  Et idem alibi de uerbis Domini: Sicut misit me Pater, et ego mitto uos . Pater, inquit, Filium misit, qui hunc pro redemptione generis humani incarnari constituit: quem uidelicet in mundo uenire ad passionem uoluit, sed tamen amauit Filium, quem ad passionem misit. Electos uero apostolos Dominus non ad mundi gaudia, sed sicut ipse missus est ad passiones in mundum mittit. Itaque dicitur: Sicut misit me Pater, et ego mitto uos, id est, ea uos caritate diligo, cum inter scandala persecutorum mitto, qua me caritate Pater diligit, quem uenire ad tolerandas passiones fecit.

u. Ordinatis autem singulis episcopis in ciuitatibus singulis, non ad mundi gloriam, sed inter scandala  persecutorum, non licet eis mutare ciuitates in quibus sunt regulariter ordinati, nec transferri de ciuitate ad ciuitatem pro terrena cupiditate uel glorie ambitione, sicut sanctus Gregorius in homilia Ezechielis prophete tractat dicens : Thronus eius, quin Dei, flamma ignis, rote eius ignis accensus . Hi enim qui animarum custodes sunt, et pascendi gregis onera susceperunt, mutare loca minime permittuntur. Sed quia uno in loco positi Diuinitatis in se presentiam portant et ardent, thronus Dei flamma ignis dicitur. Hi autem qui amore Domini in predicatione discurrunt, rote eius ignis ardens sunt, quia cum ex eius desiderio per uaria loca discurrunt, unde ipsi ardent, et alios accendunt. Sicut B. Paulus gentium ordinatus apostolus,  totum ut ita dicamus mundum Euangelio Christi repleuit, et rota Christi non uni ciuitati tantum presedit, sed et multis ciuitatibus per suam presentiam euangelizauit, ut sacra narrat historia, et per suas Epistolas confirmauit. Hinc et sacri canones Africani concilii decreuerunt ut non liceat fieri rebaptizationem, reordinationem, uel translationem episcoporum; et si quilibet episcopus de ciuitate in qua ordinatus fuit ad aliam transierit ciuitatem, eamque inuaserit, nisi ad propriam ciuitatem sponte uel commonitus redierit, liberum esse aduersus eum rectorem adire prouincie, ut secundum statuta gloriosissimorum principum auctoritate iudiciaria protinus excludatur. Sed et colligendum est  quam grande scelus fit huiusmodi translatio, que rebaptizationi et reordinationi comparando coniungitur. De rebaptizatione autem, quam grande sit piaculum, in sacris canonibus, et in pontificum Romanorum decretis, specialiter autem in epistola Felicis pape ad uniuersos episcopos per diuersas prouincias constitutos, quisquis legere uoluerit inuenire ualebit. De reordinatione uero S. Gregorius in epistola ad Ioannem Rauennensem ita dicit : Illud, inquiens, quod dicitis, ut is qui ordinatus est iterum ordinetur, ualde ridiculum est, et ab ingenii uestri consideratione extraneum: nisi forte quod exemplum ad medium deducitur, de quo et ille iudicandus est, qui tale aliquid fecisse perhibetur. Absit enim a fraternitate uestra sic sapere.  Sicut enim baptizatus semel iterum baptizari non debet, ita qui consecratus est semel, in eodem iterum ordine non ualet consecrari. De lapsis autem, qui ad ordinem cleri per ignorantiam uel ordinantium dissimulationem ueniunt, et de presbyteris sine examine prouectis, sacrum Nicenum concilium, et decreta Gelasii ex eodem promulgata concilio, quid agendum sit patenter ostendunt.

uI. Si autem causa certe necessitatis uel utilitatis exegerit ut quilibet episcopus de ciuitate in qua ordinatus est ad aliam ciuitatem transferatur, synodali dispositione, uel apostolice sedis consensione, apertissima ratione manifestum fieri debet, quia transfertur de ciuitate, in qua ordinatus fuit, ad aliam ciuitatem causa fidei, non temporalis commodi,  pro animarum lucro, non pro rerum temporalium questu, non suo uitio, sed aliorum repudio, necessitate persecutionis, non ardore ambitionis uel presumptione proprie uoluntatis; neque, ut dicit Apostolus, quisquam sumat sibi honorem sed qui uocatur a Deo tanquam Aaron . Sicut et Christus non semetipsum clarificauit ut pontifex fieret, sed qui locutus est ad eum: Tu es sacerdos in eternum secundum ordinem Melchisedech . Aliud est enim mutare et aliud mutari, sicut aliud est ministrare et aliud ministrari. Unde et Dominus in Euangelio loquitur dicens: Non ueni ministrari, sed ministrare . Non ergo, ut in decretis apostolice sedis legimus, mutat sedem qui non mutat mentem, id est, qui non mutat qua  suscipi episcopatus debet, intentionem, ut transeat de ciuitate ad ciuitatem per cupiditatem et ambitionem.

uII. Nam ut de multis exempli gratia quedam deuocemus in medium, beatus Petrus causa fidei, ordinato pro se episcopo in Antiochia, insequens magum Simonem, Romam uenit, in qua per uiginti et quinque annos apostolatum et episcopatum gessit. Augustinus, a beato Gregorio papa causa fidei ad Anglos rota Christi directus, postquam ad predicationem eius gens illa fidem recepit, ab Arelatensi episcopo, iussione beati Gregorii episcopus est ordinatus, deinde ab eodem beato Gregorio in ciuitate regia eiusdem gentis accepto pallio archiepiscopus  est incardinatus. Sed postea sedem non mutauit sicut in epistola beati Gregorii qui legit inuenire ualebit. Et ut antiquiorum temporum exempla pretereamus, tempore Caroli principis, cum ordo ecclesiasticus et Christiana religio in istis Cisalpinis regionibus pene fuit abolita, Winfrit, cognomento Bonifacius a tertio papa Gregorio Rome fuit ordinatus episcopus, et pro animarum lucro in istas regiones directus. In quibus eius predicatione et sancte conuersationis exemplo cum ordo ecclesiasticus et religio cepit reparari, aliquandiu in ciuitate Agrippinensi Colonia sedit, et emergente necessitate atque utilitate ad Moguntinam ciuitatem translatus, ibi est archiepiscopus regulariter incardinatus, sed sedem postea non mutauit, sicut in epistolis  apostolice sedis pontificum studiosus lector cognoscere preualet.

uIII. De eo siquidem qui non suo uitio, sed alieno repudio, ad aliam in qua ordinatus non fuit ciuitatem transfertur, Antiocheni canones dicunt  Si quis episcopus ordinatus ad parochiam minime cui est electus accesserit, non suo uitio, sed quod eum aut populus uitet, aut propter aliam causam, non tamen eius uitio perpetratam, hic et honoris sit et ministerii particeps, dummodo nichil molestus Ecclesie rebus existat, ubi ministrare cognoscitur. Quem etiam obseruare conueniet quidquid synodus perfecta prouincie iudicando decreuerit. Et hinc in Ancyrano concilio decretum est de his qui ad episcopatum prouecti sunt, nec recepti :  Si qui episcopi ordinati sunt, nec recepti ab illa parochia in qua fuerant denominati, uoluerintque alias occupare parochias, et uim presulibus earum inferre, seditiones aduersus eos excitando, hos abiici placuit. Quod si uoluerint in presbyterii ordine, ubi prius fuerant, ut presbyteri residere, non abiiciantur propria dignitate. Si autem seditiones commouerunt ibidem constitutis episcopis, presbyterii quoque honor talibus auferatur, fiantque damnatione notabiles. Dicit enim Antiochenum capitulum, quia regule sacre precipiunt, ut nullis inuitis detur episcopus, cleri et plebis et ordinis consensus et desiderium requiratur, et ille omnibus preponatur, quem cleri plebisque consensus concorditer postularint, ne ciuitas episcopum non optatum aut contemnat,  aut oderit, et fiat minus religiosa quam conuenit, cui non licuerit habere quem uoluit.

IX. De eo qui necessitate persecutionis de ciuitate in qua ordinatus fuit transit ad ciuitatem, Sardicenses canones dicunt : Ut si aliquis episcopus uim perpessus est, et inique expulsus pro disciplina et catholica confessione uel pro defensione ueritatis, effugiens pericula, innocens et deuotus ad aliam uenerit ciuitatem, non prohibeatur immorari quandiu aut redire possit, aut iniuria eius remedium acceperit, quia durum est eum qui persecutionem patitur non recipi, etiam et larga benignitate humanitas ei est exhibenda. Et hinc S. Gregorius ad uniuersos episcopos per Illyricum :  Fratres cepiscoposque nostros, quos et captiuitas diuersarumque necessitatum angustie comprimunt, debetis consolandos conuicturosque uobiscum in ecclesiasticis sustentationibus libenter suscipere: non quidem ut per communionem episcopalis throni dignitas diuidatur, sed ut ab Ecclesia iuxta possibilitatem sufficientia debeant alimenta percipere. Sic et proximum in Deo et Deum in proximo diligere comprobamur. Nullam quippe eis nos in uestris Ecclesiis auctoritatem tribuimus, sed tamen eos uestris solatiis contineri summopere hortamur. Et hec nouissima uerba epistole huius concordant premisso concilii Sardicensis capitulo.

X. Sed et persecutio pro qua episcopus de ciuitate ad ciuitatem transire possit uel debeat, attente  consideranda est, quam canones Sardicenses demonstrant . Si aliquis episcopus uim perpessus est, et inique expulsus pro disciplina et catholica confessione, uel pro defensione ueritatis, effugiens periculum innocens et deuotus ad aliam uenerit ciuitatem, quia solent a catholicis heretici uel schismatici seu criminosi persequi. Et sanctus Augustinus in epistola ad Honoratum episcopum ostendit : Restat, inquiens, ut nos, quorum ministerium quantulecunque plebi Dei ubi sumus manenti, ita necessarium est, ut sine hoc eam non oporteat remanere, dicamus Domino: Esto nobis in Deum protectorem, et in locum munitum . Sed hoc consilium tibi propterea non sufficit, ut scribis, ne contra Domini preceptum  uel exemplum facere nitamur, ubi fugiendum esse de ciuitate in ciuitatem monet. Recolimus enim uerba dicentis: Cum autem persequentur uos in ciuitate ista, fugite in aliam . Quis autem credat ita fieri hec Dominum uoluisse, ut necessario ministerio, sine quo uiuere nequeunt, deserantur greges quos suo sanguine comparauit? Nunquid hoc fecit ipse, quando portantibus parentibus in Aegyptum paruulus fugit, qui nondum Ecclesias congregauerat, quas ab eo desertas esse dicamus? Nunquid quando apostolus Paulus, ne illum comprehenderet inimicus, per fenestram in sporta submissus est per murum, et effugit manus eius , deserta est que ibi erat Ecclesia necessario ministerio, et non aliis fratribus ibidem constitutis quod oportebat  impletum est? Eis quippe uolentibus hoc Apostolus fecerat, ut seipsum seruaret Ecclesie, quem proprie persecutor ille querebat. Faciant ergo serui Christi, ministri uerbi et sacramenti eius, quod precepit siue permisit. Fugiant omnino de ciuitate in ciuitatem, quando eorum quisquam specialiter a persecutoribus queritur, ut ab aliis qui non ita requiruntur, non deseratur Ecclesia, sed prebeant cibaria conseruis suis, quos aliter uiuere non posse nouerunt. Cum autem omnium, id est episcoporum et clericorum, est commune periculum, ii qui aliis indigent non deserantur ab his quibus indigent. Aut igitur ad loca munita omnes transeant, aut qui habent remanendi necessitatem, non relinquantur ab  eis, per quos illorum est ecclesiastica supplenda necessitas, ut aut pariter uiuant, aut pariter sufferant quod eos paterfamilias uolet perpeti. Quod si contigerit ut siue alii minus, alii maius, siue omnes equaliter patiantur, qui eorum sint qui pro aliis patiantur apparent, illi scilicet qui cum se possent talibus malis eripere fugiendo, ne aliorum necessitatem desererent manere maluerunt. Hinc maxime probatur illa caritas quam Ioannes apostolus commendat dicens: Sicut Christus pro nobis animam suam posuit, sic et nos debemus pro fratribus animas ponere . Nam qui fugiunt, uel suis deuincti necessitatibus fugere non possunt, si comprehensi patiantur, ipsi non pro fratribus utique patiuntur. Qui uero propterea patiuntur, quia fratres qui eis  ad Christianam salutem indigebant, nolunt deserere, sine dubio suas animas pro fratribus ponunt. Et post aliquanta: Cur enim sibi putant indifferenter obtemperandum esse precepto, ubi legunt de ciuitate in ciuitatem esse fugiendum, et mercenarium non exhorrent, qui uidet lupum uenientem, et fugit quoniam non est ei cura de ouibus? Et paulo post: Fugit Apostolus, cum a persecutore ipse proprie quereretur, aliis utique necessitatem similem non habentibus, a quibus illic ministerium absit ut desereretur Ecclesie. Sicut fugit S. Athanasius Alexandrinus episcopus, cum eum specialiter apprehendere Constantius cuperet imperator. Et aliquanto superius: Non enim quisquam est qui dicat ministros manere oportere, ubi iam non fuerit quibus  necesse sit ministrare.

Et hinc S. Gregorius in libro Moralium : Intueri libet illum sessoris sui calcaribus excitatum contra armatos hostes, quantus Paulum feruor accenderat, quando eum Ephesi ad irrumpendas theatri turbas zeli flamma rapiebat. Scriptum quippe est: Repleti sunt ira, et exclamauerunt dicentes: Magna Diana Ephesiorum. Et impleta est ciuitas confusione, et impetum fecerunt uno animo in theatrum , rapto Gaio et Aristarcho Macedonibus comitibus, atque mox subditur: Paulo autem uolente intrare populum, non permiserunt discipuli. Quidam autem et de Asie principibus, qui erant amici eius, miserunt ad eum rogantes ne se daret in theatrum . In  quibus profecto uerbis agnoscimus quo impetu contra cuneos aduersantes irrueret, nisi eum per amicos et discipulos caritatis frena tenuissent. Sed si obuiare hostibus, si ultro pugnam petere, si nosmetipsos semper relinquere in cursu nostri feruoris debemus, quid est quod isdem predicator egregius de semetipso fatetur dicens: Damasci prepositus gentis Arete regis custodiebat ciuitatem Damascenorum ut me comprehenderet, et per fenestram in sporta dimissus sum per murum, et sic effugi manus eius . Quid est quod equus iste modo sponte armatorum cuneos impetit, et modo se ab armatis hostibus quasi trepidus abscondit, nisi hoc quod necesse est ut in eius artificiosa uirtute discamus,  aduersariorum pugnam, et constanter aliquando appetere, et prudenter aliquando declinare. Necesse quippe est ut per omne quod agimus in mentis trutina positum hinc pondus, illinc fructum nostri laboris estimemus. Et cum pondus fructum superat, laborem quisque innoxie declinat, dummodo se in aliis exerceat, in quibus lucro fructuum pondus laboris uincat. Cum uero subsequenti quantitate fructuum mensura laboris aut equatur aut uincitur, labor non sine graui culpa declinatur. Unde predicator sanctus, cum Damasci ualde obstinatas mentes persequentium cerneret, eorum noluit aduersitati confligere, quia semetipsum, quem profuturum multis nouerat, uidit posse deficere, et aut nullis se illic aut paucis prodesse. Secessum ergo a certamine  petiit, et pugnaturum felicius ad alia se bella seruauit. Non enim loco uirtus, sed locus uirtuti defuit. Et idcirco fortissimus miles ab obsidionis angustia certaminis campum quesiuit. Ubi autem subiuganda regi proprio multa aduersariorum colla conspexit, subire bellum uel cum morte non timuit. Sicut ipse cum Hierosolymam pergeret, cumque discipuli passionem illius per prophetiam prescitam prohiberent, sibimet ipsi attestatur dicens: Ego enim non solum alligari, sed et mori in Hierusalem paratus sum pro nomine Domini Iesu. Neque enim facio animam meam pretiosiorem quam me . Quia predicator egregius, despectis potestatibus seculi, nullos minarum sonitus pertimescit. uideamus alium equum Dei, quomodo terram sorbeat, quomodo  nullus eum turbe terror attingat. Scriptum est: Superuenerunt autem quidam ab Antiochia et Iconio Iudei, et persuasis turbis, lapidantes Paulum traxerunt extra ciuitatem, estimantes eum mortuum esse. Circumdantibus autem eum discipulis, surgens intrauit ciuitatem, et postera die profectus est cum Barnaba in Derben. Cumque euangelizassent ciuitati illi, et docuissent multos, reuersi sunt Lystra, et Iconio, et Antiochia, confirmantes animos discipulorum . Perpendamus ergo que hunc equum possent mine compescere, quando eum ab intentione sua non ualet mors ipsa prohibere. Ecce lapidibus obruitur, nec tamen a ueritatis sermone remouetur. Occidi potest, superari non potest. uelut exstinctus extra urbem proiicitur, sed intra urbem  die alio illesus predicator inuenitur. O quam fortis huic uiro inest firmitas! o quam uictrix pena! o quam dominatrix patientia! Ad agendum repulsione prouocatur, ad predicandam salutem plagis erigitur, ad propellendam laboris lassitudinem pena refouetur. Sed et isdem beatus Gregorius in epistola ad Agnellum episcopum scribit : Quia igitur ob cladem hostilitatis, nec in ciuitate, nec in Ecclesia tua est cuiquam habitandi licentia, ideo te auctoritate nostra Terracinensi Ecclesie cardinalem constituimus sacerdotem. Et in epistola ad Ioannem episcopum : Te Ioannem ab hostibus captiuate Lisitane ciuitatis episcopum in Squillitana  Ecclesia cardinalem necesse duximus constituere sacerdotem, ut et susceptam semel animarum curam intuitu future retributionis impleas, et licet a tua Ecclesia sis hoste imminente depulsus, aliam que pastore uacat debeas Ecclesiam gubernare. Ita tamen, ut si ciuitatem illam hostibus liberam effici, et Domino protegente ad priorem statum contigerit reuocari, ad aliam in qua et prius ordinatus es Ecclesiam reuertaris. Sin autem predicta ciuitas continua captiuitatis calamitate premitur, in qua a nobis incardinatus es debeas Ecclesia permanere.

XI. His auctoritatibus Actardus, Namnetensis episcopus, prius a Nominoio Brittonum duce de sua ciuitate expulsus, a domno rege Carolo, fugato eodem Brittonum duce, consilio episcoporum illum quem  in sede Namnetensi isdem tyrannus fecerat exordinari, in monasterio sancti Martini iussit exsulare, et Actardum in sede sua restitui. Postea autem a Salomone tyranno eumdem Actardum a ciuitate sua expulsum, in uacante Morinensi ecclesia concilii consensu concessit aliquandiu immorari, donec petentibus clero ac plebe prouincie Turonensis, et conhibentibus episcopis, ad prouinciam suam rediit, et a pontifice apostolice sedis in uacante metropoli fuit incardinatus. Qui Actardus non debuerat sedem suam mutare, si ualeret ibi consistere, uel si alius aliquis esset, qui simili uel forte maiori utilitate regulariter in Turonensi ecclesia posset ordinari, dicente Celestino : Tunc alter de altera eligatur ecclesia,  si de ciuitatis ipsius clericis, cui est episcopus ordinandus, nullus dignus, quod euenire non credimus, poterit inueniri. Primum enim illi reprobandi sunt, ut aliqui de alienis ecclesiis merito preferantur. Habeat unusquisque sue fructum militie in ecclesia, in qua suam per omnia officia transegit etatem: in aliena stipendia minime alter obrepat, nec aliis debitam alter sibi audeat uindicare mercedem.

XII. Quod autem isdem Actardus apposuit, ut utrasque sedes Turonensem scilicet et Namnetensem simul teneret, contra Chalcedonense concilium  egisse uidetur, quo decretum est: Non licere clericum in duarum ciuitatum conscribi simul ecclesiis, et in qua initio ordinatus est, et ad quam confugit, quasi ad potiorem, ob inanis glorie cupiditatem.  Hoc autem facientes reuocari debere ad suam ecclesiam in qua primitus ordinati sunt, et ibi tantummodo ministrare. Si uero iam quis translatus est ex alia in aliam ecclesiam, prioris ecclesie, uel martyriorum que sub ea sunt, aut ptochiorum, aut xenodochiorum rebus in nullo communicent. Eos uero qui ausi fuerint, post diffinitionem magne et uniuersalis huius synodi quidquam ex his que sunt prohibita perpetrare, decreuit sancta synodus a proprio huiusmodi gradu recedere.

XIII. Quod autem quidam contra hoc capitulum huius magne et uniuersalis synodi, quasi ex uerbis beati Gregorii satagunt se munire, ut duas sedes simul tenere ualeant, cum nulli Christiano sit  licitum, uel duas uxores simul, uel uxorem et concubinam insimul habere, diligenter uerba eiusdem beati Gregorii in epistola ad Bacandum episcopum curent discernere, qua dicit, non de longius ciuitatulis a se inuicem disparatis, sed de collimitaneis, et de tam cleri quam plebis imminutione destitutis, et rebus ac facultatibus desolatis. Et temporis necessitas nos, inquit , perurget, et imminutio personarum exigit ut destitutis ecclesiis salubri ac prouida debeamus dispositione succurrere. Et ideo quoniam ecclesiam Minturnensem funditus tam cleri quam plebis destitutam desolatione cognouimus, tuamque pro ea petitionem, quatenus Formiane ecclesie, in qua corpus beati Erasmi martyris requiescit, cuique fraternitas tua  presidet, adiungi debeat, piam esse ac iustissimam preuidentes, necessarium duximus, consulentes tam desolationi illius, quam tue ecclesie paupertati, reditus supradicte ecclesie Minturnensis, uel quidquid ei antiquo modernoque iure uel priuilegio potuit potestue qualibet ratione competere, ad tue ecclesie ius potestatemque hac precepti nostri auctoritate transmigrare. In cuius uerbis quisque debet attendere, quia dicit quod temporis necessitas perurget, et imminutio exigit personarum, ut destitutis ecclesiis debeat succurrere, et necessarium ducit tam desolationi loci, quam paupertati ecclesie consulere. uolunt etiam quidam, ex quorumdam nouelli temporis adinuentione, usurpare presumptionem, quatenus liceat eis sedes suas  mutare, non causa utilitatis, sed superducto quasi uelamento necessitatis, reuera quidem ambitione cupiditatis; in qua commemorantur quidam de ciuitatibus ad ciuitates, et etiam de minoribus ad potiores translati fuisse episcopi, antequam hinc certe diffinitiones sacrorum canonum fuere prefixe, quas transgredi perniciosum est. Manifestum, sicut sanctus Hilarus papa ad Leontium et ad ceteros episcopos scribit dicens : Quia non minus in sanctarum traditionum delinquitur sanctiones, quam in iniuriam ipsius Domini prosilitur. Et sanctus Celestinus : Nulli sacerdotum suos liceat canones ignorare, nec quidquam facere, quod patrum possit regulis obuiare. Que enim a nobis res digna seruabitur, si decretalium norma  constitutorum pro aliquorum libitu licentia populis permissa frangatur? Et sanctus Leo : Hoc admonitio nostra denuntiat, quod si quis fratrum contra hec constituta uenire tentauerit, et prohibita fuerit ausus admittere, a suo se nouerit officio submouendum, nec communionis nostre futurum esse consortem, qui socius esse noluit discipline. Et sanctus Gelasius : Cumque nobis contra salutarium reuerentiam regularum cupiamus temere nil licere, et cum sedes apostolica super his omnibus, fauente Domino, que paternis canonibus sunt prefixa, pio deuotoque studeat tenere proposito, satis indignum est quemquam, uel pontificum, uel ordinum subsequentium,  hanc obseruantiam refutare, quam beati Petri sedem et sequi uideat et docere, satisque conueniens sit, ut totum corpus Ecclesie in hac sibimet obseruatione concordet, quam illic uigere conspiciat ubi Dominus Ecclesie totius posuit principatum. Et item idem: Patres, inquit, nostri, catholici uidelicet doctique pontifices, quidquid pro fide, pro ueritate, pro communione catholica atque apostolica, secundum Scripturarum tramitem traditionemque maiorum, facta semel congregatione sanxerunt, inconuulsum uoluerunt deinceps firmumque constare, nec in hac eadem causa denuo que prefixa fuerant retractari qualibet recenti presumptione permiserunt, sapientissime peruidentes, quoniam si decreta salubriter cuiquam liceret iterare,  nullum contra singulos quosque prorsus errores stabile persisteret Ecclesie constitutum, ac semper isdem furoribus rediuiuis omnis integra diffinitio turbaretur. Et Symmachus dicit : Ad ipsam sacrosanctam catholicam religionem pertinere, cuius omnis potestas infringitur, nisi uniuersa que a Domini sacerdotibus semel regulariter statuuntur perpetua sint. Quod alias contingere poterit, si successor decessoris actibus non tribuerit firmitatem, et roborando que gesta sunt faciat rata esse que gesserit. Et item idem : Quanta uicariis beatissimi Petri apostoli iudicabitur esse reuerentia, si que in sacerdotio precipiunt, eisdem transeuntibus dissoluantur? Et item: Non potest ex parte firmum esse quod  generalitatis tangit iniuriam, et quod quasi ad astructionem, magis autem ad destructionem positum est in adinuentione premissa. Unde sancti Patres Niceni capite secundo dicunt : Quoniam plura aut per necessitatem, aut alias cogentibus hominibus aduersus ecclesiasticam facta sunt regulam; et sanctus Leo papa capite quadragesimo quarto Decretalium suorum dicit, omittendum esse et inculpabile iudicandum, quod necessitas intulit. Quam alienum a ratione et auctoritate astructionis huius perniciose permissionis sit, qui eadem capitula legit patenter agnoscit, quia illius secundi capituli Niceni concilii processus, quod perpere actum eatenus fuerat, ne deinceps quisque presumat, cum magna interminatione prohibuit, et capitulum quadragesimum  tertium Leonis ab hac ratione penitus est alienum, sicut trigesimum octauum capitulum in decretis suis ad Anastasium Thessalonicensem episcopum, sed id ipsum capitulum euidenter ostendit. Sed et de his que per necessitatem fiunt, potiusque usurpari uidentur, sanctus Innocentius in decretis suis ad Rufum et Eusebium ac ceteros episcopos dicit : Peruideat ergo dilectio uestra hactenus talia transisse, et aduertite quod utique ut dicitis necessitas imperauit, in pace iam ecclesias constitutas non posse presumere. Et paulo post: Priora ergo dimittenda dico Dei iudicio, et de reliquo maxima sollicitudine precauendum. uidere igitur et mentis et corporis oculo qui hec adinuenerunt  debuerant Pauli sententiam qua dicit: Non enim sumus sicut plurimi adulterantes uerbum Dei . Adulter, inquit beatus Gregorius , in carnali coitu non prolem sed uoluptatem querit, et peruersus quique ac uane glorie seruiens recte adulterare uerbum Dei dicitur, quia per sacrum eloquium non Deo filios gignere, sed suam scientiam desiderat ostentare. Quem enim libido glorie ad loquendum trahit, uoluptati magis quam procreationi operam impendit. Sic et qui pro opibus et facultatum copiis ac rebus terrenis Ecclesiam suam mutat, adulter merito uocatur, et inter adulteros deputabitur. Nam ciuitatem, in qua Comes inhabitat, et clerici ac laici nobiles, sed et ignobiles atque rustici laboratores, et etiam Iudei  ut fertur inhabitant, et in parochia sub nomine Christiano degunt, episcopum causa cupiditatis, aut ardore ambitionis deserere, et alteram sedem uacantem inuadere, et cum illa in qua ordinatus fuit, et in qua sine periculo mortis degere ualet, tenere, non solum turpe sed et periculosum atque perniciosum est, cum sacri canones etiam de uacante episcopo in Ecclesiam uacantem prosiliente decernant , ut si quis episcopus uacans in ecclesiam uacantem prosiliat, sedemque peruadat absque integro perfectoque concilio, hic abiiciatur necesse est, etsi cunctus populus quem diripuit eum habere delegerit. Perfectum uero concilium illud est, ubi interfuerit metropolitanus antistes. Sed et de eo qui irrationabiliter et irregulariter ciuitatem  suam in qua ordinatus fuit deserit, et ad aliam transit, Sardicense concilium dicit : Non minus mala consuetudo, quam perniciosa corruptela funditus eradicanda est, ne cui liceat episcopo de ciuitate sua ad aliam transire ciuitatem. Manifesta est enim causa qua hoc facere tentat, cum nullus in hac re inuentus sit episcopus, qui de maiore ciuitate ad minorem transiret: unde apparet auaritie ardore eos inflammari, et ambitioni seruire, et ut dominationem agant. Si omnibus placet, huiusmodi pernicies seuius et austerius uindicetur, ut nec laicam communionem habeat qui talis est. In hoc capitulo maior et minor ciuitas, non solum pensanda est nomine, sed et possessione, sicut et auaritia non solum pecunie est ac possessionis, sed etiam altitudinis.  In nomine Metropolitano auaritia dicitur, cum supra modum sublimitas ambitur: in possessione, uidelicet in rerum ac facultatum copiositate, est auaritia, quam Apostolus idolorum seruitutem appellat. Et sanctus Leo papa hoc sequens capitulum decreuit , ut si quis episcopus ciuitatis sue mediocritate despecta administrationem loci celebrioris ambierit, et ad maiorem se plebem quacunque ratione transierit, a cathedra quidem pellatur aliena, sed et carebit et propria, ut nec illis presideat, quos per auaritiam concupiuit, nec illis quos per superbiam spreuit. Suis igitur terminis quisque contentus sit, nec supra mensuram iuris sui affectet augeri. Et item Sardicense concilium  dicit : Ut etiamsi talis aliquis exstiterit temerarius, ut fortassis excusationem afferens asseueret quod populi litteras acceperit, cum manifestum sit potuisse paucos premio et mercede corrumpi, eos qui sinceram fidem non habent, ut clamarent in Ecclesia, et ipsum petere uiderentur episcopum, omnino has fraudes damnandas esse arbitror, ita ut nec laicam in fine communionem talis accipiat. Quia uero duabus metropolitanis sedibus unus metropolitanus episcopus regulariter presidere non poterit, sanctus Bonifacius papa auctoritate Niceni concilii manifestat scribens ad Hilarium, Narbonensem episcopum : Nulli, inquiens, uidetur incognita synodi constitutio Nicene, que ita precipit ut eadem proprie uerba ponamus; per  unamquamque prouinciam ius metropolitanos singulos habere debere, nec cuiquam duas esse posse subiectas, quod illi, quia aliter credendum non est, seruandum sancto Spiritu suggerente sibimet censuerunt. Et post aliquanta: Quod idcirco dicimus, ut aduertat caritas tua, adeo nos canonum precepta seruare, ut ita constitutio quoque nostra diffiniat, quatenus metropolitani sui unaqueque prouincia in omnibus rebus ordinationem semper exspectet. Cogunt, inquit Augustinus, multis inuenire medicinas multorum experimenta morborum. Et quia, ut Daniel dicit: Pertransibunt plurimi, et multiplex erit scientia , pro temporum diuersitate, et morborum uarietate, atque hominum sanitate, quedam conceduntur, sicut Ne et filiorum  ius usibus alimenta noua permissione concessa, deinde, per Moysem populo Iudeorum prohibita, rursusque nobis sunt ita concessa, ut que Iudeis fuerunt uetita in pecoribus, nobis prohibeantur in moribus, sicut Dominus in Euangelio dicit: Audistis quia dictum est antiquis: ego autem dico uobis . Quapropter quod licitum fuit, necessitate uel utilitate, de transmigrandis episcopis ab ecclesiis ad ecclesias ante sacrarum regularum prefixionem, postea intantum fuit, est, et erit illicitum contra easdem sacras regulas usurpare, ut sanctus Gregorius Nazianzenus, uir doctissimus, catholicissimus atque eloquentissimus, et uite merito ac sapientie doctrina uenerandus, qui apud Grecos Theologus cognominatur, multorum decreto episcoporum,  ut in historiis ecclesiasticis legimus: de parua ciuitate Nazianzo Constantinopolim causa fidei translatus, quam per annos duodecim insignissime gubernauit, et ab heresi Ariana gloriosissime liberauit, et dogma Niceni concilii quasi iam mortuum in eadem regia ciuitate suis expositionibus resuscitauit, agnoscens episcopos murmurare eo quod esset et alia ciuitate contra canones translatus ad aliam, uitare imo auferre fraternum uolens scandalum, ne schisma in Ecclesiam introducere uideretur, monente Apostolo: In omnibus exhibeamus nosmetipsos sicut Dei ministros, nemini dantes ullam offensionem, ut non uituperetur ministerium nostrum , adueniente Constantinopolim Theodosio principe, pacifice  impetrata licentia, habitare ulterius in eadem ciuitate declinauit, sequens Domini sententiam dicentis ad Petrum, ut qui censum non debebant, exigentibus censum darent, quatenus scandalum deuitarent. Qui scandalizauerit, inquit Dominus, unum de pusillis istis qui in me credunt, expedit ei ut suspendatur mola asinaria in collo eius, et demergatur in profundum maris . Per molam quippe asinariam, ut sanctus Gregorius in Pastorali regula exponit , secularis uite circuitus ac labor exprimitur, et per profundum maris extrema damnatio designatur. Qui ergo ad sanctitatis speciem deductus, uel uerbo ceteros destruit, uel exemplo, melius profecto fuerat ut hunc ad mortem sub exteriori habitu terrena acta constringerent,  quam sacra officia in culpa ceteris imitabilem demonstrarent: quia nimirum si solus caderet, utcunque hunc tolerabilior inferni pena cruciaret. Et item : Scire etenim prelati debent, quia si peruersa unquam perpetrant, tot mortibus digni sunt, quot ad subditos suos perditionis exempla transmittunt. Unde necesse est ut tanto se cautius a culpa custodiant, quanto per praua que faciunt non soli moriuntur. At si aliquis dixerit, non ego inuado Ecclesiam ad quam multorum consensu episcoporum et plebis transmigro, penset sollicite, sicut et sanctus pensauit Nazianzenus Gregorius, que, ut premisimus, a sacris sunt prefixa canonibus, a quibus per contemptum deuiare in schisma est ruere, sicut sanctus papa Hilarus patenter  ostendit : Non minus, inquiens, in sanctarum traditionum delinquitur sanctiones, quam in iniuriam ipsius Domini prosilitur. Qua sententia beatus Hilarus papa hereticos et schismaticos pariter denotauit. Schismaticos quidem, in eo quod dixit, non minus in sanctarum traditionum sanctiones delinquitur, et hereticos, in eo quod dixit, quam in iniuriam ipsius Domini prosilitur. Nam heretici, ut S. Gregorius ex sententia apostoli Pauli qua dicit: Si tradidero corpus meum ut ardeat, caritatem autem non habeam, nichil mihi prodest , demonstrat , praua de Deo sentiunt, schismatici recta de auctore tenent, sed unitatem cum fratribus in sanctarum traditionum sanctione non tenent: illi errore fidei, isti uero schismatis  perpetratione diuisi sunt. Unde et in ipsa prima parte Decalogi utrarumque partium culpe reprimuntur, cum diuina uoce dicitur: Diliges Dominum Deum tuum ex toto corde tuo et ex tota anima tua, et ex tota uirtute tua , atque mox subditur: Diliges proximum tuum sicut teipsum. Qui enim de Deo peruersa sentit, liquet profecto quia Deum non diligit: qui uero de Deo recta sentiens, a sancte Ecclesie unitate diuisus est, constat quia proximum non amat, quem habere socium recusat. Quisquis ergo ab hac unitate matris Ecclesie, siue per heresim de Deo peruersa sentiendo, siue errore schismatis proximum non diligendo diuiditur, caritatis huius gratia priuatur, de qua hoc quod premisimus, Paulus  dicit: Si tradidero corpus meum ut ardeat, caritatem non habeam, nichil mihi prodest; ac si aperte diceret: Extra locum suum conflationis mihi ignis adhibitus tormento me cruciat, mundatione non purgat. Auro enim locus est in quo conflatur, id est unitas catholice Ecclesie, in qua baptismum, et opera bona, et etiam martyrium prodest, extra illam quippe, nec baptismus, nec opera bona, nec etiam martyrium proficit. Quia etiam cognati sunt heretici et schismatici, et solemnibus orationibus sexte ferie ante Pascha monstratur. Hinc ergo, ut sanctus Celestinus scribit , legem credendi lex statuat supplicandi. Sed et quam graue peccatum schisma sit, sanctus Augustinus in libro secundo de Baptismo  demonstrat, dicens:  Afferamus diuinam stateram de Scripturis sanctis, tanquam de thesauris Dominicis, et in illa quid sit grauius appendamus: imo non appendamus, sed a Domino appensa recognoscamus, tempore illo quo Dominus priora delicta recentibus penarum exemplis cauenda monstrauit, et idolum fabricatum atque adoratum est, et propheticus liber ira regis contemptoris incensus et schisma tentatum, idololatria gladio punita est, exustio libri bellica cede et peregrina captiuitate, schisma hiatu terre sepultis auctoribus uiuis, et ceteris celesti igne consumptis: quis iam dubitauerit hoc esse sceleratius commissum, quod est grauius uindicatum?

Hinc et in decretis apostolice sedis est scriptum:  Sicut enim iustos ad eternam uitam Dominus predixit ituros, sic impios eterno damnandos interitu: ut sicut non potest finiri beatitudo iustorum, sic nec impiorum tormenta finiantur. Hec hereticis schismaticisque sunt. Et quia quidquid nunc gerit Ecclesia, mystice typus est futurorum, si gustabunt de pane celesti, id est de suauitate diuina, gehenne participes, hereticis schimaticisque damnatio est corporis et sanguinis Christi communio. Quisquis ergo assentit schismatico, schismaticus esse negari non poterit. Quod etsi omnes sacerdotes et mundus assentiat, damnatio consentientes inuoluit, non preuaricationem consensus absoluit. Non enim crimen minuitur, sed accrescit, cum generale fit ex priuato. Hoc enim Deus omnium indicauit, qui  mundum peccantem generali diluuio interemit. Et sicut non potest, ut Gelasius scribit , peruersitatis communicatore suscepto, non pariter peruersitas approbari: sic non potest refutari peruersitas complice sectatore peruersitatis admisso, cum dicat Apostolus non solum qui non facienda faciunt reos uideri, sed etiam qui consentiunt facientibus . Legibus enim publicis criminum conscios, susceptoresque latrocinantium par iudiciorum pena constringit, nec expers facinoris estimatur, qui, licet ipse non fecerit, facientes tamen in familiaritatem fedusque receperit. Hinc ergo audiamus quomodo et Dominus uocet eos, qui in ouile ouium contra sacros canones  Spiritu Dei conditos insiliunt, id est regimen Ecclesie rapiunt potius quam assequuntur, Qui non intrat, inquit, per ostium in ouile ouium, ascendit aliunde, hic fur est et latro . De qualibus idem per prophetam dicit: Ipsi regnauerunt et non ex me principes exstiterunt, et non cognoui . A se, inquit Gregorius , et non ex arbitrio summi rectoris regnant, qui sua cupiditate accensi, culmen regiminis rapiunt potius quam assequuntur: quos tamen internus iudex et prouehit, et non cognoscit, quia quos permittendo tolerat, profecto periudicium reprobationis ignorat. Timenda est igitur eis qui talibus fauent a beato Gelasio ad sensum premissa sententia Pauli, qua dicit: Non solum qui faciunt, sed qui consentiunt facientibus,  digni sunt morte , quia, ut Leo dicit, in talium prelatione non est populis consulere, sed nocere, nec prestare regimen, sed augere discrimen.

XIu. Quod scripsisti, episcopum de quo agitur dicere ad excusandas excusationes in peccatis, quoniam sunt in ciuitate metropoli, in qua ordinatus fuerat, ministri ecclesiastici, qui indigentium necessitatibus possunt consulere, sed ipse non habet sufficientiam rerum ac facultatum, quibus in ea honorabiliter possit subsistere, unde se conatur excusare, inde magis uidetur accusare, et cupiditatis atque cauterio ambitionis inurere, qui plus possessiones terrenas quam animarum lucra uidetur acquirere. Debuerat enim in mente habere quod spiritus Paulo dixit, ut non exiret de ciuitate in qua  ei multus populus erat, sed constanter predicaret. Quid enim scit, utrum multi de paganis illis, qui in eadem ciuitate habitant, sint a Deo predestinati ad uitam, qui per predicationem eius oris et operis conuerti poterant, et ubi Christiani sunt saluari ualerent, si in ea maneret, etiamsi necessitas eum ibidem taliter manere cogeret, sicut Paulus se mansisse apud Corinthios dixit: Ego, inquiens, in infirmitate et timore et tremore multo fui apud uos . Legat igitur decimam quartam beati Gregorii homiliam ex lectione sancti Euangelii, Ego sum pastor bonus , et inueniet qualiter ac quantum ab auctoritate et suo ordine deuiauerit. Sed et scandalum in Ecclesia misit, sicut et quidam episcopi, etiam a longe precedentibus temporibus,  scandalum pro sua quiete et uoluptatibus in Ecclesiam intromiserunt, ordinantes chorepiscopos, et eis que summis pontificibus conueniunt agere permittentes. Quos apostolica sedes sepius reprobauit, et apostolico mucrone recidit, sicut in decretalibus eorum qui uoluerit recensere inueniet. Inter quos Damasus papa de talibus dicit episcopis : Illi, inquiens, episcopi, qui talia sibi presumunt, uidentur mihi esse meretricibus similes, que statim ut pariunt, infantes suos aliis nutricibus tradunt educandos, ut suam citius libidinem explere ualeant. Sic et isti infantes suos, id est populos sibi commissos, aliis educandos tradunt, ut suas libidines expleant, id est pro suo libitu secularibus  curis inhient, et quod unicuique uisum fuerit liberius agant. Et alia, que in suis locis lector inuenire ualebit. Sed et sicut in epistola beate memorie Nicolai pape ad quosdam episcopos Belgice prouincie directa continetur, Greci contra eum fremuerunt, quia ipse, sicut et predecessores sui, sacerdotes ab uxoribus abstinere precepit, uolentes per canones statuere ut liceat illis uxores habere. Nos autem moderni et Gallicani episcopi, nouos canones facere conamur, ut liceat nobis quod grauius est quam carnali commercio, spiritali adulterio, aut duas uxores, id est duas sedes simul habere, aut uxorem simul et concubinam tenere, uel uiuente licet infirma uxore, id est Ecclesia nostra persecutione qualibet rebus ac possessionibus  imminuta, ad alterius copulam transmigrare. Cum sicut uir non habet potestatem corporis sui, sed mulier, quandiu uxor eius licet infirma uiuit, ita et episcopus non habet potestatem ecclesiam, uidelicet plebem suam deserere, et alteram inuadere uel usurpare, quandiu, sicut sanctus Augustinus dicit , in ea residui sunt conserui sui, quibus prebeat cibaria, quos aliter uiuere non posse nouit. Quod si fecerit, tanto maius committit adulterium, quanto spiritaliter adulterat, et plebem suam adulterare facit, si alteri eo uiuente et in sacerdotii incolumitate manente se iunxerit, quia mulier non habet potestatem corporis sui, sed uir, quandiu uir eius uiuit, et plebem quam inuaserit secum adulterare facit, ut beatus Innocentius in  decretis suis ostendit, loquens de repudio uiri atque uxoris, quod merito intelligendum ac sequendum est de spiritali episcopi et Ecclesie, in qua primum ordinatus fuit, coniunctione.

De his, inquit , requisiuit dilectio tua, qui interueniente repudio alio se matrimonio copularunt, quos in utraque parte adulteros esse manifestum est. Qui uiro uel uxore uiuente, quamuis dissociatum uideatur esse coniugium, ad aliam copulam festinarunt, neque possunt adulteri non uideri, in tantum ut etiam he persone quibus tales coniuncti sunt, etiam ipsi adulterium commisisse uideantur, secundum illud quod legimus in Euangelio: Qui dimiserit uxorem suam et duxerit aliam, mechatur: similiter et qui dimissam duxerit,  mechatur , et ideo omnes a communione fidelium abstinendos. At si uxor episcopi, ecclesia scilicet ac parochia eius, fuerit qualibet oppressione persecutionis desolata, id est de solo elapsa, ut in ea non remaneant quibus necesse sit ministrare, licite ualet episcopus ad uacantem aliam ecclesiam transmigrare, sicut supra uerbis beatorum Augustini atque Gregorii est demonstratum. Et plebs episcopo suo uiduata, id est uacans, carne uel regulariter defuncto sacerdotio episcopum uiduatum, id est uacantem, regulariter potest suscipere, ueluti Apostolus de muliere dicit: Mortuo, inquiens, uiro, nubat cui uult, tantum in Domino . Sanctus quippe Leo, inter precipuos sedis Romane,  ornatus precipuus, de uiro et muliere Apostoli sententiam exponens, quid per hanc coniunctionem intelligi uoluerit patenter ostendit: Sacramentum hoc, inquiens, magnum est: ego autem dico in Christo et in Ecclesia . Utique duo sunt, Deus et homo, Christus et Ecclesia, que de sponsi carne prodiuit, et de latere Crucifixi manante sanguine et aqua, sacramentum redemptionis et regenerationis accepit.

Et idem alibi: Unde, inquit, cum societas nuptiarum ita ab initio constituta sit, ut preter sexuum coniunctionem haberet in se Christi et Ecclesie sacramentum, non ergo fornicetur quisquam, indebita uoluntate abiens post uxorem legitimo et spiritali sibi sortitam coniugio, sed diligat et foueat eam, sicut  Christus Ecclesiam: neque post pastorem suum, in fide et in bonis operibus manentem, quem ordinante Deo legitima sorte suscepit, Ecclesia abiens fornicetur, sed in ea uocatione qua uocati sunt maneant, ueluti sacre Scripture et traditiones ecclesiastice prefixerunt. Si enim, quia concedente Apostolo unius uxoris uir assumi in sacerdotium iubetur, ut uxorem quam ante sacerdotium habuit castis foueat et tueatur auxiliis, et non eam destitutam debet relinquere, multo minus sacerdos destitutam, aut pro superinducta, uel cum superinducta deserere uel negligere, minime autem cum alia una cum ipsa debet mecari ecclesia: et sicut non adulterare uerbum Dei, ita nec adulterare debet Ecclesiam suam. Nisi enim uiri et uxoris legalis coniunctio  ad episcopi et ecclesie sibi coniuncte mysterium pertineret, magnum Chalcedonense concilium defuncto suo episcopo uiduatam ecclesiam non uocaret, cuius reditus penes economum futuro reseruari iubet episcopo, nec ab aliis quibusque, uel uiuente uel defuncto cuiuscunque ciuitatis episcopo usurpari, uel pessumdari: quod qui presumpserint, uerenda est illis sententia eiusdem sancti et uniuersalis concilii, qua intentando decernit : Eos, inquiens, qui ausi fuerint, post diffinitionem magne et uniuersalis huius Synodi, quidquam ex his que prohibita sunt perpetrare, decreuit sancta Synodus a proprio huiusmodi gradu recedere. Et de transgredientibus que constituta sunt, item coniuncte dicit : Si quidem clerici sunt, decidant gradu proprio;  si uero laici, anathematizentur. Sic etiam de rerum ac facultatum presumptoribus, et aliorum conciliorum canones, et apostolice sedis pontifices multoties decreuerunt, que non paruipendent qui irrefragabili Domini sententie credunt, dicentis in Petro, et apostolis omnibus, et in eis illorum successoribus: Quecunque ligaueris super terram, ligata erunt et in celis . Nam sicut Petrus respondit pro interrogatis a Christo apostolis omnibus, ita et Christus hec in Petro dixit apostolis, et successoribus eorum omnibus, quibus manet hoc priuilegium, a quibus fertur ex apostolorum equitate iudicium, sicut sanctus Leo et Gregorius euidenter ostendunt. Unde sanctus Gregorius item dicit:  Christiani non sunt, qui ligamenta sancte Ecclesie uanis se estimant conatibus soluere: ac per hoc nec absolutionem sancte Ecclesie, quam prestat fidelibus, ueram putant, si ligaturas eius ualere non estimant. Contra quos diutius disputandum non est, quia per omnia despiciendi et anathematizandi sunt, et unde se fallere ueritatem credunt, inde in peccatis suis ueraciter implicantur, eosque et ego et omnes catholici episcopi, atque uniuersa Ecclesia anathematizamus, quia ueritati contraria sentiunt, et contraria loquuntur.

Hec idcirco de rebus et facultatibus Ecclesie uiduate sub economo futuro reseruandis Episcopo hic interposuimus, ut attendat de quo agitur episcopus, quia si nemini Christiano eas licet presumere,  multo minus item episcopus, sine sui status periculo ac anime detrimento, ecclesie inuase res et facultates preualet usurpare. Sicut enim comes ciuitatis homo secularis, et alii etiam seculares, et maioris et minoris potestatis, habent unde in sua metropoli possint consistere, et comministri eius ecclesiastici ualent ibidem uiuere; sic et ipse, nisi eum cupiditas et ambitio unde eiiceret, ibidem uel de operibus manuum, uel de decimis fidelium ac collatione presbyterorum, et si aliter non posset, uel sub censu, sicut Hierosolymis patriarcha, et uiri religiosi ac fideles in Corduba, et in aliis ciuitatibus per Hispaniam faciunt, ibi ualeret manere, et conseruis in tempore tritici mensuram donare, id est uerbum predicationis impertire, et ministeria que non nisi ab episcopis  ministris ecclesiasticis et plebibus possunt dependi, sicut sunt ordinationes ecclesiasticorum ministrorum, sicut est confectio sacri chrismatis, et consecratio olei exorcizati et ad infirmorum unctionem consecrati, sicut est confirmatio et consignatio baptizatorum, sicut est manus impositio et reconciliatio publice penitentium, et uelatio uirginum, et alia que per singula non necesse est computare: que non nisi ab episcopis ualent regulariter fieri, et in utrisque ciuitatibus, tanto spatio inter se distantibus, ab uno episcopo congruis temporibus non ualent, imo nec debent, nec regule permittunt exsequi. Que etsi per tempora possunt in sua metropoli ab eo fieri, conuincitur in ea posse immorari, et que sibi a subditis competunt exsequi. Legat namque  secundam epistolam Pauli apostoli ad Corinthios, cum quanta difficultate atque cum quanto labore predicationis ministerium fuerit exsecutus, qui preter labores quos sustinuit in carceribus, in plagis supra modum, in mortibus frequenter, in flagellis, in lapidatione, in naufragiis, in itineribus sepe uexatus fuit, periculis fluminum, periculis latronum, periculis ex genere, periculis ex gentibus, periculis in ciuitate, periculis in solitudine, periculis in mari, periculis in falsis fratribus, in labore et erumna, in uigiliis multis, in fame et siti, in ieiuniis multis, in frigore et nuditate, preter illa que extrinsecus sunt, instantia quotidiana, sollicitudo omnium Ecclessiarum , et manibus suis laborauit,  que necessaria sibi et suis fuerunt, ne quemlibet grauaret, et inueniet se a successione illius extorrem, cuius sequi detractat exemplum, et illorum constringi iudicio, qui iam in celis cum Deo regnant, et sancto Spiritu inspirati sacros canones per eumdem sanctum Spiritum protulerunt, quibus decernitur, ut huiusmodi nec in eo episcopos, ut supra scripsimus, habeatur, nec communionem laicam mereatur, sicut euidenter sanctus Leo apostolice sedis pontifex in decretis suis iterato decernit : Hoc, inquiens, admonitio nostra denuntiat, quod si quis fratrum contra hec constituta uenerit uel uenire tentauerit, et prohibita fuerit ausus admittere, a suo se nouerit officio submouendum, nec communionis nostre futurum esse consortem,  qui socius esse noluit discipline. Ne quid uero sit, quod pretermissum a nobis forte credatur, omnia decretalia constituta, tam beate recordationis Innocentii, quam omnium decessorum nostrorum, que de ecclesiasticis ordinibus et canonum promulgata sunt disciplinis, ita a uestra dilectione custodiri debere mandamus, ut si quis in illa commiserit, ueniam sibi deinceps nouerit denegari.

Xu. Cur enim non posset religiosus homo et episcopus ac continens, sine uxore et filiis, ita in ciuitate sua uiuere, sicut secularis homo comes, uxorem habens et liberos, etiam inter paganos uiuit: presertim cum alias possessiones et abbatias largitione domni regis habeat, unde sumptus habere ualet, quibus ad Deo seruiendum, et ministerium suum  exsequendum in plebe sibi commissa sufficere posset? Sed sunt, inquit Gregorius , nonnulli qui dum plus terrenam substantiam quam oues diligunt, merito nomen pastoris perdunt. De quibus protinus subditur: Mercenarius autem, et qui non est pastor, cuius non sunt oues proprie, uidet lupum uenientem, et dimittit oues et fugit . Non pastor sed mercenarius uocatur, qui non pro amore intimo oues Dominicas, sed ad temporales mercedes pascit. Mercenarius quippe, qui locum quidem pastoris tenet, sed lucra animarum non querit, terrenis commodis inhiat, honore prelationis gaudet, temporalibus lucris pascitur, impensa sibi ab hominibus reuerentia letatur. Iste sunt etenim mercedes mercenarii, ut pro eo ipso quod in regimine  laborat, hic quod querit inueniat, et ab hereditate gregis in posterum alienus existat.  Et lupus rapit et dispergit oues. Lupus uenit et mercenarius fugit, quia malignus spiritus mentes fidelium in tentatione dilaniat, et is qui locum pastoris tenet, curam sollicitudinis non habet: anime pereunt, et ipse de terrenis commodis letatur. Unde quia sicut beatus dicit Gelasius : Duo sunt quibus principaliter mundus hic regitur, auctoritas sacra pontificum et regalis potestas, sequendum est episcopis ac principibus terre consilium hortantis, imo precipientis Apostoli: Nolite, inquit, communicare operibus infructuosis tenebrarum, magis autem et redarguite  . Hinc sanctus Augustinus: Duobus modis non te maculat malus, si non consentias et si redarguas: hoc est non communicare, non consentire. Communicatur quippe, quando facto eius consortium uoluntatis uel approbationis adiungitur. Hoc ergo nos admonens Apostolus ait: Nolite communicare operibus infructuosis tenebrarum; et quia parum erat non consentire, si sequeretur negligentia discipline, Magis autem, inquit, et redarguite. Quid est nolite communicare? Nolite consentire, nolite laudare, nolite approbare. Quid est autem magis et redarguite? reprehendite, corripite, cercete. Nam et sanctum Africanum concilium eos qui negligunt loca ad suam cathedram pertinentia in catholicam unitatem lucrari, conueniri a diligentibus  uicinis episcopis, ut id agere non morentur, signanter cum diffinitione certissima precipit, sicuti suo loco diligens lector inueniet. Et constat esse certissimum, quia iste ciuitatem suam, in qua remanent plures qui episcopali ministerio indigent, pro alia quietiore ac locupletiore mutauerit, et alterum loco suo ordinari permiserit, quia, ut supra ostendimus, duabus metropolitanis ciuitatibus presidere non potest, non pro animarum lucro, sed pro temporali augmento cum spiritali suo detrimento hoc agat, quia, ut Leo dicit, non putabitur honor ille legitimus, qui fuerit contra diuine legis precepta collatus. Fautores autem ac ordinatores huiusmodi sancti pape Simplicii percellit decretalis sententia qua dicit, Priuilegium, inquiens, meretur  amittere qui permissa sibi abutitur potestate. Hec quantum pro tempore et occupatione licuit, et Dominus ad mentem mihi uenire concessit, de his que interrogaueras, Frater carissime, tibi respondere curaui. Que si cuiquam displicuerint, non contra me sed contra se irascatur, quia contra uerba diuina nisi in malum suum irasci non poterit. Dum ergo est in uia, id est in hac uita, concordet cum aduersario suo cito, ne forte tradat eum aduersarius suus iudici, et iudex tradat eum ministro, et minister mittat illum in carcerem, Amen, non exiet inde donec reddet nouissimum quadrantem. Notum est uel parua de scripturis scientibus, quia in hoc loco aduersarius noster dicitur sermo Dei, quoniam iubet contraria operibus nostris malis que agimus:  Cui si non concordauerimus, iusto Dei iudicio per ministrum mittemur in carcerem, et non exiemus inde, donec reddamus nouissimum quadrantem, id est, exsoluamus et minimum peccatum.



EPISTOLA XXXII. AD IOANNEM PAPAM, Caroli II imperatoris nomine. De iudiciis et appellationibus episcoporum et presbyterorum.


Sanctissimo ac reuerentissimo Patri IOANNI summo pontifici et uniuersali pape, CAROLUS gratia Dei imperator Augustus ac spiritalis filius uester.

 I. Antequam prouincie Transalpine, propter seditiones et bella frequentia, progenitorum nostrorum temporibus, sacrarum legum ac regularum notitiam et obseruationem plene caperent, sicut postea per incrementa studio illorum ab hac sancta sede gratia Dei ceperunt, gloriose memorie auus noster Carolus imperator Augustus, diu per egregios ac precipue auctoritatis et sapientie uiros, de presbyteris ex criminibus diffamatis, qualiter iudicari uel purgare se debeant perquisiuit, et reperit, sicut in sue imperialis auctoritatis edictis, que in alia schedula habemus scripta, posteris seruanda reliquit, queque usque ad nostra tempora ex tunc in Transalpinis regionibus seruata, et quando necessitas postulauit exsecuta fuerunt.

 II. In diebus autem domini et genitoris nostri pie memorie Ludouici imperatoris, cum ipsa tepesci exsecutio aliquatenus cepit; apud papam Eugenium inde ab eo commonitio facta est. Qua de re synodum iisdem uniuersalis papa conuocans, inter alia generalia decreta promulgare curauit, que Leo Iu tempore fratris nostri Lotharii, et nepotis nostri Ludouici, obseruanda decreuit, sicut in gestis synodalibus, et in huius sancte Romane Ecclesie archiuo haberi credimus, et ab hac sancta sede nostris decessoribus directa uenerabili sanctione habemus. Cum autem non longe ante hos annos nepos noster Ludouicus Italie imperator instinctu quorumdam contra nos se commouit, misse sunt nobis epistole quasi ex apostolice huius  sedis auctoritate ac nomine, quas tenoris inconuenientia hanc sanctam et discretissimam sedem non misisse ostendit.

III. Et quoniam prauis sepius praua quam recta innotesci solent, nata hinc occasione, Transalpinarum regionum presbyteri, a suis episcopis de certis criminibus regulariter ab ordine sacerdotali deiecti, et penitentie subacti, sine licentia et conscientia primatum et episcoporum suorum, huc uenire, et hinc epistolas, que regulis non conueniunt, referre ceperunt. Quas non iussione apostolica, sed, ut assolet etiam in republica, propter multiplicia reclamatorum negotia, quorumcunque ministrorum quasi pia miseratione factas, et nos illius regionis putant episcopi. Quapropter quia, ut sanctus Augustinus  dicit , cogunt multas inuenire medicinas multorum experimenta morborum, intermissis propter prolixitatem sacrararum legum capitulis predecessorum nostrorum imperatorum, quibus ecclesiastice regule consonant, necessarium duximus pandere sanctissime uestre paternitati, ac summe auctoritati, qualiter regulas de honore in suo statu episcoporum, et de appellatione, si necessitas et ratio in deiectione illorum poposcerit, sed et de appellatione presbyterorum intelligimus, et intelligi a rectoribus Transalpinarum Ecclesiarum didicimus: quatenus ab huius sancte sedis auctoritate nostra sana, ut credimus, intelligentia confirmetur, a qua fidei ac  religionis sumpsit initium, et quotidie gratias Deo, sumit augmentum, et si quid male in agro Dominico pullulat, decreti uestri falce recidatur. Si etiam quorumcunque negligentia, uel presumptione a prestitutis regulis est discessum, uestre auctoritatis industria sit reformatum.

Iu. Sicut Dei uirtus Christus et Dei sapientia, ordinem ac dignitatem apostolorum et septuaginta discipulorum in carnis presentia distinxit, ut lectio sancti Euangelii patenter ostendit: ita idem ipse, per quem reges regnant, et conditores legum iusta decernunt, sacris legibus et canonibus, spiritu suo conditis, et totius mundi reuerentia consecratis, ordinem et dignitatem episcoporum, qui locum in Ecclesia tenent apostolorum, et presbyterorum, qui  subrogantur loco septuaginta discipulorum, et in administratione et in honore, sicut et in ueteri Testamento inter summos pontifices et inter minoris ordinis sacerdotes discreuit. Quapropter ab omnibus honorandi ac uenerandi sunt pro patribus nati filii, id est pro apostolis ordinati episcopi, et ordinis dignitate, et illius honore, qui eis apostolis dixit: Iam non dicam uos seruos, sed amicos meos ; et: Qui uos audit me audit, et qui uos spernit me spernit ; et de eis: Ite, nuntiate fratribus meis . Et alia, que de illorum ueneranda honoratione sacre Scripture textus eloquitur.

u. Qui forte si aliqui temporalibus rebus sunt pauperes, et forte merito diuites, pro certo autem  sunt ordine sacro sublimes, a nullo quolibet, siue ecclesiastica, siue seculari potestate predito, debent uilipendi, nec potentibus seculi modo quocunque postponi, precipiente omnibus apostolo Iacobo: Nolite in personarum acceptione habere fidem Domini nostri Iesu Christi glorie , quia non qui ditiores ad seculum, hi in diuino examine sunt meliores. Nonne, inquit, Deus elegit pauperes in hoc mundo, diuites in fide, et heredes regni, quod promisit diligentibus se?  et Paulus: Ignobilia et contemptibilia mundi elegit Deus, et reliqua.  Et sanctus Gregorius in epistola ad Mauricium imperatorem : Sacerdotibus, inquit, non ex terrena potestate Dominus noster citius indignetur, sed excellenti consideratione,  propter eum cuius serui sunt, eis ita dominetur, ut etiam debitam reuerentiam impendat. Nam in diuinis eloquiis aliquando sacerdotes dii, aliquando angeli uocantur. Nam et per Moysem, de eo qui ad iuramentum deducendus est, dicitur: Applica illum ad deos, id est ad sacerdotes. Et rursum scriptum est: Diis non detrahes , scilicet sacerdotibus; et propheta ait: Labia sacerdotis custodiunt scientiam, et legem requirent ex ore eius, quia angelus Domini exercituum est . Quid ergo mirum si illos uestra pietas dignetur honorare, quibus in suo eloquio honorem tribuens, eos aut angelos, aut deos, ipse etiam appellat Deus? Ecclesiastica quoque testatur  historia quia cum pie memorie Constantino principi in scripto oblate accusationes contra episcopos fuissent, libellos quos acceperat incendit, dicens: uos dii estis, a uero Deo constituti: ite, et inter uos causas uestras discutite, quia dignum non est ut nos iudicemus deos. In qua tamen sententia, pie domine, sibi magis ex humilitate, quam illis aliquid prestitit ex reuerentia impensa. Ante eum quippe pagani in republica principes fuerunt, qui uerum Deum nescientes, deos ligneos et lapides colebant, et tamen eorum sacerdotibus maximum honorem tribuebant. Quid ergo mirum, si Christianus imperator ueri Dei sacerdotes dignetur honorare, dum pagani, ut prediximus, principes honorem impendere sacerdotibus nouerunt, qui diis ligneis et  lapideis seruiebant? Et idem sanctissimus atque facundissimus et discretissimus, ueraciterque in oculis Dei humillimus, in epistola ad Ioannem episcopum Syracusanum, scribens de episcopo Constantinopolitano, inter alia dicit : Quod sedi apostolice dicat se uelle subiici, si qua culpa in episcopis inuenitur, nescio quis ei episcopus subiectus non sit. Cum uero culpa non exigit, omnes secundum rationem humilitatis equales sunt.

uI. Post Constantinum autem, quique Christiani imperatores, decessores ac predecessores nostri, leges de episcoporum honore ac priuilegio condiderunt. Proinde, Pater sanctissime, quia, ut sanctus Gelasius dicit , duo sunt  quibus principaliter mundus hic regitur, auctoritas sacra pontificum, et regalis potestas, ad quas appellari potest, et a quibus nemo permittitur appellare, sub oculis districti et equissimi iudicis Dei, qui sine personarum acceptione iudicat, nostra ponderemus iudicia: quia etsi plerumque existunt inter negligentes uel desides fratres, que oporteat maiore auctoritate curari, sic tamen est, ut sanctus Leo dicit , adhibenda correctio, ut semper sit salua dilectio, et plus erga corrigendos agat beneuolentia quam seueritas, plus cohortatio quam commotio, plus caritas quam potestas. Episcopos sane in suo statu manentes debita ueneratione colamus, et a nobis eis competenti honore impenso, ceteris exemplum reuerentie  erga sacerdotalem ordinem prebeamus: quia si nos sacrum ordinem in personis eorum uilipendimus, qui uelut in speculo, ad sumendum exemplum, in omnium, qui subiecti nobis sunt, oculis positi sumus, pro tantorum culpis a districto iudice, summo uidelicet pontifice et rege regum diiudicabimur, quot nostro facto delinquendi, quod absit, exempla prebuerimus. Sicut idem beatus Gregorius in Regula pastorali terribiliter intonat, dicens : Scire etenim prelati debent, quia si peruersa unquam perpetrant, tot mortibus digni sunt, quot ad subditos suos perditionis exempla transmittunt. Unde necesse est, ut tanto se cautius a culpa custodiant, quanto per praua que faciunt, non soli moriuntur,  sed aliorum animarum, quas prauis exemplis destruxerunt, rei sunt. Et contra, quot suo uel uerbo, uel exemplo, uel quibus potestas est data correptionis correptione, quia sepe inuitis bona prestantur, dicente summo patrefamilias ad seruum, id est prelatorum chorum: Exi cito in uias et sepes, et compelle intrare, ut impleatur domus mea , Domino lucrati fuerint, pro tantis glorie coronam accipient, attestante Apostolo: Qui conuerti fecerit peccatorem ab errore uie sue, saluabit animam eius a morte, et operiet multitudinem peccatorum .

uII. Ceterum quia non est homo in terra qui faciat bonum et non peccet, et nec ipsi sine peccato fuerunt qui celesti magisterio adherebant, dicente  Ioanne: Si dixerimus quia peccatum non habemus, nosipsos seducimus, et ueritas in nobis non est ; et Iacobus apostolus dicit: In multis offendimus omnes ; et, ut Scriptura ostendit, in angelis reperta est nequitia ; si necessitas cum multa ponderatione atque examinatione cegerit episcopos ab episcopis iudicari, uel presbyteros ab episcopis a gradu ecclesiastico deiici, sicut in honore atque administratione, sic et in diiudicatione atque appellatione, discretionem auctoritas sacra distinxit, decernens, ut si necessitas et pondus legalis ac regularis accusationis exigit, episcopum iudicari debere a suis iudicibus episcopis, a quibus regulariter una cum primate prouincie potuit secundum Nicenos et Antiochenos canones et decreta  sedis Romane pontificum ordinari, congregatis una cum primate prouincie ipsius regionis episcopis secundum Sardicenses canones, atque a constituto, iuxta Carthaginenses canones, duodecim episcoporum numero, si plures nequiuerint congregari, canonice iudicetur.

uIII. Et si isdem accusatus et iudicatus episcopus, congregatis eiusdem regionis episcopis, de gradu suo deiectus apostolicam sedem appellauerit, et confugerit ad episcopum Romane Ecclesie, et ab eo se audiri uoluerit post iudicium, iuxta Sardicenses canones , et decreta Innocentii ad uictricium, et Bonifacii ad Gallicanos episcopos, et Leonis ad Anastasium, scribendum est ab his qui causam examinarunt Romano pontifici. Et si iudicauerit  renouandum esse iudicium, renouetur, et det iudices; si autem probauerit talem causam esse ut non refricentur ea que acta sunt, que decreuerit confirmata erunt. Et si iustum putauerit ut renouetur examen, scribere his dignetur episcopis, qui in finitima et propinqua prouincia sunt, ut ipsi diligenter omnino requirant, et iuxta fidem ueritatis definiant. Quod si is qui rogat causam suam audiri iterum, deprecatione sua mouerit episcopum Romanum, ut e latere suo presbyterum mittat, erit in potestate episcopi, et quid uelit, et quid estimet. Et si decreuerit mittendos esse, qui presentes cum episcopis iudicent, habentes eius auctoritatem a quo destinati sunt, erit in suo arbitrio. Si uero crediderit  episcopos sufficere, ut negotio terminum imponant, faciet quod sapientissimo consilio iudicauerit. Interim tamen alter episcopus in cathedra depositi episcopi post appellationem eius non ordinetur, antequam causa eius fuerit in iudicio episcopi Romani determinata.

IX. Que constitutio appellationis ad apostolicam sedem non discordat a sacra et mystica Nicena synodo, de qua magnus Leo papa ad Anatolium scripsit . Illa, inquiens, Nicenorum canonum per sanctum uere Spiritum ordinata conditio in nulla unquam parte est solubilis. Nulla sibimet de multiplicatione congregationis synodalia concilia blandiantur, neque trecentis illis decem atque octo episcopis quantumlibet copiosior numerus sacerdotum  comparare se audeat uel preferre, cum tanto diuinitus priuilegio Nicena sit synodus consecrata, ut siue per pauciores, siue per plures ecclesiastica iudicia celebrentur, omni penitus auctoritate sit uacuum, quidquid ab illorum fuerit constitutione diuersum. De cuius priuilegio et B. Ambrosius dicit ; Non humana industria, non compositione aliqua, trecenti decem et octo episcopi ad concilium conuenerunt: sed ut in numero eorum, per signum sue passionis et nominis, Dominus iehsu suo se probaret adesse concilio, crux in trecentis, Iesu nomen in decem et octo est sacerdotibus. Et mihi, inquit Hilarius , ille ipse numerus hic sanctus est, in quo Abraham uictor regum impiorum, ab eo qui eterni sacerdotii  est forma benedicitur. Et hinc item beatus Leo papa ad Anatolium ; Sancti illi et uenerabiles Patres, qui in urbe Nicena, sacrilego Ario cum sua impietate damnato, mansuras usque in finem mundi leges ecclesiasticorum canonum condiderunt, et apud nos in toto orbe terrarum in suis constitutionibus uiuunt, et si quid usquam aliter quam illi statuere presumitur, sine cunctatione cassatur.

X. Quod sanctum et mysticum concilium precipit : De his qui communione priuantur, ut siue ex clero, siue ex laico ordine, ab episcopis per unamquamque prouinciam sententia regularis obtineat, ut hi qui abiiciuntur, ab aliis non recipiantur: requiratur autem, ne pusillanimitate, aut  contentione, uel alio quolibet episcopi uitio, uideatur a congregatione seclusus. Ut hoc ergo decentius inquiratur, bene placuit annis singulis per unamquamque prouinciam bis in anno concilia celebrari, ut communiter, omnibus simul episcopis congregatis prouincie, discutiantur huiusmodi questiones, et sic, qui suo peccauerunt euidenter episcopo, excommunicati rationabiliter ab omnibus estimentur, usquequo uel in communi, uel episcopo placeat humaniorem pro talibus ferre sententiam.

XI. Cuius sancte synodi constitutionem Sardicenses canones non conuellunt , qui cum pontificis Romani uicario uel arbitrio causam episcopi in prouinciali synodo iudicati, etiam episcoporum  arbitrio uel iudicio qui eum iudicauerunt, cum episcopis qui in finitima et propinqua prouincia sunt precipiunt terminari, quatenus siue in manenda, siue in immutanda sententia, iuxta Nicenos canones commune sit placitum. De quibus sacris canonibus Nicenis Africanum concilium ad sanctum Celestinum papam scribens , Prudentissime, inquit, iustissimeque prouiderunt, quecunque negotia in suis locis ubi orta sunt finienda, nec unicuique prouincie gratiam Spiritus sancti defuturam, qua equitas a Christi sacerdotibus et prudenter uideatur, et constantissime teneatur.

XII. Beatus quoque Innocentius ad uictricium Rothomagensem episcopum duo capitula magni concilii Niceni: De his uidelicet qui communione priuantur  ex clero; et aliud: Ut per singulas prouincias suis priuilegia seruentur Ecclesiis; et capitulum Sardicensis concilii de episcoporum ad apostolicam sedem appellatione, uno capitulo sagaciter atque patenter explicat, dicens : Si que autem cause uel contentiones inter clericos tam superioris gradus, quam etiam inferioris, fuerint exorte, placuit ut secundum synodum Nicenam, congregatis omnibus eiusdem prouincie episcopis, iudicium terminetur; nec alicui liceat, sine preiudicio tamen Romane Ecclesie, cui in omnibus causis debet reuerentia custodiri, relictis his sacerdotibus qui in eadem prouincia Dei Ecclesiam nutu diuino gubernant, ad alias conuolare prouincias. Quod si quis forte presumpserit, et ab officio cleri submotus,  et iniuriarum reus ab omnibus iudicetur. Si autem maiores cause in medio fuerint deuolute, ad sedem apostolicam, sicut synodus statuit, et beata consuetudo exigit, post iudicium episcopale referantur. In eo enim quod dicit, ut secundum synodum Nicenam, congregatis eiusdem prouincie episcopis de exortis causis iudicium terminetur, capitulum Niceni concilii de excommunicatis explanat: In eo quod ad alias quemcunque de ecclesiastico ordine prohibet conuolare prouincias, aliud capitulum Niceni concilii explicat, quod iubet, ut per singulas prouincias suis priuilegia seruentur Ecclesiis, sine preiudicio tamen Romane Ecclesie: ut si maiores cause, quarum una est de episcopi iudicati appellatione, in medio fuerint deuolute, ad sedem apostolicam,  sicut synodus, quin Sardicensis, statuit, et uetus consuetudo exigit, post iudicium episcopale referantur. Scilicet, ut aut iuxta premissum septimum Sardicensis concilii capitulum, appellantis episcopi causa in prouincia, in qua fuit exorta, diffiniatur, aut iudicium episcoporum prouincie, secundum decreta Bonifacii, apostolice sedis auctoritate confirmetur, et sicut Leo scripsit, eiusdem sedis sententia roboretur. Quia uero sanctus Innocentius non Nicenam, sed Sardicensem synodum de appellatione episcopi ad sedem apostolicam in auctoritatem traxit, qui utrasque synodos legit, aperte intelligit.

XIII. Sacre leges ac regule, presbyteros et ceteros  inferioris gradus clericos, non alibi quam apud suos episcopos precipiunt accusari: a quibus, sicut Africe prouincie canones decernunt, eorum causa debet audiri, et sicut sanctus Gregorius constituit, cum presbyteris uel clericis sue parochie iudicari. Qui forte si de iudiciis episcoporum suorum questi fuerint, ad quos eis sit prouocandum, de appellatione presbyterorum ac diaconorum ad uicinos et finitimos episcopos, papa Zosimus in commonitorio per Faustinum episcopum et Philippum ac Asellum presbyteros directo Carthaginensi concilio, in concilio Sardicensi capitulo decimo septimo continetur hoc modo, Osius episcopus dixit : Quod me adhuc mouet, reticere non debeo. Si episcopus quis forte iracundus, quod esse  non debet, cito et aspere commouetur aduersus presbyterum siue diaconum suum, et exterminare eum de Ecclesia uoluerit, prouidendum est, ne innocens damnetur, aut perdat communionem, et ideo habeat potestatem is qui abiectus est, ut episcopos finitimos interpellet, et causa eius audiatur, et diligentius tractetur: quia non oportet negari ei audientiam roganti. Et ille episcopus, qui iuste aut iniuste eum abiecit, patienter accipiat ut negotium discutiatur, ut uel probetur sententia eius a plurimis, uel emendetur. Tamen priusquam omnia diligenter et fideliter examinentur, eum qui fuerat a communione separatus, ante cognitionem nullus debet presumere ut eum communioni societ. Hi uero, qui conueniunt ad audiendum, si uiderint  clericorum esse fastum et superbiam, quia non decet ut episcopus iniuriam uel contumeliam patiatur, seuerioribus eos uerbis castigent, ut obediant honesta precipienti episcopo; quia sicut ille clericis sincerum exhibere debet amorem caritatis, ita quoque uicissim ministri infucata debent episcopo suo exhibere obsequia.

XIu. Nec hoc capitulum Sardicensis concilii dissentire uidetur a capitulo Niceni concilii, quo expressius et apertius, quam Sardicense concilium, decreuit de his qui communione priuantur a proprio episcopo, sicut supra posuimus, et de priuilegiis singulorum metropolitanorum dicens : Antiqua consuetudo seruetur per Aegyptum, Libyam et Pentapolim: ita ut Alexandrinus episcopus  horum omnium habeat potestatem, quia et urbis Rome episcopo parilis mos est. Similiter autem et apud Antiochiam, ceterasque prouincias, suis priuilegia seruentur Ecclesiis. Quod exponit Antiochena synodus dicens : Per singulas regiones conuenit episcopos nosse, metropolitanum episcopum sollicitudinem totius prouincie gerere. Propter quod ad metropolim omnes undique, qui negotia uidentur habere, concurrant. Et Constantinopolitanum concilium dicens : Ut illa que sunt per unamquamque prouinciam, ipsius prouincie synodus dispenset, sicut Niceno constat decretum esse concilio.

Xu. Et hinc Innocentius ad Alexandrum Antiochenum  episcopum : Reuoluentes, inquit, auctoritatem Nicene synodi, que una omnium per orbem terrarum mentem explicat sacerdotum, que censuit de Antiochena Ecclesia cunctis fidelibus, ne dixerim sacerdotibus, esse necessarium custodire, qua super diecesim suam predictam Ecclesiam, non super aliam aliquam prouinciam, recognoscimus constitutam. Et Bonifacius papa ad Hilarium Narbonensem : Nulli, inquit, uidetur incognita synodi Nicene constitutio, que ita precipit, ut eadem proprie uerba ponamus, per unamquamque prouinciam ius metropolitanos singulos habere debere, nec cuiquam duas esse subiectas. Quod illi, quia aliter credendum non est, seruandum Spiritu sancto suggerente sibimet censuerunt. Quod  idcirco dicimus, ut aduertat caritas tua, adeo nos canonum precepta seruare, ut ita constitutio quoque nostra diffiniat, quatenus metropolitani sui unaqueque prouincia in omnibus rebus ordinationem semper exspectet. Et his consonanter Celestinus : Iuxta decreta, inquit, canonum, unaqueque prouincia suo metropolitano contenta sit, ut decessoris nostri data ad Narbonensem episcopum continent constituta. Nec usurpationi locus alicui sacerdoti in alterius concedatur iniuriam. Sit concessis sibi contentus unusquisque limitibus, alter in alterius prouincia nichil presumat. Et Leo ad Maximum episcopum (epist. 66: Etsi, inquit, diuersa nonnunquam sunt merita presulum, iura tamen permanent sedium.

 XuI. Et Antiochenum concilium, a magna synodo Chalcedonensi actione duodecima fauorabiliter collaudatum, sequens decreta Niceni concilii : Si quis, inquit, a proprio episcopo communione priuatus est, non ante suscipiatur ab aliis, quam suo reconcilietur episcopo aut certe ad synodum que congregatur occurrens pro se satisfaciat, et persuadens concilio sententiam suscipiat alteram. Hec autem diffinitio maneat circa laicos, et presbyteros, et diaconos, omnesque qui sub regula esse monstrantur. Et loquens de conciliis capitulo uigesimo, dicit: In ipsis conciliis adsint presbyteri, et diaconi, et omnes, qui se lesos existimant, et synodi experiantur examen. Nullis uero liceat apud se celebrare concilia, preter eos quibus metropolitana iura uidentur  esse commissa. Et capitulo decimo sexto: Perfectum uero concilium illud est, ubi interfuerit metropolitanus antistes.

XuII. Appellantes autem presbyteri, uel diaconi, a quibus et qualiter sint iudicandi, sacri Carthaginenses canones capitulo uigesimo et capitulo uigesimo octauo euidenter ostendunt. Ubi autem inter accusatores et accusatos causa debeat agitari, Carthaginense concilium statuit, dicens : Ut accusatus, uel accusator, in eo loco, unde est ille qui accusatur, locum sibi eligat proximum, quo non sit difficile testes producere, ubi causa finiatur. Et hinc leges dicunt: Criminum discussio ibi agitanda est, ubi crimen admissum est. Nam alibi criminum  reus prohibetur audiri. Et item: Si quis aduersarium, aut repetitione, aut criminis obiectione pulsauerit, prouincia, in qua consistit ille qui pulsatur, suas exerat actiones, nec estimet aduersarium suum alibi aut longius pertrahendum. Illi uero qui pulsatus fuerit, si iudicem suspectum habuerit, liceat appellare, scilicet ecclesiasticis ad finitimos episcopos, ut Sardicenses et Carthaginenses canones, ut premisimus, decreuerunt, uel ad prouincialia concilia, sicut sacri Niceni et Antiocheni canones constituerunt, et sicut Africanum concilium in epistola ad Celestinum papam ostendit : Unicuique, inquiens, concessum est, si iudicio offensus fuerit cognitorum, ad concilium sue prouincie, uel etiam uniuersale prouocare. Nisi forte quisquam  est, qui credat unicuilibet posse Deum nostrum examinis inspirare iustitiam, et innumerabilibus congregatis in concilium sacerdotibus denegare, aut quomodo ipsum transmarinum iudicium , ratum erit, ad quod testium necessarie persone, uel propter sexus, uel propter senectutis infirmitatem, uel multis aliis incurrentibus impedimentis, adduci non poterunt?

XuIII. A iudicibus autem, siue quos iuxta Africanos canones primates dederint, siue quos ipsi uicinos ex consensu delegarint, causa finienda regulariter prouocari non potest. Et sanctus Gregorius in epistola ad Gallicanos episcopos : Nec hoc, inquit, in hac sollicitudinis parte relinquimus, quod de habendis per parochias conciliis  Patrum prouidentia utilitatis causa sancitum est. Unde ne qua inter fratres dissensio, ne qua inter prepositos et subiectos sint fomenta discordie, in unum sacerdotes conuenire necesse est, ut de incidentibus causis disceptatio, et sit salubris de ecclesiastica obseruatione collatio; quatenus dum per hoc et preterita corriguntur, et regulam futuram suscipiunt, omnipotens ubique Dominus fratrum concordia collaudetur: cuius uobis adesse presentiam, si hec obseruabitis, scitote, quia scriptum est: Ubi fuerint congregati duo uel tres in nomine meo, ibi sum in medio eorum . Si ergo adesse dignatur ubi duo uel tres fuerint, quanto minus non deerit, ubi plures conuenerint sacerdotes? Et quidem, quia de adhibendo bis in anno concilio  Patrum sit regulis statutum, non latet; sed ne forte aliqua impleri hoc necessitas non permittat, semel tamen sine excusatione aliqua decernimus congregari, ut exspectatione concilii nichil prauum, nichil presumatur illicitum. Nam plerumque, etsi non amore iustitie, metu tamen examinis, abstinebitur ab hoc quod omnium notum est posse displicere iudicio.

XIX. Hec itaque Transalpinis Ecclesiis, earumque rectoribus, a sede apostolica, de appellatione episcoporum ad hanc sedem apostolicam, et de presbyterorum ac diaconorum appellatione, si de iudiciis episcoporum suorum questi fuerint, ad comprouinciales synodos, et diiudicatione regulari eorum in  iisdem synodis, ante longissime etatis annos usque ad nostra tempora seruata, et a decessoribus ac predecessoribus eorum secuta et exsecuta fuerunt. Que si etiam illis seruata, et ab eis secuta et exsecuta non fuerint, nichil prodest eos secundum sacros canones et decreta sedis Romane pontificum, pro accusatis presbyteris de manifestis criminibus comprouinciales episcoporum synodos frequentare, sed faciet licenter quisque presbyterorum quodlibet, unde si fuerit redargutus, ueniat Romam.

XX. Et quia pro singulis presbyteris episcopi Transalpini regulariter iudicatis missos dirigere, et actionum documenta scribere non ualent, nec testium necessarias personas, uel propter sexus, uel propter senectutis infirmitatem, uel pro multis aliis impedimentis,  huc producere, fiducialiter poterit mentiens quique innocentiam suam asserere, cum non erit qui mendacia eius possit refellere. Unde, sicut premisimus, legum et canonum conditores, prudentissime iustissimeque uiderunt, quecunque negotia in suis locis, ubi orta sunt, finienda, et per expressa regularum iudicia discretissime iudicanda, et post iudicium conseruanda. Maxime de subintroductione contra regulas mulierum: pro qua ab episcopis Transalpinis presbyteri regulariter iudicati ad hanc sanctam Romanam sedem insciis suis episcopis ueniunt, et eis epistolas eorum refragantes iudicia deferunt, eosque uel comministros illorum ad hanc sedem ad conquerendum contra eos uenire precipiunt, quod nullis antiquorum legibus uel patrum  regulis decretum fuisse legimus.

XXI. Quas epistolas sacris regulis obuias, ut in prefatione huius opusculi commemorauimus, nec auctoritate apostolica fuisse missas, sed compilatas quorumcunque uafricia credimus. Non enim sibi ipsi sedes apostolica potest esse contraria uel diuersa. De qua Gelasius papa dicit : Confidimus, quod nullus iam ueraciter Christianus ignoret, uniuscuiusque synodi constitutum, quod uniuersalis Ecclesie probauit assensus, nullam magis exsequi sedem pre ceteris oportere, quam primam, que et unamquamque synodum, et sua auctoritate confirmat, et continuata moderatione custodit, pro suo scilicet principatu, quem beatus Petrus apostolus Domini uoce perceptum, Ecclesia nichilominus  subsequente, et tenuit semper, et retinet. Et item : Cumque nobis contra salutarium reuerentiam regularum cupiamus temere nil licere, et cum sedes apostolica superior his omnibus, fauente Domino, que paternis canonibus sunt prefixa pio deuotoque studeat tenere proposito, satis indignum est, quemquam uel pontificum uel ordinum subsequentium hanc obseruantiam refutare, quam beati Petri sedem et sequi uideat, et docere, satisque conueniens sit, ut totum corpus Ecclesie in hac sibimet obseruatione concordet, quam illic uigere conspiciat, ubi Dominus Ecclesie totius posuit principatum. Potest enim fieri ut illi qui in uicinis parochiis sunt huius sancte Romane Ecclesie, quique  iuxta sacras regulas, ad manus impositionem, et ad synodos huc conuenire solent, ipsi pro reclamatione contra presbyterorum suorum ad prefatam examinationem conueniant, sicut sacri canones ac leges precipiunt, ut ad primatem uniuscuiusque prouincie, qui negotia uidentur habere concurrant, uel ad synodum, qui se lesos existimant, quo non sit difficile testes producere, inuitentur. Transalpinis autem, et aliis, qui in similiter longinquis regionibus commorantur, apostolica sedes, et sacrorum canonum promulgatores, loquente in eis sancto Spiritu, que sunt unicuique prouincie possibilia et auctoritati conuenientia, atque paci Ecclesie congruentia, tenenda et exsequenda discretissime prefixerunt.

 XXII. Legimus etiam, quamuis rarissime, preceptum a sede apostolica, quosdam de longinquioribus parochiis specialis dieceseos Romani pontificis, ad cuius sollicitudinem uniuersalis Ecclesia pertinet, propter contumaces contentiones aliquos inuitatos fuisse: sed de Transalpinis regionibus, quibus decreta priuilegia seruari debent, tale quid pro presbyterorum et diaconorum appellatione a sede apostolica preceptum fuisse non legimus. De ecclesiasticis nichilominus priuilegiis in epistolis beati Gregorii legimus ad Dominicum Carthaginensem episcopum : uestra fraternitas, inquit, hoc postposita dubitatione retineat, quia sicut nostra defendimus, ita singulis quibusque Ecclesiis sua iura seruamus. Nec cuilibet, fauente Christi gratia, ultra  quam meretur impertior, nec ulli hoc quod sui iuris est ambitu stimulante derogabo; sed fratres meos honorare per omnia cupio, sicque studeo eos in honorem subuehi, dummodo non sit, quod alteri iure ab altero possit opponi. Et alibi idem hinc dicit : Quod uero dicitis, uestris temporibus debere seruari que a meis quoque decessoribus tradita atque custodita sunt, absit hoc a me, ut statuta maiorum consacerdotibus meis in qualibet Ecclesia infringam, quia mihi iniuriam facio, si fratrum meorum iura perturbo.

XXIII. Tandem hinc, preter antiquas regularum ac legum constitutiones, in promptu habemus synodalia capitula apostolicorum, Eugenii, anno imperii decimo tertio domni et genitoris nostri Ludouici, et  anno decimo imperii Lotharii fratris nostri, mense Nouembrio, atque Leonis Iu, anno Lotharii tricesimo septimo, et Ludouici nepotis nostri anno quinto, mense Decembrio decreta, quibus precipiunt, ut si quispiam sacerdotum, id est, episcopus, presbyter, diaconus, uel etiam subdiaconus, de quacunque femina crimine fornicationis suspectus, post primam, secundamque et tertiam commonitionem  inueniatur fabulari cum ea, uel aliquo modo conuersari, canonice iudicetur. Quapropter unusquisque episcopus in tali re studiose ac diligenter curam habere debet, ne Ecclesia Christi a propriis possit sordidari ministris: quia cum propriam uxorem  habere non permittitur, maxime ab omni femina sit abstinendus. Et item: Sacerdos etenim, aut quiuis alius in ordinem ecclesiasticum prouectus, si in eo scelere inueniatur, quo abiiciendus existat, depositus prouidentia episcopi bene prouiso loco constituatur, ubi peccata lugeat, et ulterius non committat. Sic et magnus Leo papa, longe ante hanc constitutionem, auctoritate sacre Scripture ad Hilarium Narbonensem decreuit , ut presbyteri uel diaconi lapsi ad promerendam misericordiam Dei, priuatam expetant secessionem, ubi illis satisfactio, si fuerit digna, sit etiam fructuosa.

XXIu. Cum hec ita se habeant, non est perfunctorie attendendum uestre pontificali auctoritati, et  nostre imperiali potestati, quid predecessores nostri de seruandis sacris legibus et sanctis regulis decernentes constituerunt, ex quorum pluralitate, pauca numero, non pauca pondere hic censuimus ponere. De legibus namque ualentinianus, Theodosius et Arcadius decreuerunt dicentes : Perpensas serenitatis nostre longa deliberatione constitutiones, nec ignorare quemquam, nec dissimulare permittimus. Interpretatio. Leges nescire nulli liceat, aut que sunt statuta contemnere. Et sanctus Celestinus paria de sacris canonibus dicit : Nulli, inquiens, sacerdoti suos liceat canones ignorare, nec quidquam facere, quod Patrum possit regulis obuiare. Que enim a nobis res digna seruabitur, si  decretalium norma constitutorum pro aliquorum libitu licentia populis permissa frangatur? Quia, ut Hilarius papa dicit , Non minus in sanctarum traditionum delinquitur sanctiones, quam in iniuriam ipsius Domini prosilitur, cum exspectatio fructus nostri ministerii, non in latitudine regionum, sed in acquisitione ponatur animarum. Et item, de legibus prefati Augusti : Omnia constituta non preteritis calumniam faciunt, sed futuris regulam imponunt. Interpretatio. Omnes leges non ea que anteriori tempore facta sunt damnant, sed in futurum obseruanda constituunt.

XXu. Et hinc Symmachus papa : Dum ad Trinitatis instar, cuius una  est atque indiuidua potestas, unum sit per diuersos antistites sacerdotium, quemadmodum priorum statuta a sequentibus conuenit uiolari? Huc accedit, quod hec si eueniat sententiarum uarietas, ad ipsam sacrosanctam catholicam religionem credimus pertinere, cuius omnis potestas infringitur, nisi uniuersa, que a Domini sacerdotibus semel regulariter statuuntur, perpetua sint. Quod alias contingere poterit, si successor decessoris actibus non tribuerit firmitatem, et roborando que gesta sunt, faciat rata esse que gesserit. Quanta enim uicariis beatissimi Petri apostoli iudicabitur esse reuerentia, si que in sacerdotio precipiunt, ea hisdem transeuntibus dissoluantur? Hec igitur seruemus nostris temporibus,  tanto gratius, quanto et Ecclesie et imperio erit capacius, et seruando que legaliter ac regulariter gesta sunt, rata esse faciamus que legaliter ac regulariter gesserimus.

XXuI. Suggerendum etiam uestre summe auctoritati necessarium credimus, ut de quorumdam episcoporum cercenda inconsideratione, alios decreto generali instruentes, cautos efficiatis: ut quorum debent esse matura et perpensa iudicia, non sint precipites in proferendis sententiis, nec facile ac indiscrete, neque aliter nisi iuxta sanctarum Scripturarum tramitem, traditionemque maiorum, et pro euidentibus culpis, quemcunque a communione corporis et sanguinis Domini Dei nostri Iesu Christi, in quibus post unicum baptismum precipue humane  salutis reconciliatio et summa consistit, pro suis iniuriis, uel animi sui motibus ac iracundia separent. Quoniam ira sacerdotis, ut sanctus dicit Gregorius , nequaquam debet esse preceps et perturbata, sed magis ex consilii grauitate metuenda; nec debent temere indiscussa iudicare, nec passim dicta sine probatione credere, sed auctoris nostri facta pensare, cui cum omnia nuda et aperta sint, mala tamen Sodome noluit ante iudicare, sicut sacra docet historia, quam probare, nos instruens ne mala hominum ante presumamus credere quam probare.

XXuII. Sequantur autem in proferenda iudiciali sententia sanctorum Romane sedis pontificum documenta, Leonis, atque Gregorii: Beatissimo Petro,  inquit Leo , a Christo dicitur: Tibi dabo claues regni celorum, et quecunque ligaueris super terram, erunt ligata et in celis; et quecunque solueris super terram, erunt soluta et in celis. Transiuit quidem etiam in alios apostolos ius istius potestatis, et ad omnes Ecclesie principes decreti huius constitutio commeauit: sed non frustra uni commendatur quod omnibus intimetur. Petro enim ideo hoc singulariter creditur, quia cunctis Ecclesie rectoribus Petri forma preponitur. Manet ergo Petri priuilegium, ubicunque fertur ex ipsius equitate iudicium. Nec nimia est, uel seueritas, uel remissio, ubi nichil ligatum, nichil est solutum, nisi quod beatus Petrus, aut ligarit, aut soluerit. Hinc certa consideratione datur intelligi quia  in iudicando non est Petri priuilegium, ubi non ex ipsius fertur equitate iudicium. Est igitur preiudicium, non iudicium, quia non iure dictum, id est non iustitie lege prolatum. Et S. Gregorius : Sepe agitur, ut qui nescit tenere moderamina uite sue, iudex uite fiat aliene, ut uel damnet immeritos, uel alios ipse ligatus soluat, cum sue uoluntatis motus, non autem causarum merita sequitur. Unde fit ut ipse hac ligandi ac soluendi potestate se priuet, qui hanc pro suis uoluntatibus, et non pro subiectorum moribus exercet. Iudicare enim digne de subditis nequeunt, qui in subiectorum causis sua uel odia uel gratiam sequuntur. Unde recte per prophetam dicitur: Mortificabant  animas, que non moriuntur, et uiuificabant animas que non uiuunt . Non morientem quippe mortificat, qui iustum damnat, et non uicturum uiuificare nititur, qui reum supplicio absoluere conatur. Cause ergo pensande sunt, et tunc ligandi atque soluendi potestas exercenda.

XXuIII. Qui beatissimus doctor Spiritu sancto repletus passim in dictis suis ostendit, quoniam episcopus, qui in ligando et soluendo interim arbitrium non sequitur iudicis, ipse ligandi et soluendi potestate, quin et regno Dei se priuat, si alligationis maledictum non iudicio iustitie, sed liuore uindicte depromit, Paulo attestante, qui dicit: Neque maledici regnum Dei possidebunt . Quia uero sacra Scriptura duobus modis maledictum memorat,  aliud uidelicet quod approbat, et aliud quod damnat, aliter enim maledictum profertur iudicio iustitie, aliter liuore uindicte, sancti uiri, eum in excommunicationis alligatione maledictionis sententiam proferunt, non ad hanc ex uoto liuide ultionis, sed ex iustitie examine erumpunt. Intus enim subtile Dei iudicium aspiciunt, et mala foras exsurgentia, quia maledicto alligande excommunicationis ferire debeant, cognoscunt, et eo in alligationis ac excommunicationis maledicto non peccant, quod ab interno iudicio non discordant. Contra excommunicationis maledictum, liuore uindicte depromptum, uoce Pauli predicantis admonemur, qui ait: Benedicite, et nolite maledicere , quia neque maledici regnum Dei possidebunt .  Nam si a quolibet non fortasse ex malitia, sed ex lingue incuria, maledictionis uerbum iaculatur in proximum, apud districtum iudicem, a quo de otioso uerbo ratio in die iudicii poscitur, damnabilis est ille sermo, qui malitia non caret, et penalis est ille, qui ab utilitatis bonitate uacat, pensandum est magnopere quanta animaduersione plectenda est ab episcopo, cuius sermo semper sale, id est sapientia, conditus esse precipitur , iaculata in proximum iniuste alligationis excommunicatio, que potius uocanda est maledictio.

XXIX. Sequamur itaque Ecclesie sancte rectores, quorum dorsa mentium incudes sunt hominum peccatorum, dicente Psalmista: Supra dorsum meum fabricauerunt peccatores , in separatione  a communione, et reconciliatione sacramentorum Christi, sacrum Nicenum concilium, et Africe prouincie canones, Siricii quoque, et Innocentii, atque Leonis decreta, et epistolam ipsius Leonis ad Theodorum Foroiuliensem episcopum . Sed et quem de ecclesiastico ordine, clarescentibus grauioribus culpis, gradu priuauerint, communione corporis et sanguinis Christi, ut canones prefixerunt, non priuent. Hec est enim, Scriptura dicente, directa uia, ita ut recti ambulent in ea, et nec stulti errent per eam . De iniuste siquidem excommunicantibus, uel excommunicatis, quid etiam lex Iustiniana decernat, uestram sapientiam latere non potest.



EPISTOLA XXXIII. AD EPISCOPOS RHEMENSIS DIeCESIS ET OMNES ECCLESIAE RECTORES ET FIDELES. Aduersus Odacrum, cuius excommunicationem notificat.



HINCMARUS episcopus ac plebis Dei famulus, cum collegis nostris uenerabilibus dieceseos Rhemorum episcopis, omnibus Ecclesie sancte rectoribus atque fidelibus, ad quorum notitiam hec sequentia poterunt peruenire: ut scientes a quibus, et qualiter, ac quotiens, et pro quibus excessibus Odacrus inuasor Ecclesie Beluacensis, suffraganee nostre metropolis, sit excommunicatus, ab eius perniciosa communione se caueant, ne, ut scriptum est, picem tangentes  inquinentur ab ea, et ouis morbida, nisi quantocius a sano grege fuerit separata, multos suo morbo inficiat.

I. Sicut longe ante predictum est a Deo per Psalmistam: Conuallem tabernaculorum dimetiar , hoc est, ut catholici doctores produnt, uniuersum orbem terrarum, qui uallis tabernaculorum pro habitaculis corporum dictus est, etiam priusquam Christus mundo per incarnationem illuxerit, dimensum fuisse legimus, quam dimensionem habemus. Et post, ut item ipse precepit, Distribuite, inquiens, domos eius , uidelicet uniuersalis Ecclesie toto terrarum orbe diffuse, per custodiarum parochias distinctam cognoscimus, quam etiam distinctionem habemus. Unde sacri canones, spiritu  Dei conditi, et totius mundi reuerentia, consecrati, decernunt dicentes : Per singulas regiones episcopos conuenit nosse metropolitanum episcopum sollicitudinem totius prouincie gerere, et reliqua que ibidem sequuntur. Et sanctus Bonifacius papa, explanans sextum capitulum mystice Nicene synodi, per quam sanctus Spiritus est locutus ait: Metropolitani sui unaqueque prouincia in omnibus rebus ordinationem semper exspectet.

II. Propter nos autem homines, et propter nostram salutem, mediator Dei et hominum homo Christus iehsu ad homines dixit: Non sum missus nisi ad oues que perierunt domus Isrel ; et item dicit: Et alias oues habeo, que non sunt ex hoc ouili,  et illas oportet me adducere, et uocem meam audient, et fiet unum ouile, et unus pastor . Sanctam designans Ecclesiam ex circumcisione ac preputio sub se pastore uero, qui posuit animam suam pro ouibus suis, ipso angulari lapide uniendam. De cuius sancte Ecclesie ouili idem dicit: Qui non intrat per ostium in ouile ouium, sed ascendit aliunde, hic fur est et latro . Qualiter autem et quo ordine quisque ad huius sancti ouilis custodiam, id est ad regimen sancte ecclesie accedere ac prouehi debeat, sacri canones patenter ostendunt. uidelicet ut operam dante interuentore constituto, episcopo pastore uiduate ecclesie, et a clero et a plebe, secundum apostolicam et canonicam formam, eligatur  futurus episcopus, qui sacris canonibus non ualeat obuiare, et cum decreto singulorum manibus roborato ad metropolitanum et ceteros prouinciales episcopos, ipso interuentore mediante, perducatur ad ordinationem, et sic communi cunctorum decreto rationabili, et secundum regulam ecclesiasticam comprobato, secundum quartum et sextum capitulum mystice synodi Nicene, et iuxta uicesimum quartum capitulum Antiocheni concilia ordinetur, sicut et sanctus Gregorius multoties in regesto suo decernit. Quos sacros canones Odacrus, inuasor per exteras potestates uiduate Beluacensis ecclesie, contemnens atque conculcans pro nichilo duxit, et iam plusquam annum usurpans, sua tyrannica deuastatione captiuatam, contra magnum Chalcedonense  concilium sexcentorum triginta et eo amplius episcoporum, quod precipit intra tres menses ordinationes episcoporum celebrari . Non reuerens diuinum iudicium, nec pensans quantum periculum sit, quia in proxime precedenti cene Dominice die, multi ab Odone episcopo pro publicis criminibus in publica penitentia constituti, quod nisi ab episcopo fieri licet, sine reconciliatione et communione sacra gementes remanserunt, quanti sine canonico baptismo et episcopali consignatione relicti fuerunt, quantis rusticanarum parochiarum in tanto tempore presbyteris defunctis, ipsarum parochiarum paruuli sine baptismo perire potuerunt, quanti uiri, quante femine, sine reconciliatione et sacri olei unctione  atque sancta communione, et sine eorum animarum per orationes solemnes commendatione de isto seculo exierunt. Contra cuius diutinam peruasionem, ultra terminum constitutum a prefato magno concilio, sancti Dei, per quos sanctus Spiritus ea que ibi sunt diffinita decreuit, et iam cum Christo in celo regnant, terribiliter clamant, eos qui ausi fuerint post diffinitionem magne et uniuersalis huius synodi quidquam ex his que sunt prohibita perpetrare, decreuit sancta synodus a proprio huiusmodi gradu recedere. Et sanctus Gregorius ad Gallicanos episcopos scribens de huiusmodi impostore : Dum, inquit, non officium sed nomen attendit, sacerdos non esse, sed dici tantummodo inaniter concupiscit. Quod si sic licet, quid per hoc  aliud agitur, nisi ut nulla de actu probatio, nulla sollicitudo de moribus, nulla sit de uita discussio? Ex qua re, si recte libraminis examinatione pensetur, dum improbe ad inanem gloriam locum festinat utilitatis arripere, eo ipso magis quod honorem querit indignus est. Sicut autem is qui inuitatus renuit, quesitus refugit, sacris est altaribus admouendus, sic qui ultro ambit, uel importune se ingerit, est procul dubio repellendus. Nam qui sic nititur ad altiora conscendere, quid agit nisi ut crescendo decrescat, et ascendendo exterius interius in profundum descendat?

III. Idem sanctum magnumque concilium decreuit : Ut reditus uiduate  ecclesie penes economum eiusdem ecclesie integre conseruentur, quos predictus inuasor Odacrus sine ulla diuine legis reuerentia usurpare presumpsit. Quapropter cum aliis huiusmodi presumptoribus ab eodem sancto et magno concilio percellitur, ut qui ausi fuerint post diffinitionem magne et uniuersalis huius synodi quidquam ex his que sunt prohibita perpetrare, decreuit sancta synodus a proprio huiusmodi gradu recedere.

Iu. Odacrus, relicto ecclesiastico iudicio et sacrorum canonum diffinitione, per secularem potestatem inuasor rerum et facultatum ecclesiasticarum Beluacensis Ecclesie, que secundum sacras regulas oblationes appellantur, quia Domino offeruntur, et uota sunt fidelium, ac pretia peccatorum, atque  patrimonia pauperum, ipse in se damnationis sententiam iaculauit, quia sicut sanctus Leo papa cum Romana synodo diffiniuit : Quicunque sub regula positi, relicto ecclesiastico iudicio, ad patrocinia laicorum conuolare, et iudicia eorum expetere, et pretermisso sacerdote sue ecclesie, ad disceptationem secularium uenerint, sacris liminibus, id est ab ecclesie aditis expelli, et a celesti arceri altario, id est a corpore et sanguine Christi separari iubentur. Et canones sacri diffiniunt : Ut quilibet regule subiectus Ecclesie, preter consilium et litteras episcoporum prouincie, et precipue metropolitani, adierit imperatorem, hunc reprobari et abiici oportere, non solum a communione, uerum et ab honore cuius particeps uidetur  existere. Et sanctus Hilarus papa in decretis suis: Non minus, inquit, in sanctarum traditionum delinquitur sanctiones, quam in iniuriam ipsius Domini prosilitur. Schismaticus igitur, ab unitate Ecclesie per sacrorum canonum contemptum, qui a sancto sunt Spiritu conditi et totius mundi reuerentia consecrati, seipsum scindens, licet forte eodem cultu, eodem ritu credat ut catholici, in malo tamen suo per cupiditatem manet damnationis dissidio. Quantum autem sit malum dissidium schismatis, sanctus Augustinus in libro de Baptismo ex sacris demonstrat Scripturis hoc modo: Non afferamus stateras dolosas, ubi appendamus quod uolumus, et quomodo uolumus, pro arbitrio nostro dicentes hoc graue, hoc leue est, sed afferamus diuinam stateram  de Scripturis sanctis tanquam de thesauris Dominicis, et in illa quid sit grauius appendamus, imo non appendamus, sed a Domino appensa recognoscamus. Tempore illo, quo Dominus priora delicta recentibus penarum exemplis cauenda monstrauit, et idolum fabricatum atque adoratum est, et propheticus liber ira regis contemptoris incensus; et schisma tentatum, idololatria gladio punita est, exustio libri bellica cede et peregrina captiuitate, schisma hiatu terre sepultis auctoribus uiuis, et ceteris celesti igne consumptis, quis iam dubitauerit hoc esse sceleratius commissum, quod est grauius uindicatum? Que tria grauia commissa, et non leui punitione uindicanda, si diligenter sanctarum Scripturarum auctoritate  intendimus, in hac tyrannica Odacri peruasione uacantis ecclesie inuenimus. Apostolus namque dicit: Auaritia, que est idolorum seruitus . Et beatus Gregorius loquens de tentatione Dominica in Euangelii homilia, et altera sententia prefati apostoli ostendit auaritiam esse non solum pecunie, sed etiam altitudinis. Et Odacrus inuasor uacantis ecclesie, quia secundum sacrorum canonum tramitem, ad prouectum episcopalis ordinis, ut res et facultates ipsius ecclesie possideret, Deo iudice, peruenire non meruit, per secularem potestatem prius res et facultatem ipsius ecclesie uacantis obtinuit, ut saltu quoquo modo ad altitudinem episcopalis nominis perueniret, et sacerdos non esse, sed dici tantummodo inaniter concupiuit.  Non attendens, quia sic ab ipso Christo, summo pontifice, ac rege regum, sunt distincta potestatum officia, ut spiritalis actio a carnalibus distaret incursibus, et militantes Deo minime se negotiis secularibus implicaret, ac uicissim non illi rebus diuinis presidere uiderentur, qui essent negotiis secularibus implicati. Et seculares uiri sacerdotum penderent iudicio, non sacerdotes ad suam deberent redigere uoluntatem: et sacerdotes secularium iudicia discuterent, non autem seculares sacerdotum iudicia molestarent, sicut littere diuinitus inspirate manifeste demonstrant, et Constantinus magnus imperator in Niceno concilio se illorum iudiciis subdens ostendit. His igitur ita se habentibus, Odacrus per auaritiam et altitudinis, et possessionis, in peruasione  uacantis ecclesie idololatra esse ostenditur. Per Moysen de Domino dicitur: In dextera eius ignea lex . In sinistra, inquit Gregorius, reprobi qui et ad sinistram ponendi sunt, dextera autem Dei appellantur electi. In dextera ergo Dei lex ignea est, quia electi mandata celestia nequaquam frigido corde audiunt, sed ad hec amoris intimi facibus inardescunt. Et Apostolus dicit: Deus noster ignis consumens est ; et Dominus: Ignem ueni mittere in terram, et quid uolo nisi ut ardeat? . Ignem Dominus in terram mittit, cum afflata Spiritus sancti corda carnalium incendit. Spiritus igitur sanctus ignis est. Et sacri canones, sicut legimus, sancto sunt Spiritu conditi, quos Odacrus facibus sue cupiditatis succensus, cum non per spiritalem ecclesiasticam traditionem,  sed per carnalem seculi potestatem pastore uacantem ecclesiam usurpauit, Spiritum sanctum quo facti sunt conditi canones, reclamante Scriptura: Spiritum nolite exstinguere , quantum ex ipso est exstinguere procurauit, et auctoritatem sacrorum canonum, ne uigeret in ecclesia sua molitione quasi incendere attentauit. Quia uero cum catholice unitate Ecclesie, a quo propter suos excessus sicut ostendimus et in reliquum ostendemus, est excommunicatus, sacros canones totius mundi reuerentia consecratos non sequitur, sicut ex suprascriptis sacris sententiis manifestatur, schismaticus esse negari non potest, sicut sanctus Augustinus  in tractatu Euangelii secundum Ioannem ostendit. Habemus, inquiens, sanctum Spiritum si amamus Ecclesiam, amamus autem, si in eius compage et caritate consistimus. Et in epistola concilii ad Donatistas: Quisquis a catholica Ecclesia fuerit separatus, quantumlibet laudabiliter se uiuere existimet, hoc solo scelere quod a Christi unitate disiunctus est, non habebit uitam, sed ira Dei manet super eum. Quisquis autem in hac Ecclesia bene uixerit, nichil ei preiudicant aliena peccata, Quia unusquisque in ea proprium onus portabit , sicut dicit Apostolus, Et quicunque in ea corpus Christi manducauerit indigne, iudicium sibi manducat et bibit . Cum enim dicit iudicium sibi manducat, satis ostendit quia non alteri iudicium manducat, sed sibi, quia communio malorum non  maculat aliquem participatione sacramentorum, sed consensu factorum. Nam si in factis malis non eis quisque consentiat, portat malus causam suam et personam suam, non preiudicat alteri, quem in consensione mali operis socium non habet criminis. Qui uero ex quocunque statu, uel quocunque ordine schismati eius fauent, attendant et appendant diffinitionem apostolice sedis, quam decretis suis inseruit dicens, Quisquis, inquit, assentit principi schismatis, schismaticus esse negari non poterit. Quod et si omnes sacerdotes et mundus assentiat, damnatio consentientes inuoluit, non preuaricationem consensus absoluit. Non enim crimen minuitur, sed accrescit, cum generale fit ex priuato. Hoc enim  Deus omnium indicauit, qui mundum peccantem generali diluuio interemit. Isdem uero, ut iactant fautores sui, et applaudunt ei complices presumptionis sue, non proponens Deum ante conspectum suum, persuadet sibi tenere et usurpare res ac facultates a se inuase ecclesie, etiamsi ad nomen episcopale peruenire nequiuerit, assumentes in augmentum sue damnationis exempla de quibusdam ecclesiis, que quorumdam principum temporibus diu sine pastore uacarunt, sua opera quasi ex mortuis pellibus, ut beatus demonstrat Gregorius, credentes muniri, dum prauitatem suam ex alienis prauitatibus tuentur. Quia enim talia contigisse considerant, se hec facere licenter putant, quod schisma esse contra traditionem ecclesiasticam et  sacrorum canonum constitutionem patenter ostenditur. Quod sanctus Gregorius in Euangelii homilia redarguit dicens: Sunt nonnulli, qui dum plus terrenam substantiam quam oues diligunt, merito nomen pastoris perdunt, quia non pro amore intimo oues Dominicas, sed ad temporales mercedes pascunt. Mercenarius quippe est, qui locum pastoris tenet, sed lucra animarum non querit, terrenis commodis inhiat, honore prelationis gaudet, temporalibus lucris pascitur, impensa sibi ab hominibus reuerentia letatur, et pro eo ipso quod in regimine laborat, hic quod querit inueniat, et ab hereditate gregis in posterum alienus existat.

u. Ceterum quia cognata sunt schisma et heresis,  sicut etiam solemnes orationes uniuersalis Ecclesie in die sancti parasceues aperte demonstrant, annuente ueritate ostendere procurabimus, quia nec a damnatione simoniace hereseos est immunis. Dominus dicit in Euangelio de largiendis sacris ordinibus: Gratis accepistis, gratis date . Presciebat, inquit beatus Gregorius, nonnullos hoc ipsum donum accepti Spiritus in usum negotiationis inflectere, et miraculorum signa ad auaritie obsequium declinare. Hinc est enim, quod Simon magus per impositionem manus edita miracula conspiciens, percipere donum Spiritus sancti pecunia uoluit, scilicet ut deterius uenderet quod male comparasset. Unde bene cum iustum uirum describeret propheta ait: Qui excutit manus suas ab omni munere . Neque enim dicit,  qui excutit manus suas a munere, sed adiunxit ab omni, quia aliud est munus ab obsequio, aliud munus a manu, aliud munus a lingua. Munus quippe ab obsequio est, subiectio indebite impensa, munus a manu pecunia, munus a lingua fauor. Qui ergo sacros ordines tribuit, tunc ab omni munere manus excutit, quando in diuinis rebus non solum nullam pecuniam, sed etiam humanam gratiam non requirit. Unde Dominus uendentes et ementes ex templo eliminat, quia uel eos pro munere impositionem manuum tribuunt, uel eos qui donum Spiritus emere nituntur damnat. uendentes quippe in templo sunt, qui hoc quod quibusdam iure competit ad pretium largiuntur. Ementes uero in templo sunt, qui dato  patronis premio emunt peccatum. Hinc est quod sacri canones simoniacam heresim damnant, et eos sacerdotio priuari precipiunt, qui de largiendis ordinibus pretium querunt. Et cum prima contra sanctam Ecclesiam simoniaca heresis sit exorta, cur non uidetur quia eum quem cum pretio ordinat prouehendo agit ut hereticus fiat? sacri namque canones et ordinantes et ordinatos pro munere, sed et interuentores irrefragabiliter damnant, sicut lector in secundo capitulo magni Chalcedonensis concilii poterit inuenire. Nos quidem non incerta relatione sepe fatum Odacrum, non solum pecuniam, sed et res per non ignotas personas pro percipiendo episcopali ordine obtulisse comperimus. Et sanctus Augustinus in libro de utilitate credendi ait: Hereticus  est qui alicuius temporalis commodi et maxime glorie principatusque gratia, falsas ac nouas opiniones uel gignit uel sequitur. Ille autem qui huiusmodi homini credit, homo est imaginatione quadam pietatis illusus.

uI. In priuilegio Beluacensis Ecclesie, consensu domni Karoli nos episcopi quatuor prouinciarum, Rhemorum scilicet, Rhotomagensium, Turonorum ac Senonum, maiorum exempla secuti, canonica et episcopali auctoritate decernentes subscripsimus, Ut nulla secularis potestas de rebus episcopii Beluacensis Ecclesie presumat. Si quis uero regum, sacerdotum, et iudicum, atque secularium personarum, hanc constitutionis paginam cognoscens  contra eam uenire tentauerit, reum se diuino iudicio existere de perpetrata iniquitate cognoscat. Et nisi uel ea que ab illo sunt male ablata restituerit, uel digna penitentia illicita acta defleuerit, a sacratissimo corpore ac sanguine Dei Domini Redemptoris nostri Iesu Christi alienus fiat atque in eterno examine districte ultioni subiaceat. Et in hac constitutione nostra Domini nobis adfuisse presentiam credimus, secundum promissionem suam qua dicit: Ubi fuerunt congregati duo aut tres in nomine meo, ibi sum in medio eorum . Si ergo adesse dignatur ubi fuerint duo uel tres congregati in nomine suo, quanto magis non deerit, ubi plures auctoritatem illius sequentes conueniunt uel consentiunt sacerdotes? Qui autem ex his qui  iam ad Dominum perrexerunt in sedibus eorum successerunt, sicut sanctus Siricius in decretis suis demonstrat, in eorum labores curasque debent succedere, et que antecessores eorum statuerant regulariter, conamine summo defendere. Nam, inquit Symmachus papa, Dum ad Trinitatis instar, cuius una est atque indiuidua potestas, unum sit per diuersos antistites sacerdotium, quemadmodum priora statuta a sequentibus conuenit uiolari? Huc accedit quod hec si eueniat sententiarum uarietas, ad ipsam sacrosanctam catholicam religionem credimus pertinere, cuius omnis potestas infringitur, nisi uniuersa que a Domini sacerdotibus semel statuuntur perpetua sint, quod alias contingere poterit, si successor decessoris actibus non tribuerit firmitatem, et  roborando que gesta sunt faciat rata esse que gesserit. Quanta enim uicariis beatissimi Petri apostoli iudicabitur esse reuerentia, si que in sacerdotio precipiunt, iisdem transeuntibus dissoluantur?

uII. In priuilegio domni pape Nicolai, quod tempore Odonis episcopi ecclesie Beluacensi contulit, ad locum ita scriptum est: Nullus itaque regum, nullus iudicum, nullus cuiuscunque secularis potentie dignitate fultus, in rebus uel uillis uel agris uel mancipiis, uel quidquid ad monasteria ibidem descripta collatum fuerit, potestatem habeat uel dominandi uel accipiendi, uel auferendi, preter episcopum Beluacensis, qui per tempus fuerit eidem prelatus ecclesie: sed quidquid in auro uel in argento, uel in quacunque supellectili, uel in omni  facultatis substantia ipsis est monasteriis hodie delegatum, uel futuris temporibus fuerit collatum, episcopi Beluacensis distributioni et ordinationi fiat subiectum, nec alterius potestatis ius uel dominatio super eis potestatem aliquam, nisi quantum diuina auctoritas et lex et iustitia permittit, obtineat . . . . . . . . . oculis ad ignem perpetuum uadat. Unde ipsi et suis complicibus inculcanda est sententia beati Gregorii, quam in epistola Grecorum partibus contra quatuor male sentientium capitula posuit, qui anathematizati cum aliis perniciosis persuadebant sibi anathematis uinculo non teneri. Ipsi, inquit, sibi testes sunt quia Christiani non sunt, qui ligamenta sancte Ecclesie uanis se estimant conatibus soluere,  ac per hoc nec absolutionem sancte Ecclesie quam prestat fidelibus ueram putant, si ligaturas eius ualere non estimant. Contra quos diutius disputandum non est, quia per omnia despiciendi et anathematizandi sunt, et unde se fallere ueritatem credunt, inde in peccatis suis ueraciter ligantur, eosque et ego, et omnes catholici episcopi, atque uniuersa Ecclesia, anathematizamus, quia ueritati contrarie sentiunt et contraria loquuntur.

uIII. Sacri denique Niceni canones decernunt, de his qui communione priuantur, seu ex clero seu ex laico ordine : Ab episcopis per unamquamque prouinciam sententia regularis obtineat, ut hi qui abiiciuntur ab aliis non recipiantur. De cuius magni concilii priuilegio sanctus  Hilarius et beatus Ambrosius mirabiliter scribunt; sed et magnus Leo papa dicit : Tanto, inquiens, diuinitus priuilegio Nicena est synodus consecrata, ut siue per pauciores, siue per plures ecclesiastica iudicia celebrentur, omni penitus auctoritate sit uacuum, quidquid ab illorum fuerit constitutione diuersum. Et item : Sancti illi et uenerabiles Patres, qui in urbe Nicena, sacrilego Ario cum sua impietate damnato, mansuras usque in finem mundi leges ecclesiasticorum canonum condiderunt, et apud nos in toto orbe terrarum in suis constitutionibus uiuunt, et si quid usquam aliter quam illi statuere presumitur, sine cunctatione cassatur. Et item idem in decretali sua epistola : Beati Pauli apostoli per Spiritum Dei emissa preceptio est, qua in persona Timothei omnium Christi sacerdotum numerus eruditur, et proinde unicuique nostrum dicitur: Manus nemini cito imposueris, neque communices peccatis alienis ; et paulo post: Quid est communicare peccatis alienis, nisi talem effici ordinationem, qualis ille est qui non meruit ordinari? sicut enim boni operis sibi comparat fructum, qui rectum tenet in eligendo sacerdote iudicium, ita graui semetipum afficit damno, qui in suum collegium assumit indignum. Non ergo in cuiusquam persona pretermittendum est, quod institutis generalibus continetur, nec putandus est honor ille legitimus, qui fuerit contra diuine legis precepta collatus. Et item idem: Superflue  extra Ecclesiam positis resistimus, si ab his qui intus sunt in eis quos decipiunt uulneramur. Oportet etenim nos euangelici meminisse precepti, quod ab ipsa ueritate precipitur, ut si nos oculus, aut pes, aut dextera scandalizauerit manus, a compage corporis auferatur, quia melius sit his in ecclesia carere membrorum, quam cum ipsis in eterna ire supplicia.

Abiicienda prorsus pestifera hec a sacerdotali uigore patientia est, que sibimet peccatis aliorum parcendo non parcit, sicut Heli quondam sacerdos, filiorum suorum delicta tolerando, cum ipsis diuine iustitie sententiam meruit expertiri, quia segni indulgentia dissimulauit plectere peccatores. Igitur  iuxta preceptum Leuitici, in quo leprosi domorum lapides a sacerdote inspici, et qui ex eis purificari nequiuerit, iam inter immundos computari, ac de ordine mundorum lapidum precipitur erui, et de celesti edificio, uidelicet sancta Ecclesia, uelut indignus abiici, ac diuino examine alius qui dignus est in loco illius substitui, quia sepe fatus Odacrus non est clericus Rhemensis nostre prouincie, et contra sacras leges et regulas uacantem pastore suffraganeam metropolis nostre ecclesie inuadere presumpsit, et reditus ecclesie uiduate, quas magnum Chalcedonense concilium penes economum eiusdem ecclesie integre conseruari precipit, sacrilege usurpauit, cum diffinito iudicio ipsius concilii, et excommunicatione episcoporum quatuor prouinciarum,  insuper et domni pape Nicolai apostolice sedis pontificis, a nobis euangelica et apostolica atque canonica auctoritate sit excommunicatus, ut nunquam uel nusquam in prouincia metropolis Rhemorum Ecclesie in gradu ecclesiastico ministret, et si in pertinacia sue peruasionis de cetero manere presumpserit, nunquam uel nusquam in Rhemensi prouincia cum aliquo Christiano communicet, neque corpus et sanguinem Christi, nisi forte, iuxta mysticam Nicenam synodum , in exitu positus uiaticum munus sacre communionis accipiat.



EPISTOLA XXXIu. AD IOANNEM EPISCOPUM CAMERACENSEM. De Hunoldo et male fame presbyteri purgatione.



HINCMARUS Rhemorum episcopus ac plebis Dei famulus, dilecto fratri et uenerabili cepiscopo IOANNI salutem.

Iste presbyter, nomine Hunoldus, dixit mihi quia presbyteros habens cum quibus famam suam sacramento purgare uoluit de quadam femina, et quoniam examinationis iudicium noluit facere, ut illi presbyteri cum eo securius iurare possent, sacerdotale ministerium interdictum est illi. Unde qualiter in nostra parochia ex auctoritate maiorum tenemus, tue dilectioni mandamus. Sicut S. Gregorius decreuit, per idoneos testes sacramento inquiritur de male fame presbytero, ut inde scientes nec mendacium dicant, nec ueritatem reticeant; et exceptis  accusatoribus, et sex testes iurent. Et post hoc iuramentum, non interrogamus de concubitu presbyteri cum quacunque femina, quia nec hoc canones habent, sed de accessu et frequentatione, ac cohabitatione cum feminis contra interdictum sacrorum canonum, unde mala suspicio et inconueniens sacerdoti fama exiuit. Et post illorum testimonium, septimus testis, si conditio uel qualitas persone permittit, ad iudicium exit, quod illi sex ueritatem inde per sacramentum dixerunt: quia multi iam deprehensi apud nos habentur, quoniam pretio conducti se periurauerunt. Et si hoc modo presbyter conuictus fuerit de inconuenienti cohabitatione contra leges et canones cum femina, deponitur, sicut sacre  precipiunt regule. Accusatores autem ac testes ad accusandum uel ad testificandum tales suscipiuntur secundum Africanum concilium, quales publice leges in mallo uel audientia ad accusandum et ad testificandum admittunt. Si autem mala fama ex similitudine per parochiam de presbytero exierit, et accusatores et testes legales defuerint, ne contra Apostolum infirmorum corda de mala fama presbyteri percutiantur, et ne uituperetur ministerium nostrum, neque securiores presbyteri existentes licentius in peccatum labantur, secundum decreta maiorum, cum denominatis sibi uicinis presbyteris, quos scimus se nolle periurare sacramento, famam suam purget. Si autem denominatos a nobis sibi presbyteros ad famam suam purgandam habere nequit,  et alios ad secum iurandum conduxerit, quoniam experti sumus quosdam ad inuicem conspirasse, ut reputati mutuo in sua purgatione iurent, sicut et presbyteri pleni iniqua cogitatione aduersus Susannam conspirauerunt, coram misso nobis credibili, presbyteri, qui in purgatione infamati sacerdotis se una cum eo ad iusiurandum offerunt, examinationem iudicis per aduocatum infamati presbyteri recipiunt, ut in sacramento se Deo non perdant, sicut quosdam hinc iam reuictos comperimus. Inuocatio autem super eum qui ad iudicium exit talis habetur, quod ipse presbyter talem accessum et frequentationem et cohabitationem contra sacros canones cum illa femina non habuerit, unde mala suspicio et inconueniens sacerdoti fama merito posset exire. Sicut  enim uitiosi presbyteri, suadente diabolo, adinueniunt, ut in mansis suis de alode, uel naturali, uel comparato, feminas habeant, que illorum pannos lauant, et uestimenta illis faciunt, et interdum etiam claues facultatum illorum preuideant, sicque cum eis inconuenienter cohabitent, ita, sicut sanctus Augustinus dicit, uaria morborum genera noua querere cogunt medicamentorum experimenta, ut quia interdicto canonum et legum obaudire non curant, censure seueritate ab eis discedere timeant. Data Xu Kalend. Apriles, indictione uII.



EPISTOLA XXXu. AD OMNES FIDELES. Godbaldi presbyteri de femina conuicti depositio.



HINCMARUS episcopus ac plebis Dei famulus.

Notum sit omnibus sancte Dei Ecclesie rectoribus, ministris quoque ac filiis, ad quos hec poterunt peruenire, quia Godbaldus quondam presbyter parochie nostre, de quadam femina nomine Doda criminatus, et idoneis testibus comprobatus, et secundum sacros canones ad iudicium prouocatus, de ipso iudicio conscientia sua redargutus fuga lapsus est. Propterea secundum sacros canones Spiritu Dei conditos, et totius mundi reuerentia consecratos, omni sacerdotali officio est priuatus, docente beato Bonifacio papa : Quod si adesse neglexerit,  dilationem sententie de absentia non lucretur. Nam manifestum est confiteri eum de crimine, qui indulto et toties delegato iudicio purgandi se occasione non utitur. Nihil enim interest utrum in presenti examine omnia que dicta sunt comprobentur, cum ipsa quoque pro confessione procurata toties constet absentia. Data ex synodo in Rhemensi metropoli habita X Kalend. Maias, indict. XII.



EPISTOLA XXXuI. AD OMMES FIDELES. Fulcheri et Hardoise ob incestas nuptias excommunicatio.


 HINCMARUS episcopus ac plebis Dei famulus.

Notum sit omnibus sancte Dei Ecclesie rectoribus, ministris quoque ac filiis, ad quos hec poterunt peruenire, quia Fulcherus et Hardoisa, carne propinqui, contra legis precepta et prophetica dicta, contraque euangelicam et apostolicam atque canonicam regulam, sed et contra leges humanas, non coniugio sed incestu, carnali commistione coniuncti sunt, sicut idoneis et ueracibus testibus, computata utriusque cognatione comprobatum est. Et quia obedire diuinis et humanis legibus noluerunt, ut se ab ipso incestu disiungerent secundum sacros canones, a sacra communione corporis et sanguinis Christi, et ab omni Christianorum societate abiecti sunt, usque dum, Domino respiciente, a laqueis diaboli,  a quo capti tenentur, per penitentiam separati, ab ipso incestu resipiscant, decernente B. Gregorio : Si quis, inquit, consobrinam suam duxerit in coniugio, anathema sit; et responderunt omnes tertio: Anathema sit. Et item: Si quis de propria cognatione, uel quam cognatus habuit, duxerit uxorem, anathema sit; et responderunt omnes tertio: Anathema sit. uos, fratres ac filii, qui litteras non didicistis, scitote quid sonat in nostra lingua anathema, id est alienatio, ut a Christo, a quo nominantur Christiani, et a Christianorum societate atque communione sint tales alieni, donec ab illa illicita coniunctione se separent, et per penitentiam et sacerdotale ministerium Christo et sancte Ecclesie, id est, Christianis  reconcilientur. Progeniem uero suam diuine leges unumquemque Christianum usque ad septimam generationem, et quandiu se cognoscunt affinitate propinquos, obseruare decernunt, ut nemo ex propria consanguinitate coniugem habeat, uel quam ex propria consanguinitate aliquis coniugem habuit uel aliqua illicita pollutione maculauit, quia incestuosus est talis coitus et abominabilis Deo et cunctis hominibus. Et incestuosos a liminibus sancte Ecclesie precipiunt separari, usquedum per satisfactionem precibus sacerdotum, eidem, ut premisimus, sancte Ecclesie canonice reconcilientur. Si autem ab hoc incestu, in quo perditi iacent, separare se uoluerint, quia sicut sacre leges dicunt, incestus nullo coniugii  nomine deputatur, si se continere non potuerint, post penitentiam et reconciliationem, quibus coniunctio illicita interdicitur, habebunt ineundi melioris coniugii libertatem. Quandiu autem in ipsa illicita coniunctione permanserint, nullus Christianus quocunque modo eis communicet, quia cum talibus cuicunque Christiano nec communem cibum sumere licet. Propterea, fratres ac filii, omnes scilicet Christiani, separate uos ab omnimoda eorum communione, ne, quod absit, communicantes illis pariter pereatis. Nec mirum si inter homines hec ratio custoditur, cum et inter iumenta hoc fieri sciatis, ut ea que scabiem habere uidentur, separentur a sanis, ne illorum morbo cetera damnentur uel pereant. Et dicente Domino: Nolo mortem peccatoris,  sed ut conuertatur et uiuat , si antequam se ab hoc incestu separent, quisquam in infirmitatem deciderit, et uel sic iam in desperationem de uita temporali deuenerit, si uel tun ex corde penituerit, et coram Deo et sacerdote ac fidelibus hominibus confessus fuerit, et fideiussores dederit, ut si de ipsa infirmitate conualuerit ulterius ad illam incestam coniunctionem non rediet, cum aliis peccatis suis de hoc incestu puram confessionem faciat, et a sacerdote reconcilietur, et sancto oleo ungatur, et communio corporis et sanguinis Christi ei largiatur. Si uero in hac pertinacia usque ad mortem permanserit, et sine reconciliatione et communione corporis et sanguinis Christi quisquam eorum mortuus fuerit, sine psalmis et hymnis atque  orationibus, et non cum aliis Christianis sepeliatur: quia sicut sancto Spiritu inspirante scriptum legimus, quibus uiuentibus non communicauimus, mortuis communicare non possumus. Data ex synodo in Rhemensi metropoli habita, decimo Kalendas Maias, indictione duodecima.



EPISTOLA XXXuII. AD ENGILGARIUM uIRUM ILLUSTREM. Illum arguit quod hominem suum inconuenienter iurare cegerat.


HINCMARUS episcopus ENGILGARIO salutem

Peruenit ad nos quia hominem tuum Ratramnum  irrationabiliter et inconuenienter periculosum sacramentum iurare fecisses: qui licet tibi seruitium debeat, tamen sub nostra cura et tu et ille de salute uestra esse debetis. Propterea mando tibi quia ualde miror te non intellexisse grauius esse periculum cum hominem aut suadendo aut terrendo in periurium mittas, quam si te solus periurares, quoniam in te unum periurium, imo pro periurio homicidium perpetrares: cum autem alium periurare facis, et te et illum perdis. Et ideo mandamus ut si ita causa habetur sicut ad nos peruenit, ab ecclesia et altario te abstineas donec ad nos uenias, et de tali incautela aut dignam excusationem facias, aut dignam penitentiam accipias.



EPISTOLA XXXuIII. AD ANASTASIUM ABBATEM Romam missa cum increpatorias pape litteras accepisset.


HINCMARUS Rhemorum episcopus sanctissimo et fidissimo fratri ANASTASIO religioso abbati plurimam in Saluatore salutem.

Multis infirmitatibus et anxietatibus pressus pauca scribo cui multa debeo, et quem multum diligo ac de quo multum confido. Ceterum epistole domni apostolici, per Egilonem uenerabilem archiepiscopum nobis directe, ad nostra scripta respondentes, in quibusdam aliter sonuerunt, quam nos sue sanctitati et auctoritati scripserimus. Sed certus sum quia non  aliter ipse nobis rescripsit, nisi ut in scriptis ex nostra parte sibi porrectis inuenit. Nos tamen, uera exemplaria eorumdem scriptorum a nobis missorum habentes, de quibusdam causis non ita scripsimus, sicut habere scriptis eius relegimus. Unde si et in his scriptis, de synodo apud Trecas sub sigillis quinque episcoporum, consensu omnium qui interfuerunt directis, aliter, quod futurum non credimus, a quocunque fuerit missum, uel contra ea transmissum, hic uenerabilis frater et cepiscopus noster Actardus uera exemplaria scriptorum eiusdem synodi ex authenticis accepit, que domno apostolico monstrare si fuerit necesse ualebit. Que forte collata his, que Leoni pape ab episcopis prouinciarum Cisalpinarum, et a Lothario imperatore, sed et a  rege Carolo directa fuerunt, de quorum exemplariorum sensu hec missa episcopi collegerunt, ut autumo, non discordare intellectu inuenientur, quanquam mitius quedam scripserint qui gestis non interfuerunt, quam illi qui ea que gesserunt, Sergio pape mittenda et Leoni missa scripserunt. Et de restitutione Ebonis per edictum Lotharii imperatoris in scriptis suis ideo non miserunt, quoniam ipsi episcopi, quorum ibidem nomina sine illorum subscriptionibus sunt adnotata, eidem qualicunque restitutioni se non interfuisse dixerunt, sicut et Rothadus modo in synodo apud Trecas dixit. Est etiam, quoniam et a Sergio post eamdem restitutionem damnationis sententiam in eum prolatam legerunt, sicut codex episcopalis, et littere domni  apostolici per Egilonem nobis misse demonstrant. Sed et de charta transmigrationis ad aliam parochiam, a Gregorio papa prefato Eboni facta, nichil in predictis eorum scriptis habetur, quoniam in istis nostris regionibus antea uisa non fuit, nisi modo, cum dilectus frater noster uulfadus apud Trecas eam nobis ostendit: que utrum a Gregorio, cui successit Sergius, data fuerit an non, ex scrinio sancte sedis Romane ut credimus sciri ualebit. Ordinatores quoque mei Rhemensis prouincie suffraganei episcopi, sepe passim, sed et in synodo professi fuerunt eidem Eboni, non communicasse in his unde fuerat excommunicatus, nisi modo frater Rothadus, ut quidam putant, causa erga me zeli, qui eumdem Ebonem damnauit,  et me elegit, ac cum ceteris episcopis ordinauit, et qui dicitur dicere quod quidam episcopi a sepedicto Ebone annulos et baculos acceperint, cum quedam synodus Gallicana que Toletana uocatur dicat: Episcopus, presbyter, aut diaconus, si a gradu suo iniuste deiectus in secunda synodo innocens reperiatur, non potest esse quod fuerat, nisi gradus amissos recipiat, quoniam coram altario de manu episcoporum, si episcopus est, orarium, annulum et baculum, et sic demum de reliquis persequitur gradibus. Unde constat quia isdem Ebo deiectus, secundum hanc constitutionem, ab episcopis annulum et baculum accipere, et non episcopis dare debuerat. Et quia Scriptura dicit: A filiis tuis caue, et a domesticis tuis attende , et unusquisque se a proximo  suo custodiat, et in omni fratre suo non habeat fiduciam; et inimici hominis domestici eius , ego per missum meum exemplaria scriptorum nuper in synodo apud Trecas factorum mitterem, ne forte ab amicis meis, quorum infestationem patior, aliqua fortassis erga me in eis compilentur, si solide, propter quorumdam principum erga me commotionem, quibus ad sua uota placere non audeo, sicut hic prefatus uenerabilis et consacerdos noster uobis uiua uoce dicere potest, ualerem. De quo carissimo et fidissimo fratre, et uenerabili ac prudenti episcopo, uestram peto indubiam caritatem, ut domno apostolico, et patri nostro Arsenio, et ceteris familiaribus uestris eum commendetis, et eius necessitatibus atque rationabilibus petitionibus pro uiribus  concurratis. Et quoniam, quando ad synodum apud Trecas ueni, non putaui eum cum legatione synodali ex ipsa synodo Romam iturum, talia uel ita condigna exenia mecum non attuli, ut domno apostolico, et carissimo Patri nostro Arsenio, ac uobis condigne mittere possem; et post synodum ad ciuitatem nostram infirmus remanens in quadam Ecclesie nostre uillula, redire ante profectionem illius non potui, ne in totum uos quantulacunque benedictiuncula uisitare dimitterem, pro nostre exiguitatis memoria mitto uobis per eum crusnam de pellibus uariis, cum panno coloribus uario, qua . . . Cetera perpauca desunt.



EPISTOLA XXXIX. AD CLERUM ET PLEBEM BELLAuACENSEM. Pro episcopi elatione.



HINCMARUS sancte metropolis Ecclesie Rhemorum episcopus, ac plebis Dei famulus, clero et plebi in parochia Beluacensi consistenti.

Quia defuncto dilecto, uel uenerabili, confratre ac sacerdote nostro, patre uidelicet ac pastore uestro Odone, electione canonica a domino nostro rege uobis solita benignitate concessa, necesse erit ut de eligendo atque constituendo uobis pastore, uel doctore atque rectore, secundum ecclesiasticas regulas, uotis nostris in unum Domino mediante conuenientibus, premissis ieiuniis et litaniarum obsecrationibus,  tractare quantocius maturetis: et exorato eo a quo est omne datum optimum, et omne donum perfectum, quique facit unanimes habitare in domo, ita uos cum studiis huius uenerandi fratris ac cepiscopi nostri [a 1Kb] , cui secundum institutionem canonicam uisitatoris officium in Ecclesia, cuius amore uel uigore fouemini, delegauimus, in electione regulari concorditer; ut pastore uos diutius destitutos non doleatis. De cuius uidelicet a nobis consecrandi episcopi electione, pro imposito nobis ministerio, et cura totius prouincie secundum mystice Nicene synodi canones delegata, fraternitati uestre auctoritatem diuinitus promulgatam intimare satagimus. Primo scilicet, ut decretum sine uisitatoris presentia nemo conficiat, cuius testimonio clericorum ac  ciuium possit unanimitas declarari. Deinde, ut de ecclesia uestra, siue sit in ciuitate, siue in monasteriis, his disciplinis institutum, et ita apostolice forme conuenientem, de diaconibus uel presbyteris eligatis uobis, auctore et fautore Domino, consecrandum episcopum, sicut cum de eligendo atque constituendo episcopo ageret, Tito et Timotheo Paulus depingit apostolus. Et si, quod absit, de ciuitatis ac parecie uestre clericis, ordinandus episcopus nullus dignus, uel idoneus summo sacerdotio, quod euenire non credimus, poterit inueniri: tunc alterum de altera dieceseos nostre ecclesia, unde nobis secundum Africanum concilium , sine cuiusquam contradictione, ordinandi quemquam canonice electum et petitum est attributa licentia,  eligere, procurate; qui merito uite et scientie doctrina uobis preesse ualeat, et prodesse: quique sacris canonibus, precipue capitulo Carthaginensis concilii : Qualis debeat ordinari episcopus, non debeat obuiare; et a decretis Patrum, Siricii uidelicet, Innocentii, Celestini, Leonis, Gelasii, atque Gregorii, quantum patitur humana fragilitas, et poteritis conspicere, non ualeat quoquomodo discrepare. Si etiam de alterius diecesi archiepiscopi, uel parecia episcopi, quempiam uobis notum proficuum et utilem eligere malueritis: necesse uobis erit, cum beneplacito illius episcopi, cuius intererit, et litteris canonicis petitum obtinere, et ad nos illum mediante uisitatore uestro examinandum adducere; quatenus, si congruus sacris  canonibus inuentus fuerit, uobis ordinetur episcopus. Ante omnia autem cauete in electione pontificis malum simoniace hereseos, ne pro dato aliquo, uel promissione illicita, neque pro gratia cuiuscunque uel familiaritate aut propinquitate alicuius, quempiam attentetis eligere. Non eum, cui nulla natalium, nulla morum dignitas suffragetur: uel qui originali, aut alicui conditioni obligatus detineatur. Neminem ex laicis neophytum, id est nouiter attonsum, et sine disciplina, uel non per tempora constituta ad ecclesiasticos gradus prouectum. Quod ideo specialiter designamus, quia cum canones dicant: Nullus ex laicis ordinetur; demonstrant quod  non de omnibus sit laicis constitutum. Neque enim clerici nasci, et non fieri possunt; sed designata sunt genera, de quibus ad clericatum peruenire non possunt: id est si quis fidelis militauerit; si quis fidelis causas egerit, hoc est, postulauerit; si quis fidelis administrauerit; si quis uir ante seruiuit; si quis publicam penitentiam pro culpis criminalibus egit; si quis bigamus, uel maritus uidue fuit, uel si concubinam, uel pellicem nouit. Cauete nichilominus ne illitteratum, uel alicuius hereseos peste corruptum, ac aliquorum membrorum damna perpessum; non negociatorem clericum, aut inhonestis et turpibus lucris incubantem, aut horrendis quibusdam criminibus implicatum uel diffamatum, uel demoniis similibusque passionibus irretitum, eligere attentetis:  sed domui Dei dignum, fidelem atque prudentem ministrum dispensatorem eligite. Quatenus interius exteriusque decenter ornatus, formam uiuendi uobis religiosa conuersatione demonstret, et sana doctrina, inter huius mundi ac tribulationum tenebras, recto calle gradiendi sine offensione ad portum salutis eterne lumen manifestare preualeat; et contra barbaricam infestationem, si quod absit, acciderit, uobis ferre auxilium prudentia sciat, uirilitate ualeat, temperantia consulat: et sic exteriora administret, ut interiora non deserat; sic interioribus seruiat, ut exteriora penitus non relinquat; et ambidexter, contemplationi mente inseruiat uite actiue seruitiis intentus, ut fidelis seruus et prudens, conseruis in tempore tritici mensuram, id est  modum uerbi fidei, probate dispenset. Non solum in predicationis sermone, ac conuersationis exemplo, uerum in cunctis saluti ac uite necessariis necessaria et opportuna preuideat.

Huiusmodi autem, quantum Dominus dederit, ipso cooperante electum cum uisitatore uestro, presente scilicet confratre nostro, et cum decreto canonico, ad humilitatis nostre sollicitudinem examinandum adducite: quia, ut longe ante nos dictum est, non est facile dimittendus, cui est proximus committendus. Prenoscere uos denique uolo, quia si personam a sacris canonibus deuiam scienter nobis adduxeritis, non solum ex ea pontificem non habebitis, uerum etiam pro illicita electione, ut contemptores canonum, iudicium incurretis. Sed et nostro  ac cepiscoporum nostrorum iudicio refutata rationabiliter electione uestra incongrua, talem secundum Laodicenses canones studebimus eligere, qui uestris uitiosis uoluntatibus non ualeat consentire. Quia sicut bene petentibus dicit Dominus: Petite, et accipietis , ita et per apostolum male petentes redarguit, dicens: Petitis, et non accipitis, eo quod male petatis . Petite, fratres, a Deo, ut uobis pastorem secundum cor suum tribuat. In cuius electione si non plus temporalia quam spiritualia commoda studueritis attendere, gratiam sue electionis electioni uestre, bonorum operum et piorum studiorum auctor et cooperator studebit accommodare,  qui non sicut homo tantum in facie, sed singulorum corda scrutatur, et renes. Cui est honor et gloria, potestas et imperium, in secula seculorum. Amen.



EPISTOLA XL. Fragmentum. AD CAROLUM CALuUM REGEM. Quales iudices constituere debeat ad causas inter ecclesiasticos et seculares dirimendas.


Regia igitur sollicitudo, a Rege regum et equissimo iudice Deo ut in directione cordis iudicium iudicet constituta, prouide solliciteque studere debet, ut tales iudices cum episcopis ad causam inter  ecclesiasticos et seculares dirimendam eligat et constituat, qui religiosi sint et Deum timeant, et non muneris premio, non fauoris uel propinquitatis aut amicitie gratia, non indebite subiectionis obsequio, non alterius partis odio, personam accipiant in iudicio, sed absque contentione ac liuore, sicut ipsa ueritas dicit, non secundum faciem, sed iustum iudicium iudicent: et hoc non in publico iudicii loco, sed in priuato, quia episcopi, non in consistorio regum, non in pretorio iudicum, nec nisi ab episcopis, aut in synodo, aut in priuato loco, a primatibus deputatorum aut a se electorum iudicum iudicio debent aut possunt regulariter iudicari. Et pretaxato modo supradictas leges, tam publicas quam ecclesiasticas, in suis temporibus seruari decreuisse  didicimus antiquos imperatores et predecessores ac progenitores uestros episcopis et uiris ecclesiasticis, et nobis uestra dilectissima et benignissima dominatio seruaturam se et uerbo et subscriptione promisit in Carisiaco, ubi hoc capitulum consultu ac consilio fidelium uestrorum, tam episcoporum quam et laicorum condidistis, et ei subscripsistis dicentes: Quantum sciero et rationabiliter potuero, Domino adiuuante, unumquemque uestrum, secundum suum ordinem et personam, honorabo et saluabo, et honoratum ac saluatum absque ullo dolo et damnatione uel deceptione conseruabo. Et unicuique competentem legem et iustitiam conseruabo. Et qui illam necesse habuerit, et rationabiliter petierit, rationabilem misericordiam  exhibebo, sicut fidelis rex suos fideles per rectum honorare et saluare, et unicuique competentem legem et iustitiam in unoquoque ordine conseruare, et indigentibus et rationabiliter petentibus rationabilem misericordiam debet impendere. Et pro nullo homine ad hoc, quantum dimittit humana fragilitas, per studium aut maliuolentiam, uel alicuius indebitum hortamentum deuiabo, quantum mihi Deus intellectum et possibilitatem donauerit. Et si per fragilitatem contra hoc mihi subreptum fuerit, cum hoc recognouero, uoluntarie illud emendare curabo. Nos autem fideles uestri, episcopi et ceteri laicalis ordinis qui adfuerunt, hoc capitulum, et uobiscum condidimus, et ei subscripsimus unusquisque  profitendo: Quantum sciero et potuero, Domino adiuuante, absque ulla dolositate, aut seductione, et consilio et auxilio, secundum meum ministerium, et secundum meam personam fidelis uobis adiutor ero, ut illam potestatem, quam in regio nomine et regno uobis Deus concessit, ad ipsius uoluntatem, et ad uestram ac fidelium uestrorum saluationem, cum debito honore et uigore tenere et gubernare possitis.



EPISTOLA XLI. Fragmentum. AD LUDOuICUM REGEM GERMANIAE. Pro Bertulfo Treuirensi archiepiscopo.


Proinde sicut non leue discrimen incumbit pontificibus  siluisse pro Diuinitatis cultu quod congruit, ita regie potestati, quod absit, non mediocre periculum est, si cum debeat parere refugi quod ei ex diuina uoce a sacerdotibus nuntiatur, Domino dicente in Euangelio: Qui est ex Deo, uerba Dei audit. Si autem uobis aliquis minus deuotus suggessit, quod in eadem metropoli, in contemptu uestro, uel contra fidelitatem uestram, metropolitanum pontificem ordinari fecimus: quin potius consensu unanimitatis nostre ipsi secundum sacros canones ordinauimus, quia, ut scriptum est, sicut Deus loci angustia non continetur, ita uerbum eius non est alligatum, collaudante Redemptore ac Saluatore nostro, quod centurio in hoc sensu dixerat: Dic uerbo, et sanabitur puer meus , uidelicet  quod hic dixeris, illic fiet. Qui in discipulis suis hodieque nobis, licet indignis, loquitur: Spiritus Patris uestri loquitur in uobis, qui replet orbem terrarum. Nolite credere, quesumus, praua suadenti, quia pro certo sciatis non in contemptu uestro, neque contra fidelitatem uestram, in eadem metropoli sede pontificem ordinauimus; sed perpendentes, quod et uos melius scitis, quanta et per quanta tempora ipsa Ecclesia desolata et destituta sit, et quanta contra Dei uoluntatem, non solum in eadem parochia, sed et in tota prouincia ad eam pertinente, increuerint, cum nichil canonice sine primate suffraganei episcopi agere ualeant, nisi quod ad proprias parochias pertinet, ibidem commoditatem regularem inuenientes canonice pontificem ordinauimus:  quod et secundum diuinas leges agere possent atque deberent ipsius metropolis suffraganei, si tanti numeri forent, ut per se regulariter possent ordinare pontificem, qui non minus quam a tribus preualet regulariter ordinari. Prosequitur etiam, depromens auctoritates sanctorum Patrum, quibus fulti hoc egerant; et subinde: Et quia tot in eadem prouincia suffraganei non erant episcopi, ut metropolitanum regulariter ordinare ualerent, quoniam Ecclesie Rhemensis et Treuirensis comprouinciales atque sorores, et ex auctoritate et ex antiqua consuetudine habentur, ea conditione, ut qui prior eorum fuerit episcopus ordinatus, prior etiam habeatur in synodo, et sibi mutuo consilio et auxilio foueantur,  atque fulciantur, Treuirensis prouincie episcopi a primate prouincie Rhemorum solatium sue ordinationis secundum sacras regulas quesierunt, sicut sancti Sardicenses canones dicunt , scilicet ut si contigerit in una prouincia, in qua plurimi fuerunt episcopi, unum forte remanere episcopum, et populi conuenerint, episcopos uicine prouincie debere illum prius conuenire episcopum, qui in ea prouincia moratur, et ostendere quod populi petant sibi rectorem, et hoc iustum esse, ut et ipsi ueniant, et cum ipso ordinent episcopum. Quod si conuentus litteris tacuerit et dissimulauerit, nichilque rescripserit, satisfaciendum esse populis, ut ueniant ex uicina prouincia episcopi, et ordinent episcopum. Ex quibus rite colligitur quia si prouincia Treuirensis  non nisi unum uel nullum haberet episcopum, episcopi Rhemensis prouincie petenti clero et populo Treuirensis Ecclesie deberent ordinare episcopum. Cui Ecclesie omnes nos, quorum nomina prescripta in capite huius epistole legit gloria uestra, unanimi uoto atque consensu, fratrem et consacerdotem nostrum Bertulfum, ut premisimus, regulariter pontificem ordinauimus, sicut ex sacris regulis et ordinationis eius gestis ostendere possumus, et si necesse fuerit, ostendemus. Quapropter ipsius ordinationem, et dispositionem rerum ac facultatum ecclesiasticarum, sicut sacri prefigunt canones, ita defendimus, et perpetuo defendemus, sicut et ordinem nostrum, quia si ipse non est episcopus, nec nos debemus nominari episcopi. Et si  quis uoluerit contra ordinationem eius sinistri quippiam dicere, exeat et dicat, uerumtamen memor communionis sue; quia aut ipse non communicabit ecclesiastico et episcopali ordini, aut nos non communicabimus ministerio episcopali.

Unde uerbis beati Leonis Theodosium Augustum quondam alloquentis: uos, Christianissime et uenerabilis nobisque carissime rex, cum consacerdotibus nostris alloquimur; implentes reuerentiam clementie uestre sinceri amoris officio, cupientesque uos placere per omnia Deo, cui pro uobis a nobis et ab Ecclesiis nobis commissis supplicatur, ne ante tribunal Domini rei de silentio iudicemur, obsecramus coram unius deitatis inseparabili Trinitate, que tali facto leditur, cum ipsa uestri sit custos et  auctor regni, et coram sanctis angelis Christi, ut in eo statu et immunitate seu priuilegio cum suo pontifice Treuirensem Ecclesiam esse iubeatis, atque conseruetis, quo uestri progenitores atque predecessores, sed et in quo frater ac nepos uester Lotharius, pater scilicet ac filius, canonice conseruauerunt: quatenus et uos meritum inde apud Deum, et beatum apstolorum principem Petrum, in cuius honore ecclesia ipsa est consecrata, habeatis, et nos amplius debitores in orationibus et ceteris debitis obsequiis acquiratis; quia nisi pro uestra reuerentia hoc differremus, iam in peruasorem ipsius Ecclesie iudicium in terris exertum haberemus, quod sexcenti et triginta episcopi in magna Chalcedonensi synodo  de huiusmodi decreuerunt, et de celo super eum intentant, et in iudicio diuino ad eternam damnationem exerent, nisi dignam penitentiam egerit. Et cetera de auctoritatibus sacrorum canonum. Post que subiungitur: Unde uestra religiosa et nobis carissima dominatio certissime sciat, quia quandiu iste frater noster Bertulfus a nobis in Treuirensi Ecclesia ordinatus episcopus in hoc mortali corpore uixerit, alter in eadem Ecclesia ordinatus episcopus non erit: nisi forte ipse, quod absit, sacris regulis obuians, per easdem sacras regulas deponatur: et isdem presumptor et apostata monachus Walto de monasterio Treuirensis parochie, nunquam, iam iudicio Spiritus sancti super eum prolato, in Treuirensi Ecclesia, quam exitiabiliter usurpauit et lesit, poterit  esse episcopus. Et si, ut diximus, pro uestra reuerentia hoc non differremus, non solum per sacros canones decerneremus, ut nunquam et nusquam ad gradus ecclesiasticos presumeret accedere, uerum sub anathemate eum ponentes, retrudi in ergastulo secundum sacras regulas decerneremus: et si in contumacia sua perstiterit, sine ulla retractatione modis omnibus decernemus. A prefatis autem intentationibus sacrorum canonum uos immunem atque exortem a Domino, per quem reges regnant, et ex quo et per quem exordium sacer cepit episcopatus, fieri totis nisibus exoramus, illius clementiam deprecantes ut det uobis uelle et perficere pro bona uoluntate que precepit, quatenus mereamini percipere eterna gaudia, que se diligentibus repromittit.



EPISTOLA XLII. Fragmentum. WILIGISO ET CAETERIS MONACHIS S. DIONYSII. Quod pretium pro decima queri non debeat.



Absit, fratres, ut alii ecclesiastici et religiosi uiri hoc audiant, quia monachi de monasterio sancti Dionysii decimam uendere querunt, ut de ipso pretio infernum comparent. Multo magis autem absit ut hoc laici audiant, quod nemo etiam peccatis publicis implicatus in mea parochia facere audet. Si enim aliquis de alio monasterio quam de nostro hoc tentare, quanto magis facere presumeret, ab omni communione  illum de parochia mea excommunicarem, et cetera.



EPISTOLA XLIII. Fragmentum. AD TEUDULFUM COMITEM. Ecclesiam pretio uendere non presumat.


Propterea scias quia si uel unum denarium tibi aliquis clericus pro ipsa ecclesia, uel pro alia aliqua in mea parochia, per se aut per immissam personam dederit, per me ordinatus in ea non erit. Si autem uis ibi habere presbyterum, adhuc mihi talem clericum qui aptus sit sacro ministerio, et ego illum inquiram, et illi ecclesiam dabo, et tunc illum ordinabo,  si mihi satisfactionem fecerit quod nullum pretium inde donauerit. Et si tu ita facere non uolueris, ego ordinabo qualiter populus ibi officium habeat, usque dum ibi ordinem presbyterum. Cui si aliquod impedimentum contra diuinas et humanas leges feceris, et manifestum fuerit, presbyter ibi permanebit, et tu et omnes qui tibi consenserint, ab omni Christianitate usque ad satisfactionem eritis separati. Hec, chare fili, ideo mando tibi, et aliter commoneo, quia saluum et honoratum te cupio, et inter filios Ecclesie te in loco filii habere uolo, et si me cegeris, ut sicut Dominus dicit in Euangelio, sis uelut ethnicus et publicanus, non mihi sed tibi reputare debebis. Postquam istas litteras dictaui, dictum est mihi quod matricularios a ministro meo  constitutos de illa matricula eiecisti, et ibi Bonarium misisti, et pro illa matricula in pretio unum asinum accepisti. Quod si ita est, non solum criminaliter fecisti, quia contra omnes leges ecclesiasticum ministerium homo laicus usurpasti, et eleemosynam, id est misericordiam pauperum, ac per hoc Deum, qui misericordia miserorum est, sicut Iudas proditor, uendidisti; sed etiam turpiter in hoc nimis fecisti, ut de mendicitate, de qua mendici uiuere debent, comes et honoratus regi consiliarius in pretio asinum accepisti, et omnes qui hec audiunt, pensare possunt qualiter de aliis causis pro amore et timore Dei, et reuerentia tui ministerii, iuste et recte facis, qui de tali miseria sine ulla uerecundia turpe lucrum requiris.



EPISTOLA XLIu. Fragmentum. AD IRMINGARDEM AUGUSTAM CONIUGEM LOTHARII IMPERATORIS. De eo quod apud Lotharium falso accusatus fuerat infidelitatis.



Ego scio quia ei multa de me dicta fuerunt contraria, sed si uult poterit cognoscere non esse uera; tamen non eum audeo reprehendere, quia dominus est, nec in eius persona dico, sicut legitur in Scripturis: Qui libenter audit uerba mendacii, ministros quoque habebit impios ; uidelicet qui de erga eum piis uoluntarie loquentur impia. Qui illi ea dixit ex mea parte que mihi mandastis,  aliter quam uerum sit dixit, male autem interpretatus est bene dicta. Si uoluisset cognoscere uerum, et aliquis missus mihi de sua parte ueniret, ut uera ex me cognosceret, sicut uenit et me qualemcunque Christi Domini sacerdotem suggillauit, libentissime suo animo satisfacerem. De meo autem misso, sicut dominatio benignissima uestra mandauit, ut ad eum dirigam qui ei hoc affirmet, quod de eius infidelitate nichil uelim tractare, scitis quanta mendacia nunc per istud uadunt seculum, et quanta sinceritas debeat esse in sacerdote, et quantam merito domno meo uelim seruare fidelitatem. Et idcirco ne mali interpretes male bonum interpretentur, hoc adhuc facere non possum. Tamen, si uult credere domnus  meus Lotharius, potest ueraciter cognoscere quia non tantum illi, sed nulli homini in mundo sum infidelis; et si uult credere, credat: sin autem, cum ille inter principes, et ego inter episcopos, ante Regem regum et Episcopum episcoporum uenerimus, tunc quid inde uerum sit, plenissime sine alicuius iudicatione cognocet, etc.



EPISTOLA XLu. Fragmentum. ROTRUDI ET CAETERIS SORORIBUS MONASTERII S. CRUCIS ET S. RADEGUNDIS. Pro electione abbatisse ipsius monasterii.


Propterea diligite sorores ante omnia, et in  priuatis collocutionibus, et in publico uestro conuentu, remititte et abiicite funditus a cordibus uestris omnes iniurias, et scandalorum fomites, que hactenus inter uos orte fuerunt, ut nulla de sorore sua uindictam, aut pro sermone, aut pro facto, uel pro aliquo despectu querat, aut a Deo, aut in seculo. Quia sicut Dominus protestatur, sine concordia quidquid ei obtuleritis non illi placebit. Siue enim oraueritis, siue sacrificium obtuleritis, siue uos afflixeritis, sine hac caritatis concordia nichil Deo placabile erit, quia sicut Apostolus dicit: Etiamsi tradidero corpus meum ut ardeat, caritatem non habeam, nichil sum . Et scitis quia regula quam professe estis, propter scandalorum spinas que oriri in monasterio solent, orationem  Dominicam in matutinis et uespertinis officiis, ita ut omnes illam audiant, a priore orari precepit, ut timentes conuenientiam qua dicimus: Dimitte nobis debita nostra, sicut et nos dimittimus debitoribus nostris, omnem rancorem de corde nostro pellamus. Que dum prius egeritis, ne per uestram discordiam, quod absit, regularis electio de uestro monasterio pereat, adunate uos ad Dei uoluntatem, et regularis deuotionis unanimitatem, uestramque ipsam salutem, presentem scilicet atque etermam, cum caritatis concordia, que est omnium uirtutum mater, et cum humilitate, que est custos ipsarum uirtutum, atque cum uera obedientia, que scala est qua ad celum pertingitur, et in uobis salubri electione concordate, et uosmetipsas ad regularem normam  reducite, et constringite ac conseruate: quia aliter, sicut melius ipse scitis, salue esse nequaquam ualetis. Et sicut animos ab inquietis motibus, ita et linguas a prouocatiuis iracundie uobisque nociuis sermonibus custodite, contestante Apostolo: Omnis clamor et indignatio a uobis auferatur, cum omni malitia, et omnis sermo malus ex ore uestro non procedat ; ne sicut solent homines, prius dolore commoti, et postea aliquo gaudio, quasi uictoriosi obtinentes que desiderauerant, exhilarati, de quocunque homine que non conueniunt aliqua uestrum dicat: ne et patientie meritum inutilibus sermonibus coram Deo perdatis; et si aliquis fuerit qui aliqua prouocatione quamcunque uestrum ad  hoc instigare uoluerit, ut quecunque indebita de quocunque proferat, qualiter illam comprehendere possit, ut rationabiliter damnare preualeat, locum nec diabolus nec astutus homo exinde aliquo modo habeat. Sed tales uos exhibete ut, interius exteriusque decenter ornate, dignas atque exaudibiles orationes et pro uobis et pro seniore ac domina uestra, proque non solum amicis uestris, uerum etiam et pro inimicis ad aures Domini mittere ualeatis.



EPISTOLA XLuI. AD AENEAM PARISIENSEM EPISCOPUM. De ordinatione Bernonis, Parisiensis acolythi.


Nostri fratres de monasterio sancti Dionysii, per  licentiam domini abbatis Ludouici, ad educandum atque erudiendum commiserunt mihi quemdam adolescentem nomine Bernonem quem uestra fraternitas acolythum ordinauit. Propterea, quoniam sine uestra licentia eum nolumus in nostra Ecclesia diutino tempore immorari, petimus dilectionem uestram ut de illo nobis litteras canonicas faciatis, quatenus eum in Ecclesia nostra possimus regulariter ordinare.



EPISTOLA XLuII. AD CAROLUM REGEM. Ut clero et plebi Siluanectensi noui episcopi electionem permittat, et uisitatorem designet qui presit electioni.


 Domino CAROLO regi glorioso sit semper salus et uita.

Septimo Idus Iunii, circa horam secundam, uenerunt tres clerici et duo laici Siluanectensis Ecclesie ad exiguitatem meam, innotescentes eamdem Ecclesiam, fratre et consacerdote nostro Erpoino defuncto, uiduatam esse pastore; ferentes etiam ipsius Ecclesie tam cleri quam plebis petitionem ut eis pastor secundum sacras regulas tribuatur. Quos interrogaui si uerbum haberent de pace [f., de parte] cleri ac plebis Ecclesie ipsius ex aliqua designata persona: qui responderunt se non aliam petitionem ex parte sociorum suorum afferre, nisi ut apud solitam misericordiam uestram, liberam illis ac regularem electionem obtinere satagerem, quatenus secundum  sacras regulas ille, canonico uisitatore directo, ab omnibus Ecclesie ipsius alumnis ualeat eligi, cui debeat ab omnibus obediri. Ego autem, licet, ut prefatum est, sacerdotem uestrum Erpoinum per fratrem Hildeboldum compresbyterum nostrum octauo Idus Iudii defunctum audierim, non tamen statui antea dominationi uestre quidquam inde suggerere, aut pro eadem Ecclesia postulare priusquam secundum regularem morem ab ea legatos acciperem. Quia, ut Leo in decretis suis dicit : Si in quibuslibet Ecclesie gradibus prouidenter scienterque curandum est ut in domo Domini nichil sit inordinatum nichilque preposterum, quanto magis elaborandum est ut in electione eius, qui supra omnes  constituitur, non erretur? Nam totius familie Domini status et ordo nutabit, si quod requiritur in corpore, non sit in capite. Ubi est illa beati Pauli apostoli per Spiritum Dei emissa preceptio, qua in persona Timothei omnium Christi sacerdotum numerus eruditur, et proinde unicuique nostrum dicitur: Manus nemini cito imposueris, neque communices peccatis alienis . Unde religiosa sapientia uestra inter alia hec duo decreta beati Leonis sagacissime ponderabit, quibus dicit ut in domo Domini nichil sit inordinatum nichilque preposterum. Que si idem sanctus et sapiens ita aperte non poneret, subtilitas intellectus uestri sufficienter enuclearet. Propterea, domine reuerentissime ac clementissime, dignetur mihi dominatio uestra litteris  suis significare quem uultis de cepiscopis nostris, ut ei ex more litteras canonicas dirigam, et uisitatoris officio fungens in eadem Ecclesia electionem canonicam faciat; et aut per se, aut per litteras suas, uicario suo deferente, eamdem electionem, cum decreto canonico singulorum manibus roborato, ad me referat, ut per me ipsa electio ad dominationis uestre discretionem perueniat. Et quia in domo Dei, ut ex uerbis Leonis premisimus, nichil auctoritas patitur mordinatum esse nichilque preposterum, cum uota concordia cleri ac plebis in electione regulari, uel uestre dominationis consensum cognouerimus, litteras metropolitane auctoritatis super electionem certe persone ad cepiscopos Rhemorum dieceseos dirigemus, certum diem et locum eis designantes,  quando et quo ad ordinationem ipsius electi aut ipsi conueniant, aut litteras sui consensus per presbyterum aut diaconum uice sua transmittant.



EPISTOLA XLuIII. AD HEDENULPHUM LAUDUNENSEM EPISCOPUM. Ut uisitatoris officio fungatur in electione episcopi Cameracensis.


HINCMARUS sancte metropolis Ecclesie Rhemorum episcopus, ac plebis Dei famulus, dilecto fratri ac uenerabili cepiscopo nostro HEDENULPHO salutem.

Dilecto fratre ac uenerabili consacerdote nostro Ioanne Ecclesie Cameracensis defuncto, hortor ac moneo dilectionem tuam, frater carissime, ut eiusdem  Ecclesie officio uisitatoris nostre humilitatis metropolitana delegatione suscepto, ad eamdem Ecclesiam quantocius studeas properare, ac assiduis hortationibus clerum plebemque Ecclesie publice admonere festines, ut remoto priuato studio, uno eodemque consensu talem sibi preficiendum expetant ac eligant sacerdotem, qui et tanto ministerio dignus ualeat reperiri, et a uenerandis canonibus nullatenus respuatur. Formam autem electionis, qualiter et qualem eligere debeant, tue dilectioni transmitto, quam publice coram omnibus tua solertia relegi faciat, ne de ignorantia se quilibet excusare preualeat. Que electio non tantum a ciuitatis clericis erit agenda, uerum et de omnibus monasteriis  ipsius parochie, et de rusticanarum parochiarum presbyteris, occurrant uicarii, commorantium secum concordia uota ferentes, sed et laici nobiles ac ciues adesse debebunt, quoniam ab omnibus debet eligi, cui debet ab omnibus obediri. Et si post lectionem forme electionis a nobis per tuam dilectionem eis transmisse, concordes omnes in quamcunque regularem personam inueneris, moneas eos decretum canonicum ab eis fieri, ac sigillatim omnium manibus roborari; et cum decreto canonico, atque cum tantis qui sufficienter omnium uice testimonium electo ferre possint, cum eis mandauero, eumdem electum ad nos adducere curent.



EPISTOLA XLIX. AD HADEBERTUM SILuANECTENSEM EPISCOPUM. Ut uisitatoris officio fungatur in electione episcopi Bellouacensis.



Eadem est ac precedens, hoc tantum discrimine quod sub initium adiecta est mentio consensus regii hoc modo: Officio uisitatoris, consensu domini nostri Ludouici regis, nostre humilitatis, etc. Sub finem uero, uerbis illis omissis, cum eis mandauero, paulo longius excurrit in hunc modum: Eumdem electum ad nos adducere tecum examinandum procura. Tua autem dilectio, frater carissime, solerti cura in hac electione inuigilet: presertim cum nobiscum tibi necesse erit ei qui ordinandus est manus imponere;  qui bene nostri preceptionem beati Pauli apostoli per Spiritum Dei emissam, qua in persona Timothei omnium Christi sacerdotum numerus eruditur: proinde unicuique nostrum dicitur: Manus nemini cito imposueris, neque communices peccatis alienis , etc.



EPISTOLA L. AD CLERUM ET PLEBEM CAMERACENSEM. Ut canonicam electionem faciant cum uisitatore sibi designato.


HINCMARUS sancte metropolis Ecclesie Rhemorum episcopus, ac plebis Dei famulus, clero et plebi in parochia Cameracensi consistenti.

 Quia defuncto dilecto et uenerabili confratre ac consacerdote nostro, Patre uidelicet ac pastore uestro Ioanne, necesse est ut de eligendo atque constituendo uobis pastore et doctore secundum ecclesiasticas regulas uotis nostris in unum Domino mediante conuenientibus, premissis ieiuniis ac litaniarum obsecrationibus, tractare quantocius maturetis, et exorato eo a quo est omne datum optimum, et omne donum perfectum, quique facit unanimes habitare in domo; ita uos una cum studiis huius uenerandi fratris ac cepiscopi nostri, cui secundum institutionem canonicam uisitatoris officium in Ecclesia cuius amore ac uigore fouemini, delegauimus, in electione regulari concorditer uniatis. Talem autem uobis futurum  pastorem eligite, qui merito uite et scientie doctrina uobis preesse ualeat et prodesse, quique a canonibus sacris non discrepet. De cuius electione decretum canonicum unanimi uoto agere, et sigillatim omnium uestrum manibus in presentia huius uisitatoris uestri roborare satagite.





EPISTOLA LI. CLERI ET PLEBIS LAUDUNENSIS AD HINCMARUM RHEMENSEM ARCHIEPISCOPUM. Pro ordinatione Hedenulfi.


Domino reuerendissimo et sanctissimo HINCMARO archiepiscopo, ceterisque nostre dieceseos sanctis  Patribus et episcopis, clerus Laudunensis, cum totius parecie plebibus, et sibi coniunctis presulibus, eternam in Domino Iesu Christo salutem et pacem.

Canonicis regulis et apostolicis institutionibus statutum esse recolimus, ut quoties quelibet ciuitas ministerio pontificalis dignitatis caruerit, proprioque pastore uacauerit, cum decreto electionis, singulorum petentium manibus roborato, metropolitanum adire pontificem debeant, et de substituendo, in loco eius qui decessit, pastore, petitione supplici commonere, quatenus et ciuitas sollicitudine pastorali destituta proprio recuperetur pontifice; et qui ordinandus est, gratiosius possit accedere: quia cui debet ab omnibus obediri, utique debet et ab omnibus eligi; ne ciuitas non optatum episcopum aut  contemnat, aut oderit; et fiat minus religiosa, quam conuenit, cui non licuit habere quem uoluit: hi uero qui ordinaturi sunt, in quem uiderint omnium uota propensius concordare, promptius liberiusque illi manus imponere possent. Quapropter cum decreto nostre electionis manibus singulorum nostrorum roborato ad paternitatem uestram accedentes, Hedenulfum Ecclesie nostre filium, et in Ecclesia nostra, suffragantibus stipendiorum meritis, ad onus usque sacerdotale promotum, uita et moribus ac sancta conuersatione idoneum approbatum, quem per licentiam uestram, fauente Christianissimo imperatore Carolo, pari consensu ac concordi deuotione, atque unanima uoluntate elegimus, per manus uestras, ac ceterorum uestre dieceseos sanctorum episcoporum,  consecrari, nobisque et Ecclesie nostre doctorem atque pontificem institui imploramus, precamur ac petimus. Elegimus autem eum nobis fore pastorem quem apostolice forme, qua episcopum ornatum beatus Paulus esse oportere demonstrat, congruere, et sacris non obuiare canonibus Christi gratia cooperante confidimus. Oramus sanctam paternitatem uestram nunc et semper in Christo bene ualere.

Datum quinto Kalendas Apriles, in basilica sancte Marie genitricis Dei et Domini nostri Iesu Christi, anno Incarnationis eiusdem Domini nostri Iesu Christi 876, regni domni Caroli imperatoris XXXuI, et imperii primo, indictione nona.



EPISTOLA LII. AD CLERUM ET PLEBEM LAUDUNENSEM. De ordinatione Henedulfi Laudunensis episcopi.



HINCMARUS sancte metropolis Ecclesie Rhemorum episcopus, clero, ordini et plebi in sancta Laudunensi Ecclesia consistenti, in Domino pacem et salutem.

Sicut beatus papa Innocentius docet, oportet nos hoc sequi quod Ecclesia Romana custodit, a qua principium sacre institutionis nos accepisse dubium non est. Propterea documento ac uerbis beati Gregorii uos alloqui procuramus, insinuantes quia probabilibus desideriis uestris nichil attulimus tarditatis,  fratrem iam et cepiscopum nostrum Hedenulfum uobis ordinantes, presentia uel consensu ac litteris cepiscoporum totius nobis commisse prouincie, secundum sacros canones, sacerdotem, pastorem quoque atque rectorem. Cui his litteris, quas sacri canones, ordinatos prius de conciliorum placitis, ne se aliquid contra eorum statuta egisse peniteat, instructos, ab ordinatoribus suis, manibus eorum conscriptas iubent accipere, secundum traditionem ecclesiasticam dedimus in mandatis, ne unquam ordinationes presumat illicitas, ne bigamum, aut qui uirginem, si de coniugatis agendum est, non est sortitus uxorem, neque illiteratum, uel in qualibet corporis parte uitiatum, aut ex publice penitente aut curie uel cuilibet conditioni obnoxium,  notatumque, ad sacros ordines permittat accedere. Sed et si quos huiusmodi forte repererit, respectu diuino non audeat promouere. Alienum etiam clericum sine uoluntate et consensu episcopi sui contra sacras regulas non sollicitet, non suscipiat, non in sibi commissa Ecclesia ordinet: nec eos qui probate fidei non fuerint, sacris ordinibus presumat quoquo modo applicare. In ordinatione autem presbyterorum ac diaconorum, ceterorumque ecclesiastici ordinis ministrorum, a totius muneris, id est a manu, a lingua, aut obsequio indebito, iuxta quod Dominus per prophetam precipit, quantum patitur humana fragilitas, mundas et cordis et corporis manus exhibeat: ne uno eodemque gladio et dantem et accipientem munus interimat, et illicito  munere polluens manus, aliis se benedictionem credat tribuere, cum fuerit iam proprie iniquitati substratus, et sua nichilominus ambitione captiuus. Ab eis etiam quos ordinauerit, indebitum et contra sacras regulas sibi sacramentum fieri non compellat. Sed sicut Dominus, prescius nonnullos accepti sancti Spiritus donum in usum negotiationis inflexuros, precepit dicens: Gratis accepistis, gratis date . Quod gratis, id est sine ulla uenalitate dati uel accepti, aut etiam promissi uel sperati muneris, quantum ex nobis est,  per ministerium nostre exiguitatis accepit, suis etiam comministris gratis conferat, sciens ex  Euangelio quid Redemptor noster per seipsum fecerit: uidelicet quia ingressus templum cathedras uendentium columbas euertit. Columbas enim uendere, est de Spiritu sancto, quem Deus omnipotens consubstantialem sibi per impositionem manuum hominibus tribuit, commodum temporale percipere. Quod qui agere presumit, suam Deo iudice cathedram ipse euertit, et quos cum precio ordinat, prouehendo agit ut secum et ipsi simoniaci heretici fiant; et pro benedictione maledictionem a beato Petro apostolorum principe Simoni Mago, qui donum sancti Spiritus pretio emere uoluit, iuste illatam, una cum ipso, per ipsum, a quo non benedicuntur, sed maledicuntur, iudicio eiusdem Spiritus sancti suscipiant. Et quoniam, sicuti comperimus, quidam  diuersis adinuentionibus turpia lucra sectantes, quod ministris altaris minime conuenit, defunctis presbyteris, iuxta quod didicerant uiduatas ecclesias facultates habere, exenia pro his obtinendis exegerunt; et gradus ecclesiasticos eis non tribuebant antequam illis eadem exenia persoluerentur; et synodos temere frequentabant, ut factione ministrorum suorum diuerso modo denarios quasi pro eulogiis acciperent; et, quod dictu nefas est, etiam pro sacri chrismatis dispensatione, uel de ecclesiarum consecratione, quecunque emolumenta ingenio caperent; et necesse est ut contra pestifera morborum genera, salubria medicamentorum queramus experimenta: sicuti et de manus impositione, ita et de hac simoniace hereseos ingeniosa et male studiosa collatione,  quiddam eum accipere interdicimus, monentes illum attendere comminationem Domini per prophetam dicentis: Ne forte egrediatur ut ignis indignatio mea et succendatur, et non sit qui exstinguat propter malitiam studiorum uestrorum . Unde iterum iratus dicit: uisitabo super uos iuxta fructum studiorum uestrorum .

uerbis quoque beati Gregorii eum monemus, illique interdicimus, ut sacerdotes per suam parochiam, quoties ad consignandos infantes egressus fuerit, ultra modum grauare minime debeat, nec summam collationis, qua sui predecessores, qui hoc bene misericorditer ac rationabiliter, atque sacris constitutionibus exsecuti sunt conuenienter, contenti fuerunt, excedat. Et de capellis antiquitus subiectis  ecclesiis, non equalem, sicut de principalibus ecclesiis, collationem exigat; sed principalis ecclesia, cum sibi subiectis capellis, debitam et antiquitus consuetam collationem conferat. Principales uero ecclesias aliis ecclesiis loco capellarum non subiiciat: quia secundum sacros canones non licet episcopis parochiam antiquitus constitutam inconsulte confundere atque diuidere. Ne mansionaticos suis amicis aut suis hominibus a presbyteris parari faciat. Ne etiam quasi ad receptionem regis, uel legationem, aut ad ornatus sue ecclesie faciendos, adiutoria quasi petendo, potius autem exigendo, denarios uel caballos, aut uerres, aut friskingas, aut ad iter aliquod paraueredos, aut alia quelibet accipiat, id est  rapiat. A quo uerbo, accipere, aues, que alias aues capiunt, accipitres nominantur: cum episcopi suos subditos non ut accipitres capere, sed sicut gallina pullos suos fouere, et quosque infirmos ut peritus medicus conuenienti medicamento ac tempore debeant curare; et quos curare non potuerint, aut patienter tolerare, aut regulariter usque ad correctionem sustinentes a sano corpore submouere. Regulam siquidem, que de quarta parte reddituum ecclesie, iuxta consuetudinem aliarum regionum, ita ut est scripta intelligat, et non praue illam interpretans, perinde in his regionibus que sunt presbyterorum contra regulas sacras diripiat. Unde si qua fuerunt grauamina illis imposita, temperet: quia et in presenti et in futura uita sibi  prospiciet, si eos, qui sibi commissi sunt, sine grauamine conseruare studuerit. Ministros uero, id est archipresbyteros, et archidiaconos, secundum quod prouidere, Domino inspirante et cooperante, ualuerit, tales constituat, qui oderint auaritiam, et non diligant munera, nec sequantur retributiones; neque pro ordinandis clericis, uel reconciliandis peniten tibus, munus accipiant, et ipso munere eum corrumpere satagant. Et presbyteros in paratis et xeniis indebitis non affligant: et sicut supra de episcopo diximus, per diuersas petitiones, ut illis adiutorium faciant, que sunt presbyterorum unde ipsi uiuere, et hospites recipere, et suas ecclesias continere debent, colludio quocunque diripiant, et ut eisdem ab inquisitione sui ministerii parcant, et  pro infamia eorum calcanda uel cooperienda quodcunque emolumentum non accipiant. Et si agentes talia ministros repererit, in ministerio manere non sinat, et canonica inuectione corripiat. Ipse quoque pro constituendis ministerialibus ecclesiasticis, uidelicet economo, id est ecclesie facultatum dispensatore, archipresbyteris et archidiaconis, in quibus fidei sinceritatem, et orobos mores ac religiosam uitam debet eligere, premia non constituat: quia ecclesiasticum obsequium, quod male comparauerint, accipientes munus a subditis, peius uenundare curabunt. Nec pro quocunque iudicio contra sacras leges, neque super innocentem contra ueritatem, pretium ullum accipiat. Nec etiam odio uel gratia, liuore aut iracundia, quantum scierit et potuerit,  a iudicio recto declinet, dicente Domino: Non facies quod iniquum est, nec iniuste iudicabis. Iuste iudica proximo tuo, et iuste quod iustum est exsequaris . Iuste namque quod iustum est exsequitur, qui in assertione iustitie eamdem ipsam iustitiam querit.

Pro baptizandis denique infantibus, uel pro sepultura, obaudiens decreta beati Gregorii, pretium de terra concessa putredini quemquam non permittat in parochia sua querere, et de alieno uelle facere luctu compendium. Sed si quando aliquem quisque sepeliri in commisso sibi loco concesserit, siquidem parentes ipsius proximi, uel heredes, pro luminaribus, uel in eleemosyna defuncti, sponte quid offerre  uoluerint, accipere non prohibeat: peti uero aut exigi aliquid omnimodo uetet: ne, quod ualde irreligiosum est aut uenalis, quod absit, dicatur ecclesia, aut de humanis sacerdotalis religio uideatur mortibus gratulari, si ex eorum cadaueribus studuerit querere quolibet modo compendium.

Ab omni quoque auaritia, et usura, ac turpi lucro, secundum sacros canones, et ipse abstineat, et ministros ecclesie abstinere faciat, et etiam laicos abstinere suadeat, se autem, et sibi commissos ministros ecclesiasticos, solerter, solliciteque custodiat, ne contra sacros canones conductores uel procuratores alienarum possessionum fiant. Nec turpi negotio, aut inhonesto lucro uictum querant. Neque secularia negotia sub cura sua suscipiant,  Deique ministerium paruipendentes, per secularium domos non discurrant, nec propter auaritiam, gratie, aut honoris, uel pecunie patrimoniorum sollicitudines, aut alienorum testamentorum defensiones assumant, nec fideiussionibus inseruiant.

A familiaritate nichilominus ac conturbernio illicito et uetito feminarum se et comministros suos, sed et a tabernis, secundum sacras regulas, ecclesiasticos ministros faciat abstinere, attendat quoque quod beatus Iob dicit: Si aduersum me terra mea clamat, et cum ea sulci eius deflent, si fructus eius comedi absque pecunia . Unde beatus Gregorius : Omnis, inquit, qui preest, si peruersa in subditos exercet, contra hunc terra clamat, et sulci deflent quia contra  eius iniustitiam rudes quidem populi in murmurationis uocibus erumpunt: sed perfecti quique pro prauo eius opere sese in fletibus affligunt. Fructus enim terre absque pecunia comedere est, ex ecclesia quidem sumptus accipere, sed eidem debitum predicationis pretium non prebere. De qua scilicet predicatione auctoritatis uoce dicitur: Oportuit te committere pecuniam meam nummulariis, et ueniens ego recepissem utique quod meum erat cum usura . Terre igitur fructus absque pecunia comedit, qui ecclesiastica commoda ad usum corporis percipit, sed exhortationis ministerium populo non impendit. Exigit quod suo debetur corpori, et non impendit quod subiectorum debetur cordi. Non igitur redemptionem aut pretium de  collatione presbyterorum episcopus debet exigere, et alimenta ecclesiastica mutus manducare. Et cum Dominus predicatoribus precipiat ut, intrantes in domos eorum quibus pacem predicant, illa edant et bibant que apud illos sunt, per parochiam predicando ac confirmando pergens episcopus, non debet superfluas pensiones in pigmentis et aliis quibusque a presbyteris que non habent requirere, et talia, que forte in domo sua non accipit, uoluptati potius seruiens quam necessitati, exigere, et suis parcens opibus, de superflue acceptis et uenditis ditescere. Nec ideo debet predicare, ut sumptus accipiat; sed ideo sumptus accipere, ut sufficiat predicare.

Ecclesias quoque in proprietatibus liberorum  Dominum ac coheredum consistentes, ut sue tradantur ecclesie, non debet cogere: sed secundum synodalia et imperialia capitula, que regularia esse probat Ecclesia, satagat quatenus dotis immunitates, sicut cetere ecclesie, auctoritate regis habeant, et ipse ab eisdem liberis hominibus potiantur. Talemque se, cooperante Domino, in cunctis exhibeat, ut sacrum ministerium non uituperet: qui etiam ab his qui foris sunt testimonium bonum iuxta apostolicam doctrinam habere debet. Nam cuius uita despicitur, restat ut et predicatio contemnatur: et cum pastor per abrupta graditur, solet fieri ut ad precipitium grex sequatur. Et ne quemquam ecclesiastici ordinis ministrum, occasione turpis lucri, ut aliquid ab eo absoluto capiat, contra sacras regulas excommunicet,  inhibemus. Quia, ut sanctus Augustinus, exponens sententiam Pauli apostoli: Auferte malum ex uobis , demonstrat, non temere et quomodolibet, sed per iudicium auferendi sunt mali ab ecclesie communione. Multo magis autem cauendum est, ne sine regulari iudicio ministri ecclesie officio suo priuentur. Quapropter, sicut beatus docet Gregorius, si quid de quocunque clerico ad aures suas peruenerit quod eum iuste posset offendere, facile non credat, nec ad uindictam illum res accendat incognita, attendens quod scriptum est: Causam quam nesciebam, diligentissime inuestigabam . Et presentibus senioribus Ecclesie sue diligenter ueritatem perscutari modis omnibus studeat; et tunc, si qualitas rei poposcerit, canonice  districtio culpam feriat delinquentis, secundum ordinem a sacris regulis propositum. Et ut cuncta breui cingulo perstringamus, nichil per contemptum contumaciter faciat, uel fieri in parochia sua permittat, quantum ex ipso fuerit, quod sit euangelice ueritati, et apostolice traditioni, aut sacris regulis inimicum. Si autem factum contigerit, arguendo, obsecrando, increpando secundum quod cuique uiderit expedire, iuxta traditionem maiorum, quantum potuerit, emendare procuret.

Pastoralem siquidem regulam beati Gregorii mente, ore, ac manu, quantum sibi Dominus scire ac posse contulerit, in cunctis sequi procuret. Ministerium itaque, ornatum, uel patrimonium, atque redditus uel facultates ecclesie, prout leges diuinitus  promulgate prefigunt, studeat conseruare, ampliare, augere, uel dispensare, et monasteriis in parochia sua sitis canonicam prouidentiam gerat, et quantum ex ipso fuerit, debita priuilegia, et antiquam ac regularem consuetudinem seruet. Ordinationes uero presbyterorum, et sacrosancti baptismatis sacramentum secundum traditionem ecclesiasticam studeat agere.

Cui etiam licet, inspirante diuina gratia, abundans adsit doctrina, tamen pro nostri officii debito, ex scrinio sancte metropolis Rhemorum documentum dare studebimus qualiter se, cooperante Domino, morum probitate et doctrine studio debeat gerere. Ipsum uero non nescium quod totius prouincie cura  per sacros canones sit metropolitano commissa, ad eamdem metropolim suam, sicuti ad matrem, ut ex eius catholicis uberibus salubrem sugat doctrinam, humiliter, ac sedulo, atque obedienter monemus recurrere. Et non amplius quam sibi per sacras regulas est concessum, indebite usurpare: cum tanto caritatis ac humilitatis glutino preceptis salutaribus ad inuicem simus connexi, ut dicente sibi mandato diuino: Interroga patrem tuum, et annuntiabit tibi; maiores tuos, et dicent tibi ; et nobis: Rectorem te posuerunt, noli extolli, sed esto in illis quasi unus ex ipsis ; et: Qui maior est uestrum, erit minister uester : obedientibus scilicet ministrando paternam doctrinam, et inobedientibus, quod maioris est, regularem  caritatis correptionem: nos fratrum et consacerdotum uestrorum salubribus debeamus uti consiliis, et ipsi obedire paternis ac regularibus monitis. Hinc ergo, et hec et alia precepta salubria obseruanti, deuotis animis uos obsequendo obedire oportet, ut irreprehensibile placidumque fiat corpus Ecclesie, per Christum Dominum nostrum, qui uiuit et regnat cum Deo Patre omnipotente, in unitate Spiritus sancti Deus, per omnia secula seculorum. Amen.

Hincmarus sancte metropolis Ecclesie Rhemorum episcopus, et plebis Dei famulus, et uenerabilis fratris Hedenulfi in sancta Laudunensi Ecclesia, fauente Dei gratia, ordinator, his litteris canonicis, et ordinato et electoribus ipsius publice datis, anno  Incarnationis Dominice 877, anno autem regni domni Caroli imperatoris XXXuII, et anno imperii eius II, subscripsi.

    Odo Belgiuacorum episcopus, subscripsi.
    Raginelmus Nouiomagensis episcopus, subscripsi.
    Ioannes Cameracensis Ecclesie episcopus, subscripsi.
    Willebertus Catalaunorum humilis episcopus, subscripsi.
    Hildeboldus Suessionensis Ecclesie episcopus, subscripsi.
    Geroldus Ambianensis Ecclesie episcopus, subscripsi.
    Hadebertus Siluanectensis Ecclesie episcopus, subscripsi.





EPISTOLA LIII. AD FRANCONEM TUNGRENSEM EPISCOPUM. Fratrem quemdam commendat.



Reuerentissimo et sanctissimo fratri FRANCONI Ecclesie Tungrensis episcopo, HINCMARUS, sancte metropolis Rhemorum Ecclesie episcopus, optat presentem et perpetuam salutem.

Nouerit dilecta caritas uestra quia hic frater nomine Flodulfus ideo nostram accessit ad humilitatem, quia in nostro fuit loco nutritus atque educatus. Quamobrem dirigimus ad uos has litteras, ut libentius eum caritas uestra recipiat. Et quia sub regimine  uestro abhinc in ante gradus accipere et Deo militare desiderat, ut sciatis eum bonis moribus preditum, litteris sciolum atque ingenio capacem, et uestro cupientem regimini esse subditum, in uestraque parochia degere et monitis atque ordinationibus uestris diebus uite sue libenter obtemperare. Et ut hec parua epistola a uestra dilectione libentius reciperetur atque firmum crederetur, sigilli nostri ex imagine B. Remigii pontificis impressione signauimus. Omnipotens Deus uos per multa curricula annorum conseruare dignetur. Amen.

Data Iu Kal. Maii, anno XIII nostri episcopatus.



EPISTOLA LIu. AD EUMDEM. Illi Gisebrindum presbyterum, data epistola formata, commendat.



Notum sit uestre almitati et omnibus hominibus, licentiam dedisse nobis parochia uestra, et ubicunque uoluerit presbyterum, quem ordinaui in Rhemis ciuitate, nomine Gisebrindum, ministerium sacerdotale fungere, si uestra adfuerit sacra uoluntas, et aliorum ubi illi congruum perspexerit bonorum hominum. Qua de re missi ad uos hos apices, secundum petitionem supradicti presbyteri, ut et uos consensum ei et licentiam detis ministerium presbyteratus fungi, et ut certius cognoscatis, secundum auctoritatem canonicam formatam fecimus epistolam, et ei dedimus, Grecaque elementa sibi annotauimus . . . Nomen meum H litteram primam, et nomen  uestrum secundam annotamus litteram , et ciuitatis mee litteram tertiam M, et uestre quartam F. ualeat uigeatque uestra proprietas in euum optamus, uenerande.

H. T. P. X. H. O. M. F. Y. II. CCCC. XL. DC. XC. III. LX. DCC. uIII.



EPISTOLA Lu. AD EPISCOPOS PROuINCIAE LUGDUNENSIS. De Carlomanno eiusque complicibus excommunicandis.


HINCMARUS, Rhemorum episcopus ac plebis Dei famulus, cum Rhemorum dieceseos uenerabilibus consacerdotibus nostris, REMIGIO, reuerentissimo  Lugdunensium archiepiscopo, et ipsius dieceseos uenerandis episcopis salutem.

Carlomannus, domni nostri Caroli regis gloriosi carne filius, in diecesi Rhemorum Spiritu sancto regeneratus, et a patre sacro altari oblatus, religiosis diuini seruitii obsequiis mancipandus ac in clericum tonsus, in diecesi uero Senonensi, et in parochia Meldensi ab Hildegario eiusdem ciuitatis religioso episcopo per singulos gradus usque ad ordinem diaconatus prouectus, nuper a patre, post plurima benignitatis ac beneficientie dona sibi collata, fuga lapsus congregauit secum plurimos filios Belial, qui inaudita nostris temporibus mala in parochiis dieceseos Rhemorum exercuerunt, in rapinis et depredationibus, et homicidiis atque adulteriis,  et ecclesiarum uiolationibus, aliisque quamplurimis flagitiis ac facinoribus, que diabolica instigatione et humana crudelitate possunt patrari. Quem pie domnus noster rex Carolus, sed et complices eius benigne ac misericorditer, sicut in mandato quod eis direxerat potestis relegere, quater studuit reuocare. uerum et ego Hincmarus Rhemorum episcopus, illum ac suos satellites per meipsum ore ad os ter alloquens, et postea quarta uice per comministrum nostrum, una cum quibusdam collegis et cepiscopis nostris, eum et suos complices publice commoneri faciens, quantum mihi Dominus dedit, et suauitatem regni celestis, et eternorum tormentorum terrorem illis proposui, et quam grauissime Deum ipse offenderit in patris sui ac sancte Ecclesie  totiusque Christianitatis lesione, atque raptorum a se congregatorum consensione atque fauore ostendi, et si mala cepta desereret, et ad patrem suum rediret, quam benigne illum et ecclesiastica pietas et paternus affectus debuisset recipere demonstraui, et que clementia illis qui cum eo erant offerebatur innotui, et si hec negligeret, uel despiceret, atque in apostasie sue cepta obstinatione perseuerare ipse et complices sui deligerent, inculcaui eis qualiter post hanc quartam conuentionem, secundum preceptum Domini sicut ethnicus et publicanus forent nobis habendi, et gladio spiritus quod est uerbum Dei episcopali auctoritate secundum sacros canones, spiritu Dei conditos, et totius mundi reuerentia consecratos, iuxtaque apostolice sedis  decreta pontificum, ut reuera apostate, a corpore et sanguine Domini, atque unitate corporis Ecclesie, omnium uidelicet fidelium Christi societate, essent modis omnibus abscidendi. Quem, sed et quosdam suos, nec intentate pene terruerunt, nec promisse dulcedines inuitauerunt. Et ideo, quod flentes dicimus, gementes denuntiamus, complices illius, qui sunt de Rhemensi diecesi, et nostre sunt cure commissi, ac in nostris parochiis tanta et talia, ut premisimus, crimina commiserunt, et toties commoniti resipiscere a ceptis malis, et ad sinum pie matris Ecclesie redire ut satisfacerent noluerunt, sed in peius, quod dictu nefas est, excreuerunt, quia sicut dicit Apostolus, huiusmodi regnum Dei non possidebunt, et cum talibus uetat uel cibum  sumere, iudicio sancti Spiritus a corpore et sanguine Domini, et Christianorum societate atque consortio segregamus, et episcopali auctoritate, post u Idus Mart. presentis quarte indictionis, si se antea non correxerint, secernimus; donec si forte, iuxta eumdem Apostolum, eos respiciens det illis Deus penitentiam, ut ad eius uoluntatem resipiscant a laqueis diaboli, a quibus capti tenentur, et per dignos penitentie fructus satisfaciant Ecclesie quam leserunt, ea uidelicet conditione ut secundum formam mystici Niceni concilii et Africe prouincie canonum, iuxtaque apostolice sedis decreta pontificum, Siricii, Innocentii, Celestini, Leonis, ubicunque fuerint, ultima penitentia, et necessarii uiatici  communio petentibus non negetur. Eos autem qui de Rhemorum diecesi non sunt, nec specialiter sunt nostre cure commissi, et memorata mala in nostris parochiis commiserunt, ab eisdem nostris parochiis, post u Idus Martias presentis quarte indictionis, si se antea non correxerint, excommunicatos esse decreuimus, eo tenore ut nullam participationem in eis, uel in communione ecclesiastica, uel in societate Christi fidelium nobis commissorum habeant, quia nulla participatio est Christi cum Belial,  nec pars esse debet fideli cum infideli, donec consilio et iudicio eorum quorum interest, Deo et sancte Ecclesie satisfaciant. Et quia essentialiter ac summe bonus pastor, qui animam suam posuit pro ouibus suis, neminem uult perire, et uenit querere et saluum facere quod perierat, ostendit nobis uiam quam sequamur, et formam cui imprimamur, decernimus, ut si forte in prescriptis parochiis nostris cuiquam illorum imminens urgentis mortis . . . . .





HINCMARI ARCHIEPISCOPI RHEMENSIS OPUSCULA ET EPISTOLAE QUAE SPECTANT AD CAUSAM HINCMARI LAUDUNENSIS.



EPISTOLA HINCMARI RHEMENSIS AD HINCMARUM LAUDUNENSEM. De Niuino eiusque fratre Bertrico, quos ut sceleribus infames e parochia Rhemensi eiecerat.



HINCMARUS Rhemorum episcopus HINCMARO cepiscopo nostro salutem.

Niuinus in parochia mea sacrilega infamia est diffamatus de quadam sanctimoniali, ab infantia in monasterio Deo dicata, et a sacerdote uelata, quod clanculo eam prius corruperit, et postea ab ipsis monasterii claustris furtim educi fecerit, et in parochia mea aliquandiu multis scientibus habuerit, ac demum latenter in alteram prouinciam abduxerit.  Unde recogitandi, siue ad noxam confitendam, siue ad infamiam suam purgandam, ei legales ac regulares consilio et consensu clericorum ac nobilium laicorum nostrorum inducias dedi: sed ipse nec confiteri peccatum, nec ab infamia se purgare legaliter acquieuit. Quapropter, quia non est de mea prouincia, illum a mea parochia excommunicaui, donec aut confiteretur, aut se ab obiectis purgaret. Nunc uero dici a multis audio quoniam in altera prouincia res proprietatis sue in pretium ab eo accipias, et illi res ac facultates ecclesiasticas, quas in ordinatione episcopali ad regendum et regulariter dispensandum sine pretio suscepisti, ad turpis lucri premium in beneficium dones. Quod satis superque sanctarum Scripturarum auctoritati contrarium, et  canonum est sacrorum decretis aduersum: et si ita est, ut passim a multis et etiam publice in publicis placitis diuulgatur, quantum periculum ac detrimentum inde incurras, quantamque uituperationem sacerdotali ministerio ingeras, si sanum sapis,  intelligis. Bertricum etiam, ipsius Niuini fratrem, frequentissime de adulteriis et aliis incestis pollutionibus regulariter correptum, et non correptum, et diutius toleratum, atque ut a prauitatibus suis se cohiberet exspectatum, quoniam a suis iniquitatibus eum cercere non potui, quia non est de mea prouincia, a mea parochia regulariter exire cum suis precepi. Que tibi, sicut sacri precipiunt canones, nota facere procuraui. Data Idibus Februariis presentis tertie indictionis.





EPISTOLA HINCMARI LAUDUNENSIS AD HINCMARUM RHEMENSEM. Purgat Niuinum seque ipsum in eius negotio, et Hincmarum Rhemensem perstringit.





EPISTOLA HINCMARI RHEMENSIS AD HINCMARUM LAUDUNENSEM. Intercedit pro Hadulfo presbytero.



HINCMARUS, Rhemorum episcopus, HINCMARO dilecto fratri et uenerabili cepiscopo nostro, salutem.

Frater Clarentius communis compresbyter noster ad me ueniens ex tua parte mihi dixit, quia fratri Hadulfo compresbytero nostro missaticum tuum ad Witgarium episcopum de ciuitate Augustiburc  pro libro Paterii et aliis que tibi placuerunt commiseris, de quo missatico non se excondixit. Postea uero audisti quod in alias partes ire  uellet, et misisti pro eo mandans illi per clericum tuum ex diuina et episcopali auctoritate, ut ad te rediret, et direxisti homines tuos qui eum, si redire nollet, ad te reducerent. ueniens uero ad tuam presentiam, non sic humiliter tibi respondit sicut debuerat,  et tibi placuit; et rogasti eum, ut iret Laudunum, et exspectaret ibi usque dum tu illuc uenires, et coram fratribus cum illo rationes haberes. Isdem autem Hadulfus perrexit in ecclesiam que est in Anisiaco , ubi et tu morabaris, et proiecit se ad orationem ante altare. Tu uero misisti post eum fratrem Clarentium, et diaconum tuum cum eo, et iussisti eis ut interdicerent Hadulfo ex diuina et episcopali auctoritate ne in parochia tua communicaret; et Hadulfus missis digitis suis in auriculas ab eis in uiam suam perrexit. Postea autem uenit ad me prescriptus Hadulfus, et similiter ut Clarentius de missatico sibi iniuncto et reuersione sua ad te mihi dixit: de contumaci autem responsione non similiter, sed et excommunicationem ex parte tua,  antequam ego illi dixerim, se non audisse professus est; et uoluit ire Laudunum, quo una cum missis tuis premisit hominem suum, et clause sunt obuiam illi ianue ecclesie et porta claustri; et postea nichil de his que in mansione sua habuit obtinere preualuit. Nunc autem petit me interuenire apud te, quatenus ei liceat communicare in tua parochia, et locum ac mansionem suam, et ea que apud te proseruierat pleniter habere, et cum pace canonice tibi seruire. Et si hoc tibi graue fuerit, habeat tantum communionem in parochia tua, et liceat ei sub religione, ubicumque locum sibi aptum inuenire potuerit, conuersari, et sit tibi fidelis. Propterea, sicut tua prudentia nouit quam sanctificati instent dies, in quibus precipue pax peti, et pax petentibus dari,  etiam non petentibus pax et indulgentia debet concedi, et omnes colligationes impietatis dissolui, et fasciculi deprimentes absolui, sed et imperia dura curuari, remanda mihi presentialiter litteris tuis, et per aliquem communium ministrorum nostrorum, de Ecclesie Laudunensis canonica qualiter tibi de ipso fratre Hadulfo placet: utrum ei communionem tue parochie, et locum, et mansionem, ac ea que apud te proseruierat eum pace tua pleniter habere, et tecum canonice conuersari ualeat, an ei concessa communione in parochia tua, ubicumque locum sibi aptum inuenire potuerit, ut sub religione degat, hoc cum tua licentia facere ualeat, et ei fidelitatem suam, quam erga te habet, ubicumque potuerit deuote exhibeat. Data XIII Kalend. April., indictione  III.





EPISTOLA HINCMARI LAUDUNENSIS AD HINCMARUM RHEMENSEM. Hadulfo in Hincmari gratiam pristine mansionis locum permittit; communionem suam nondum concedit.







EPISTOLA EIUSDEM AD EUMDEM. De senati clerici ordinatione, deque carcerali sua detentione, et proclamatione ad sedem apostolicam.







COLLECTIO EX EPISTOLIS ROMANORUM PONTIFICUM. Ab Hincmaro Laudunensi Hincmaro Rhemensi apud Gundulfi uillam missa per Wenilonem archiepiscopum.





OPUSCULUM Lu CAPITULORUM ADuERSUS HINCMARUM LAUDUNENSEM.






INDEX CAPITUM.

In epistole capite ostenditur que mihi mandauit, et que illi remandaui, et quam insulsa illius mandatio fuerit, dicens  quod ego illi insinuaui, ut suam excommunicaret parochiam, et non attendit qualiter seipsum illaqueauit.

CAP. I. Redditur ratio de capella, de qua mihi mandauit.

CAP. II. De administratione palatii et abbatia adeptis contra canones: et quoniam uocatus ad episcopi ordinationem non uenit, et quid inde correptus respondit, et de irregulari excommunicatione Amalberti.

CAP. III. De irregulari excommunicatione in diuersorum episcoporum parochianos intentata.

CAP. Iu. De hoc quod mandauit, ut scripta pro dissoluenda illicita excommunicatione illius, sibi et parochie sue directa, incenderem.

CAP. u. De eo quod gloriari dicitur quia mihi potest resistere, et me audet contemnere: et quia duo mea iudicia a sede apostolica sunt cassata, mihi non debeat respondere.

CAP. uI. De eo quod dicitur solere dicere, quoniam degradari debeam, quia in sua parochia solui que ipse ligauit.

CAP. uII. De eo quod non ecclesiastico sed seculari consultu a sibi impetitis purgari quesiuit.

 CAP. uIII. De epistolis domno regi et mihi pro reclamatione sua a domno apostolico missis.

CAP. IX. De monacho a se excommunicato.

CAP. X. De compilatione ex epistolis apostolice sedis mihi in quaterniunculis missis, et uerbo promulgo, et capitulo Leonis pape.

CAP. XI. Quod latius de sacris ordinibus, et canonum disciplinis, ex orthodoxorum uerbis et sensibus sit dicendum.

CAP. XII. Qui sint ordines in celo, et in Ecclesia, et in terrena republica.

CAP. XIII. Quod si ordo generalis est omnibus episcopis, non tamen communis est dignitas omnibus.

CAP. XIu. Quod et in republica, ad instar celestis militie, diuersi sint ordines.

CAP. Xu. De paternitatibus et incolatibus a Deo constitutis in celo, ad quorum instar sunt paternitates et incolatus diuinitus distributa in Ecclesia et in republica.

CAP. XuI. De certa metropoli Rhemorum prouincia, et castro Lauduno. Et quia licet tribus principalibus sedibus episcopi tres presideant, una tamen sedes sunt Petri. Et de epistola Hormisde sancto Remigio directa, et quod  sanctus Remigius ordinans episcopum in castro Lauduno, in subsellio sue metropolis consedere, et inter sedes computari fecit.

CAP. XuII. De rebellione minorum sacerdotum erga potiores et in ueteri et in Nouo Testamento: et de metropolitanis, et archiepiscopis, et primatibus, ac patriarchis, et de apostolica sede, et de Constantinopolitana Ecclesia rebellante aduersus apostolicam sedem, et usurpante sibi nomen uniuersalitatis, et quid de eodem nomine sanctus Gregorius papa ad diuersos scribens decreuerit.

CAP. XuIII. Quod humilia uidere non possit albuginem habens in oculo, id est arrogantiam in mente et qualiter insane mentis homines per indiscretionem in Scripturis sanctis errauerint.

CAP. XIX. Quod similiter in sanctarum traditionum sanctiones homines uesani male intelligentes errauerint, et delectantes uocum nouitates per diuersas occasiones se ab Ecclesia separauerint.

CAP. XX. Qualiter caueat ne scandalum sibi sumat in intelligentia Scripturarum atque sacrorum canonum, et quomodo propagata sit processu temporum doctrina Ecclesiastica.  Et de epistolis pontificum apostolice sedis ante sacra concilia ad diuersos pro diuersorum consolatione datis; et quod sicut in publicis legibus quedam sint abrogata, et quedam immutata, quedam etiam superadiecta, ita et ex decretis catholicorum, pro tempore et ratione atque necessitate prolatis, postea quedam abrogata uel immutata fuerunt: et de quibusdam formis canonum; et de eo quod S. Augustinus ad Bonifacium de penitentia scripsit; et de diuersitate constitutionum in predictis epistolis, unde suam compilacionem confecit. Et de sex generalibus synodis, et de nomine uniuersalitatis. Et quid de canonibus Gallicanis apostolica sedes senserit; et de priuilegio ac clauibus regni celorum beato Petro traditis, et in eo omni electorum Ecclesie. Et de epistolis Iulii, et Felicis, et Sardicensi Concilio: et unde opinio sit exorta plura quam uiginti fuisse capitula in Niceno concilio facta.

CAP. XXI. Qua ratione quedam ex his que in epistolis antiquorum apostolice sedis pontificum scripta inueniuntur, a successoribus eorum usa non fuerint, et quedam in decretis eorum posita, et a conciliis inter canones sacros inueniuntur assumpta. Et quod non nisi uiginti capitula, que habemus, in Niceno concilio fuerint constituta.

CAP. XXII. De quatuor capitulis a beato Gregorio in epistola ad Theoctistam patriciam memoratis, de quibus quedam imposturans hic frater noster praue interpretatus est, sicut quondam et alii fecisse leguntur, unde in generali synodo reuicti et degradati fuerunt.

CAP. XXIII. Quod apostolica sedes partem noni capituli, cum recapitulatione ipsius in cap. 17, non recipiat, sicut beatus Leo papa demonstrat.

CAP. XXIu. Quod ea que inde apostolica sedes refutauit, quidam releuare ac restituere conati sint, allegantes quoniam synodus Chalcedonensis, aut rata in totum tenebitur, aut in totum annulanda ducetur; et quod apostolica sedes fidem Constantinopolitani concilii temporibus Damasi pape et Gratiani principis celebrati recipiat, canones autem ipsius concilii non recipiat. Et quod canones Chalcedonensis concilii, preter illud unum capitulum in 17 recapitulatum, recipiat. Et de canonibus qui dicuntur Apostolorum; et de sententiis, que dicuntur ex Grecis et Latinis canonibus, et synodis Romanis, atque decretis presulum ac ducum Romanorum, collecte ab Adriano papa, et Angelramno Metensium episcopo date; et de prefatione Isidori in libro epistolarum. Et de eo quod dicit hic frater noster quia non ego solus sapio canones, et quia me reprehendit, quoniam dico ante me cognouisse canones quam ipse natus fuisset: et quia necessariora posset querere quam talia que sibi ad suam intentionem non sunt profutura. Et de schedula quam illi in Gundulfi uilla per domnum Wenilonem direxi; et de eo quod dicit: Si quis contra Romanorum pontificum decreta obloqui presumpserit, et quod, sicut ipse dixit, ordine prepostero suam compilation me exercuit, et ego coactus sum anfractus eius uestigando mille uiis, ut dicitur, explicare.

CAP. XXu. Danielis explicatur sententia dicentis: Pertransibunt plurimi, et multiplex erit scientia . Et de eo quod beatus Gelasius dicit in Catalogo, in quo descripsit qui libri ab Ecclesia catholica recipiantur, et quam differentiam faciat inter sacra concilia, et memoratas epistolas pontificum apostolice sedis ad diuersos pro diuersorum consolatione datas; et quod Apostolus de lege ueteri dicit, et de ceremoniis ipsius legis ueteris. Et quid sanctus Augustinus ex uerbis Cypriani de consuetudine dicat, et quam differentiam in libris de Baptismo demonstret inter epistolare colloquium, quo iste epistole apostolicorum, de quibus agitur, condite sunt, et regionale ac plenarium concilium: et inter priora et posteriora concilia, et inter sacram Scripturam et episcoporum concilia; et de mystica Nicena synodo, et quid de conciliis in aliis libris suis beatus Augustinus dicat.

CAP. XXuI. Adiectio ex supererogatione ponitur, quid de conciliis beatus Augustinus ad Ianuarium dicat, et quid inde in edicto Iustiniani super quintam synodum dicatur. Et quid de Antiochena synodo beatus dicat Hilarius. Et quod de Niceno concilio nichil a catholicis sit abrogatum uel immutatum. Et quid apostolice sedis pontifices de metropolitanis et suffraganeis episcopis decreuerunt. Et quid beatus Ambrosius et Hilarius de priuilegio Niceni concilii dicant. Et quid inde passim Leo scripserit.

CAP. XXuII. De eo quod hic frater noster dicit in metrica titulatione compilationis sue:

Responsum a uincto rite nec exigier.
Sed et de eo quod mihi per comministros meos ad se directos mandauit, quia respondere de sibi mandatis non debuerit. Et quid de obedientia suffraganei erga metropolitanum sacri canones et apostolica sedes decreuerint.

 CAP. XXuIII. De irregulari excommunicatione ab hoc fratre nostro intentata in ministros ecclesiasticos sue parochie. Et qui equaliter ab episcopo excommunicari debeant. Et quia sicut duo sunt peccata, et duo genera peccatorum, et duo sunt aduentus Domini, unus occultus, alter manifestus, ita et duo sint iudicia, unum occultum, alterum manifestum, et duo iudiciarii ordines, et qualiter ipsi duo ordines sint exsequendi.

CAP. XXIX. Quod sacri canones dicant de his qui a singulis episcopis prouincialibus, pro incognitis causis primati prouincie et ceteris episcopis, excommunicantur: quos ante cognitionem nullus debet presumerem ut eos communioni societ. Et qualiter agendum sit erga eos, quorum cause manifeste sunt et plurimis cognite, et irregulariter excommunicantur.

CAP. XXX. Qua ratione et auctoritate per sacras regulas soluit que irregulariter in parochia sua hic frater noster ligauit: et quia sue excommunicationes, non Ecclesiastice alligationes, sed commoti animi sui, contra Euangelicam ueritatem, et apostolicam atque sacrarum regularum constitutionem, maledictiones fuerunt. Et quos sacri canones excommunicatos ab aliis recipi non prohibeant, uel quos recipi uetent. Et quid beatus Gregorius de episcopali alligatione decreuerit, et quid inde sacri canones dicant, et quid leges, quas Ecclesia recipit, de eo, qui iniuste excommunicauit decernant, et quid ex eisdem legibus sedes apostolica promulgauerit.

CAP. XXXI. De eo quod paruulos qui sepe discrimine mortis periclitantur, baptizari prohibuit.

CAP. XXXII. De eo quod penitentiam denegari et uiatico munere non subueniri morientibus contra Nicenos et Africanos canones, et decreta Siricii, et Innocentii, atque Celestini, nec non et Leonis, precepit. Et de capitulo Celestini, in quo quiddam pretermisit Et quid sanctus Gregorius de anathemate dixit in quemcunque, qui contra sacrum Nicenum concilium et cetera ueneranda concilia, eas personas ligant quas ipsa soluunt, et eas soluunt quas ipsa ligant; et sacrum Nicenum concilium dicit : Ut generaliter omni cuilibet in exitu posito, et poscenti sibi communionis gratia non denegetur. Et beatus dicit Gregorius : Quisquis aliud sapit anathema sit.

CAP. XXXIII. De eo quod sepulturam mortuis, sicut in petitione a Laudunensi Ecclesia mihi porrecta continetur, denegari precepit.

CAP. XXXIu. Quia de certis et manifestis causis, que in nullo nobis sunt dubie uel obscure, de quibus diffinitiuas sententias, que nulla possunt ratione conuelli, a sanctis Patribus promulgatas habemus, synodalem consultum, uel cepiscoporum prouincie nostre consilium uel consensum non debeo exspectare, nec a regulis prestitutis ulla aut negligentia aut presumptione discedere, nec etiam sedem apostolicam inde requirendo inquietare, sed secundum ipsas diffinitiuas sententias que sunt prestituta decernere, et ligare, uel soluere.

CAP. XXXu. Quod quicunque primates prouinciarum a Domino constituti, et apostolica auctoritate confirmati sumus, sed et quique catholici episcopi, de certis et manifestis rebus, de quibus expressa iudicia, et irrefragabiliter atque inconuulse conseruandas diffinitiuas habemus sententias, secundum sacros canones, et decreta sedis Romane pontificum, queque decernimus et iudicamus, apostolica sedes, et catholica Ecclesia apostolorum fundamento fundata, ut in ordinandis coordinat, ita et in decernendis canonice condecernit, et in iudicandis coniudicat. Et quod firmatis legibus, non de eis, sed secundum ipsas sit iudicandum. Et quod sua irregulari subscriptione hic frater noster ligare non ualeat quod secundum sacros canones, et decreta sedis Romane pontificum, regulariter solui. Et de his que ex Lucio, et diuersis decessoribus ac predecessoribus eius, qui ante sacrum Nicenum concilium exstiterunt, in suis compilationibus misit. Et quod non bene intelligit, ut nullus metropolitanus absque ceterorum omnium prouincialium episcoporum instantia aliquorum audiat causas. Et de differentia inter auditionem, et auditionem uel audientiam, et de differentia inter nominationem, et nominationem atque cognitionem: et item de differentia inter cognitionem et agnitionem. Et quid sit columbas uendere, et quam graue periculum sit de impositione manus, qua Spiritus sanctus accipitur, munus quodcunque accipere.

CAP. XXXuI. De eo quod me replicare cogit necessitas, quia si quod male admisit corrigere detrectassem, a prestitutis regulis negligentia discederem, a quibus presumptione ipse discessit. Et de capitulis pape Leonis. Et qualiter se habeat ipsius irregularis subscriptio, de qua per singula quid sentiendum sit, ex sacris Scripturis et traditione maiorum ponere me cegit necessitas. Et quia contra  institutionem beati Hilarii illic litteram postulauit, ubi sensus conscientie non periclitabatur, et fecit subscribi quod salutare non est confiteri, si tamen sacro Niceno concilio, et Romane sedis pontificum decretis post Nicenum concilium habitis, et ex sacris canonibus promulgatis, in aliquo est contrarium quod ab eo et suis complicibus constat esse subscriptum.

CAP. XXXuII. Monetur ut contra Prophetam et Apostolum non sit prudens apud semetipsum; et de discretione in pace tenenda.

CAP. XXXuIII. Monetur, ut sacre Scripture uerba, sed et sacras regulas, sicut a sancto Spiritu, quo et sacre Scripture sunt condite, intelligat.

CAP. XXXIX. Admonetur et obsecratur ut remoueat a me dolorem, a se periculum, et ab utrisque nostrum a plurimis illatum improperium.

CAP. XL. De eo quod dicit quoniam quidquid illi de suis hominibus et de hominibus a rege ad Laudunum directis, contrarii actum est, et quod eum rex commendauit, hoc meo instinctu et consilio atque consensu patratum exstiterit.

CAP. XLI. Quod si inde me recognoscerem, quia prima salutis spes est confessio, deinde dilectio, non dimitterem quin inde salubrem indulgentie medicinam expeterem, non pro humano, sed pro diuino timore et fraterno amore.

CAP. XLII. De auferendo a nobis ambobus oppobrio a multis illato.

CAP. XLIII. De eo quod audio, illum me apud multos infamare, quoniam sacras Scripturas soleam detruncare, et ad meum sensum inflectere, quod illum egisse iam quater possum ostendere. Et de epistola a me illi directa, de duobus a mea parochia, quoniam de aliena erant prouincia, excommunicatis, quia satisfactionem de quibus reputabantur in mea parochia agere contempserunt. Et de eo quod commemoratis dictis Anacleti, uictoris, Callisti, et Eleutheri, qui ante Nicenum concilium pro quorumdam consolationibus, sicut dicit Gelasius, ad diuersos suas epistolas direxerunt, subiunxit: Ecce, Pater, qui canones recipiendi, uenerandi, ac obseruandi habeantur, et quid de canonibus apostolice sedis pontifices senserint. Et de eo quod posuit de proscriptione secundum leges accusatoris aduersus accusatum: et de differentia inter admonitionem et de accusatione iudicationem, et inter hoc quod dixi, si ita est ut passim a multis et etiam publice in publicis placitus diuulgatur: et quid de petitione porrecta senserit apostolica sedes: sed et de auditione sine petitione uel accusatione, uerum et de accusatione episcopi aut cuiuslibet ordinis clerici: et quod per mandatum nullus accuset, et apud quem episcopus accusandus debeat accusari. Et quod sepe dicte epistole uenerabiliter suscipiende sunt, a sede apostolica pro diuersorum consolatione date, quas ipse canones uocat, et concilia a sanctis Patribus instituta, ad auctoritatem sunt custodienda et recipienda. Et quod uerba obstrusa, et undecunque per glossulas collecta, ad ostentationem dictis suis immiscet. Et de instructione quam ironice ex Bertrico mandauit. Et de hoc quod mihi obiicit, se scisse atque sensisse, sepius me audiisse, ac falsa audita pro ueris recepisse atque tenuisse; et quia uoluntarie audio uerba mendacii, et detractoribus suis aurem libenter a commodo. Et quia sepe illum uerbis et scriptis secreto admonui, sicut et in hoc capitulo documentis sanctorum facio.

CAP. XLIu. Qualiter redire ualeat ad paterne caritatis dulcedinem, a me quondam sibi impensam. Et qui ordines et distinctiones episcoporum, ac sacros canones, et decreta sedis Romane pontificum, nec non et leges, quas Ecclesia probat et seruat, presumit conuellere, seipsum ab uniuersali Ecclesia studet precidere.

CAP. XLu. Admonetur ut reducat ad memoriam cum quanta benignitate in primis diebus, quando ad episcopatum uenit, a domno rege suscipiebatur, et quanta dulcedine mea fruebatur, quanta unanimitate cum fratribus et cepiscopis nostris utebatur, cum quanto amore a palatinis et ab aliis huius terre hominibus colebatur, cum quanta amoris reuerentia a sibi commissis, sed et a nostris, a quibus, et cum quibus, et inter quos nutritus fuerat, uenerabatur, qui nunc est omnibus in cantico tota die. Et quia dicit, se mihi nolle consentire, ut sedes apostolica suam potestatem non habeat.

CAP. XLuI. De eo quod dicitur per uanitatem iactitare, quoniam quecunque incepit, aut contra regem, aut contra me, aut contra quoscunque suorum, siue clericos, siue laicos, qui contra suam uoluntatem fecerunt, uel contra uicinos suos, qui se contra eum erexerunt, totum ex parte maxima semper uicit, et quod restat euincet.

CAP. XLuII. Et quia uictum se dicere non dignabitur, et que ad instructionem suam et correptionem sibi scripta sunt, non ad edificationem suscipiet, sed ad contentionem,  ex uerbis beati Gregorii tria illi proposui, peccatum scilicet, et causam peccati, ac penam peccati, qui etiamsi negare uelit admisisse conuincitur. Sed et alia tria ex uerbis beati Augustini illi proponuntur, ut, sicut scriptum est, uideat, et sciat, et recogitet, et intelligat pariter: et de differentia, quam beatus Augustinus in libris de Baptismo ostendit, inter idolum fabricatumatque adoratum, et incensionem prophetici libri ira regis contemptoris, et schisma attentatum: et de eo quod in sua peruersa subscriptione misit: Si aliqui secus nolentes fieri socii huius discipline, nec habeantur participes communionis nostre. Et quia in sola catholica unitate, per hereses uel schismata non diuisa, uera sunt ligamenta, ut uera sunt sacramenta. Et quia spiritales etiam ab aliis iniuste non diuiduntur ab Ecclesia, nisi se ipsi diuidant: et quid sacri canones de seipsos diuidentibus ab Ecclesia presbyteris, diaconibus, et episcopis dicant. Et quod, sicut in latrone in cruce conuerso monstratur, aliquando baptismi uicem passio implet: et de Cornelio cum suis ante baptisma Spiritum accipiente, et de baptismate Ioannis, et quia in latrone perfecta salus est, quoniam per pietatem spiritaliter ei adfuit quod per necessitatem corporaliter defuit, sicut et paruulis, cum pro eis ab aliis respondetur, et non tantumdem ualeat si quis pro se ualeat respondere. Et quod paruuli participatione corporis et sanguinis Christi ac beneficio non priuantur, etiamsi antequam panem illum comedant, et calicem bibant, de hoc seculo in unitate corporis Christi constituti abscedant. Et quid beatus Ambrosius de ualentiniano sine corporali baptismate obeunte dicat.

CAP. XLuIII. Monetur ut ex his diligenter attendat, quid illi sentiendum sit de paruulis sua iussione sine baptismate mortuis, et de his qui eius preceptione sine uiatico munere obierunt, et quid inde regule sacre dicant: et quid sanctus Augustinus dicat de his qui nimis amant sententiam suam, uel inuidendo melioribus, usque ad precidende communionis, et condendi schismatis uel heresis sacrilegium perueniunt: et beati Cypriani pulchra laudatio, qui licet aliter de baptismo senserit quam debuerit, tamen ab unitate Ecclesie se per contumaciam non diuisit. Et quod primatus non sit, nisi in sancta conuersatione et uita bona. Et quod in heresi uel schismate, nec ligari aliquid possit, nec solui. Et quod Spiritus sanctus, qui in sola catholica per manus impositionem dari dicitur, maiores nostri caritatem intelligi uoluerunt, quam caritatem non habet, qui ab Ecclesie catholice unitate se segregat. Et quod communio corporis et sanguinis Christi signum sit unita is. Et quod qui schismatico assenserit, schismaticus esse negari non poterit, et si de pane celesti gustat, iudicium sibi manducat; et quod post reuelationem factam, qui in eo quod errauerat perseuerat, prudens et sciens sine uenia ignorantie peccat. Et sequitur consilium orthodoxorum, qualiter ipse quod perpere egit, sed et ab illo traducti uel illecti se corrigant.

CAP. XLIX. Admonetur ut talentum intellectus, quod Dominus sibi gratuito dedit, non negligat.

CAP. L. De eo quod dicitur a quibusdam, quia portare patienter non potest, ut ei a quoquam dicatur, quod quisquam sibi bonum aliquod sine suo merito exhibuerit.

CAP. LI De eo quod a multis dicitur, quia clericos et laicos sibi commissos in multis exeniis per diuersas occasiones grauet, unde ex sanctorum uerbis monetur, ut si uerum est a talibus resipiscat, et de cetero caueat.

CAP. LII. De eo quod a multis denotetur quia superbia efferatur, et uana gloria iactitetur, atque arrogantia superetur. Unde admonetur, ut se corrigat, et qui ad humilitatis exemplum positas est, locum detractionis non prebeat. Admonetur etiam de eo quod dicitur apud plurimos gloriari de fortitudine et agilitate sui corporis: et quia de preliis, atque, ut nostratium lingua dicitur, de uassaticis frequenter ac libenter sermonem solet habere, et qualiter ageret, si laicus fuisset, irreuerenter referre Sed et alia que sibi non conueniunt dicere et agere, nec mihi enuntiare.

CAP. LIII. Et quoniam a multis reprehenditur de motibus corporis inordinatis, ex uerbis sanctorum monetur qualiter illa caueat.

CAP. LIu. Monetur ut non se permittat decipi a flore iuuentutis et sanitate corporis, et mundi illecebris, habens semper ante mentis oculos quod hinc sanctus Spiritus dicit.

CAP. Lu. In conclusione horum omnium illi dicitur quod beatus Elias, Spiritu sancto repletus, ad Eliseum eodem Spiritu sancto replendum dixit: Quod meum fuit feci tibi. Que conclusio epistole in oratione terminatur, Ut quod nostris meritis non ualemus, diuina gratia, scilicet gratis data, obtineamus.



TITULATIO METRICA COMPILATIONIS Hincmari Laudunensis episcopi ad domnum Carolum regem ficta.


Iste pitatiolus plane depromit et apte,
   Sedem appellandam libere apostolicam,
Quin appellantem haud uinclis artarier ullis,
   Responsum a uincto rite nec exigier.
Archique pontifici distinguit iusque modumque
   Cum compresulibus ceu teneat sobrius.
Sitque pio regi Carolo pax, uita, potestas,
   Qui probus hec cernens pre probitate probet
Cui si surripitur humanis nisibus ullis,
   Cassando reicit, res ubi certa redit.
 Sic sua mens adeo ueri deferuet amore
   Recte frustrandum ne sinat esse ratum.
Namque animum seruat mitis sapientia fortem,
   Pre cunctis proprie quem redimit pietas.
O quam rex felix, uirtutum fortis amator,
   Tam bene quem superat sola boni pietas!
At te, Christe, Deum noscens dum diligit ultro,
   Que spernis spernit, que statuis statuit,
Se tibi committens in te tua uerba ueretur,
   Nunc et in eternum tuque tuere tuum

RESPONSIO.

Hoc tibi de titulo, iuuenis Hincmare sacerdos,
   Respondere mihi conuenit arte pari.
Ne tibi sis sapiens multum, quod cecat homonem,
    Collige de ueris hec tua ficta fore,
Sicut et ipsa tui primordia carminis esse
   Clare demonstrant degeneri genere.
Namque pitatiolum neutro dixere priores,
   Et caput hoc languens cetera fluxa docet.
Que compilasti uario pro tempore et actu
   Condita de uerbis sedis apostolice,
Conciliis certis preponens talia sensu,
   Cui bonus interpres Spiritus almus abest
Cor fugiens fictum, quod disciplina salubris
   Non regit, atque simul que tua uota uomunt.
Congruit unde tibi sapiens quod dixerat olim,
   Non tenuem sensum uenter obesus habet.
Et mens inflato sensu distenta uidere
   Noxia gesta nequit, que tamen ipsa gerit.
 Hinc alios gestit semper clamare nocentes,
   Seque putat mundam, si nitidos maculat.
At cor contritum, Domino placabile munus,
   Dat mala cuncta sibi, dat bona cuncta Deo.
Tu, fugiens culpam, culpam nichilominus addis,
   Innocuos carpens conscius unde tibi.
Moribus et factis turgens, ut corpore, corde,
   Motibus atque nimis diceris ore leuis.
uiscera qui matris, dum te gestaret in aluo,
   Rumpere non quisti, nunc laniare cupis.
Parta pie suboles, donorum oblita parentis,
   Que te nutritam fecit honore sacram.
Non rex, ut dicis, surreptus nisibus ullis,
   De te reiecit que bene nota tenet.
 Sepius expertus quam sit laudatio fixa
   Hec tua, que uariat tempore et ore simul.
Sed prudens animo pariter non omnia profert,
   Qui discreta tenet tempora mente sua.
Et pardi pellem noscens te linquere nolle,
   Sustinet ut propriis casibus ipse ruas.
Congeris et quedam tibimet que ualde resistunt,
   Teque magis pungunt, que tibi grata putas.
Multa quidem ex studiis a te dimissa uidentur,
   Que quia contemnis, fraude doloque taces.
Impurus quedam falsasti, immittere mendas
   Non ueritus, quoniam non tibi pura placent.
Nam sacra depromunt canonum decreta patenter,
   Iuraque confirmant sedis apostolice,
Metropolitanum curam regionis habere,
    Ut presit sollers ore manuque sagax,
Ad quem concurrant quecunque negotia iuris
   Cuncti poscentes, preminet ipse quidem.
Regmine sub cuius constat prouincia tota,
   Ut sanctis semper legibus aptet eam.
Rebus in obscuris, dubiis quoque, certa requirat,
   Consilio fratrum sicque tenenda legat.
Que scriptura tamen, sanctorum et dicta, perennes
   Leges duxerunt nulla molesta ferant.
Cui quia subiicitur regionis episcopus omnis,
   Sit humilis humili, sit rigidus rigidis.
Corde manens mitis, zelo sit feruidus, atque
   Sollicitus seruet que canones statuunt;
Aetates, causas, personas, tempus, et actus,
   Et loca discernens, penset agenda simul:
 Illius in cunctis semper moderamina fratres
   Exspectent, sicut regula sancta docet.
Ut pater et fratres caritatis nexibus unum
   In Christo facti, schismata nulla fient.
Angelice sortes celo nam culmine prestant,
   Suppositis aliis ordine composito,
Unde sacerdotum constat distinctio certa,
   Et mundi populos ordo regit uarius.
Plurima membra tuo gestas in corpore toto,
   Que seruire uides officiis propriis.
Quapropter sensus pompa fallente superbos
   Deprime sub Domini iussibus almificis,
Cuius non metuis postponere dicta tremenda,
   Insuper ipsa tumens euacuare cupis,
Idque procul dubio nequam tibi spiritus omne
    Suggerit, et semper que sua sunt adhibet.
Qui rex est horum, quos ceca superbia uincit,
   Cuius sunt facti sponte sua geniti.
Denique quod dicis depromptum rite uel apte,
   Sedem appellandam libere apostolicam:
Quis hec ignorat que tu te nosse fateris?
   Aut tibi sunt soli cognita queque Dei?
Nempe sacri canones, nec non et Romula dicta,
   Ac leges clamant, omnibus atque liquet,
Qualiter, et quando, atque ubi, quis quoque, de quibus ipsam
   Appellet sedem non leuitate uaga,
Et quis, proque quibus sedem appellauerit illam,
   uinciri nullo debeat ab homine.
 Et quis, proque quibus, propriis nudatus ad ulla
   Non det responsum, cum fuerit monitus,
Indicat ipsa tibi manifeste regula sancta,
   Qualiter his fieri debitus ordo queat.
Si leges scires, canonum quas trames honorat,
   Perspicue nosses que bene cuncta patent,
Et tu conspiceres, nisi magna albugine plenus
   Mulceret uisus, hec tibi nota fore.
Que tibi dum tribuis, iactas et scire superbe,
   Cordis inest oculo nox tenebrosa tuo.
Hinc etenim Domino panes offerre uetaris,
   Tangere quin etiam iura ministerii.
Hanc auctore geris lapso de luce superbo,
   Qui sublime quidem letifer omne uidet.
Hic te mirari monitat quod perficis ipse,
    Quod non est mirum, sed potius miserum,
Ac detestandum ueri ratione tenoris,
   Non attestandum prorsus ut illicitum.
Propter hoc autem tantum clamare uideris
   Securos aditus sedis apostolice,
Ut quod ualde libet ualeas patrare licenter:
   Non tamen omne licet, quod tibi forte libet.
At magis id certas, quia non uis ipse subesse
   Ulli, ceu poscit regula iustitie.
Hinc imitans illum, qui nulli sponte subesse
   Gestiuit, labens per mala queque miser,
Qui uitio proprio talis iam factus habetur,
   Ut nullum timeat, nec mala post metuat.
Hunc et in hoc sequeris, dum non resipiscere quidquam
    A praue ceptis uel tibi sero placet,
Sicut et ipse nequit, postquam super omnia sese
   Extulit, et misere primus ad ima ruit.
Sed si forte animos uincas ad cuncta proteruos,
   A quibus ex studio ualde tenere tuo,
Confestim poteris secure uera tenere,
   A quibus et nolens uinceris ipse modo.
Utque duplex animo, inconstans per cuncta uiando,
   Lingua assentantis regia corda linis.
Quem contemnendo nosti te ledere crebro,
   Non parens dicto legis apostolice,
Quod demum sancti canones, seu publica iura,
   Et quod hinc sedes sancit apostolica.
Scilicet ut subsit queuis prouincia sedi
   Metropolitane semper ubique sue.
 Si uis, si non uis, firmum constabit in euum,
   Sic uere sanctus Spiritus instituit,
Ut tibi conscripta in paruo diplomate misi
   Rhemorum presul metropolita tuus:
Que mundus totus sequitur, ueneratur, honorat,
   Et reprobare nequis, si male forte uelis
uersibus inuersis, iuuenis Hincmare sacerdos,
   Reddita sume tuis fontibus hausta sacris.
In sinibus propriis capiens hinc septupla, uates
   Ut poscit iusti de manibus Domini.



HINCMARUS S. METROPOLIS ECCLESIAE RHEMORUM EPISCOPUS Hincmaro Laudunensi cepiscopo nostro SALUTEM. PRAEFATIO.


Nuper, quando transacto tempore, sicut tibi et aliis multis est cognitum, apud Gundulfi uillam in obsequio domni nostri regis cum plurimis archiepiscopis et episcopis, ac ceteris fidelibus suis fuimus, quia me, sicut alii tui priores ordine, et potiores ordinis dignitate, ac seniores etate, consacerdotes nostri et uenerabiles archiepiscopi atque episcopi fecerunt, et te specialius oportuerat facere, exiguitatem meam adire mihique pacis osculum  dare noluisti, nec etiam ullum uerbum mecum loqui dignatus fuisti, non dicam magnum, sed miserum multis spectaculum prebuisti. Quare de re, sicut mihi dixit, uenerabilis archiepiscopus Wenilo tecum locutus, interrogauit te cur mecum debitam pacem non haberes, et debitam obsequii uenerationem impendere detrectares. Unde a te responsum accepit, quoniam si scripta que tibi et Ecclesie tibi commisse de a te intentata excommunicatione tue parochie transmiseram, que ibidem tecum habebas, coram aliis incenderem, et annulanda dicerem, meque contra rationem fecisse profiterer, tunc mecum pacem habere uelles. Dixit etiam te mihi mandasse, quia quod de illa excommunicatione fecisti, ego tibi insinuaui. Habes enim quamdam uillam in mea parochia,  et quia homines eiusdem uille rogasti ad illam ecclesiam dare illorum decimam, ad quam eam dare debebant, excommunicauerim illos, et habebas imbreuiatos quot infantes sine baptismate, et quot homines sine communione inde obierint, quemihi in publicum obiicere nolles, ne postea tibi improperarem, quod si alia mala de me scires, illa etiam diceres. Unde tibi statim per eum remandaui, quia et inde, et de quibuscunque uelles, que tibi uiderentur obiiceres, sed de hac causa uerum non diceres. Habeo enim scriptum peruerse a te collectum, et peruersius que collegisti interpretata, quod per manus Hadulfi archipresbyteri tui accepi: sed et gesta, que de ipsa ecclesia tu egisti, et qualiter et que inde ego egi, uera narratione conscripta, et  quandocunque uelles, aut cum quibusdam fratribus et consacerdotibus nostris, aut si uelles in synodo tibi ostenderem. Tacite autem in hac confessione tua, qua dixisti, quia quod de illa excommunicatione fecisti ego tibi insinauui, tria consideraui.

Primum quidem, quoniam si ratio inter te et clericos Laudunensis Ecclesie agitanda foret, de petitione ex causis in ea continentibus ab eisdem mihi porrecta, utrum esset an non ueritate subnixa, nullam questionem deberet recipere, postquam tue confessionis attestatione firmatur. Aliud uero, quia silentio suppressis bonis, que tibi insinuaui atque insinuari feci, imputando mihi quod male tibi de hac excommunicatione quam perpetrasti insinuauerim.  reum te confessus es, quia scienter male fecisti, ac per hoc, secundum decreta Hilari pape, tuum contra regulas factum deberes ipse dissoluere, quod si nolles, auctoritas metropolitana illud deberet annichilare. Tertium, quia ut tecum me posses illaqueare, si forte, ut assolet improuise menti accidere, tibi statim hec falsa de me reiiciendo imparatus et ira commotus non responderem, et te iactitare ualeres me in aliquo inde concredidisse, uoluntarie tibi de tali confessione laqueum studuisti iniicere, et pro bonis mala retribuens, non ut quondam proditorum primicerius, simulando pacem osculo quam non habebas in pectore, sed exerto lingue gladio me aperte ac impudenter decreuisti impetere, et quasi me qualicunque patrono ac benefactore atque  ordinatore tuo tradito, talis confessionis de tantis impietatibus laqueo te suspendere. Sed benedictus Dominus, qui secundum promissionem suam, qua dixit: A flagello lingue absconderis , liberando animam meam a labiis iniquis et a lingua dolosa, adiuuit me, et consolatus est me, mox telum falsitatis scuto ueritatis respondendo reieci. Que animi dolore compunctus, non amaritudinis liuore stimulatus dico, sciens capiti ac saluatori nostro mendaciter multa fuisse obiecta, sed et productos aduersus eum falsos testes fuisse. Nam et Romane sedis pontificibus Damaso, Sixto, et Leoni tertio, uerum et aliarum insignium ecclesiarum presulibus, Athanasio scilicet Alexandrino, Ioanni Constantinopolitano, Ceciliano Carthaginensi, sanctitate fidei  et operationis atque scientie doctrina preclaris, necnon et quamplurimis aliis uenerandis episcopis, ab hominibus inuidis, et eorum locum ac bone opinionis famam obtinere uolentibus, sed non habere meritum illorum studentibus, mortalia et nefaria crimina falso impacta, et usque ad ecclesiastica iudicia et cognitionem publicam fuisse perducta legimus. Sunt enim huiusmodi uiperee nequitie homines, qui licet prius eorum mentes propria rodat inuidia, in hoc tamen suas tegere posse iniquitates putant, si alios infamia modo quolibet maculare curauerint; quorum criminationes iidem uiri sancti patientissime tolerauerunt, et constantissime adiuuante Domino reuicerunt. Et horum, sicut scriptum est , intuens exitum conuersationis,  fidem mihi necesse est imitari; et usu compertus, et de te in me prorsus expertus, quia phreneticus sepe nulli maiorem alapam dare solet, quam ipsi medico qui eum curare uolet.

Sed et multum miratus sum, ubi sensum tuum habuisti, quando de tante auctoritatis et sapientie atque religionis uiro, sicut domnus est Wenilo, dixisti, et ad plurimorum episcoporum notitiam peruenire fecisti, quod si in iudicio regulari dixeris probare non poteris, presertim te reum de hoc ipso confessus, et confitendo te talia egisse, que etsi non confitereris, perpetrasse negare non posses, teipsum illaqueasse uidere non potuisti: cum leges quas probat Ecclesia dicant :  Sane hi qui crimina sua in questione confessi sunt, de aliis si dicere uoluerint, a iudice non credantur: quia iure et legibus constitutum est, ut spontanea professione reus reum non faciat, neque illi de altero credatur, qui se criminosum esse confessus est. Et item : Non credendum est contra alios eorum confessioni, qui in criminibus accusantur, nisi se prius probauerint innocentes: quia periculosa est, et admitti non debet, rei aduersum quemcunque professio. Et canones dicunt : Ut ad accusationem non admittantur, quos ad accusanda publica crimina leges publice non admittunt. Et quotiescunque clericis ab accusatoribus multa crimina obiiciuntur, et unum ex ipsis, de quo prius egerit, probare non  ualuerit, ad cetera iam non admittatur. Et item canones dicunt : Ut ordinandis episcopis, uel clericis, prius ob ordinatoribus suis placita conciliorum auribus eorum inculcentur, ne se aliquid contra statuta concilii fecisse peniteant. Que a me tibi ordinando inculcata sunt: inter que habentur et illa quibus et in hac illicita excommunicatione, et in contemptu obediendi, non solum semel et secundo, sed et tertio, ex Scripturis et regulis sacris conscriptis admonitus ut eam corrigeres, obuiasti, cum scriptum sit: Melior est obedientia quam uictime, et auscultare magis quam offerre adipem arietum, quoniam quasi peccatum ariolandi est repugnare, et quasi scelus idololatrie nolle acquiescere . Sed et tu, coram  Rhemensi Ecclesia, in qua nutritus fuisti, et coram Ecclesia Laudunensi tibi committenda, sed et coram episcopis qui adfuerunt, et coram legatis eorum episcoporum qui corporali presentia defuerunt, post fidei confessionem, ea que tibi inculcata erant, et specialiter de obedientia tue metropoli atque tuo metropolitano regulariter exhibenda, te obseruaturum manu propria confirmasti: et quando tibi librum sacrorum canonum, et regulam pastoralem beati Gregorii, coram altare sancte Marie, in presentia omnium qui adfuerunt, in manum misi, obtestans ut ita, quantum tibi Deus scire et posse daret, seruares in uiuendo, docendo, et iudicando, sicut ibidem descriptum erat, et ipsos libros, sub testimonio diuino et predicte fidelium Ecclesie susceptos,  te ita obseruaturum consensione tua confirmasti. Unde sacri canones dicunt : Si quis contra suam professionem, uel subscriptionem uenerit in aliquo, ipse se honore priuabit. Et sanctus Leo papa ad Leonem Augustum scribit  de sua erga leges consensione si contra illam fecerit, Eis, inquiens, me ultionum conditionibus subdo, quas non solum auctoritas beate memorie principis Martiani, sed etiam ego mea consensione firmaui. Et canones Carthaginenses dicunt : Que uel facta uel dicta superius comprehensa sunt, uel ab aliis conciliis conscripta, que secundum legem inueniuntur, custodire nos oportet. Si quis  uero statuta supergressus corruperit, uel pro nichilo habenda putauerit, si laicus est, communione; siclericus, honore priuetur. Uniuersi dixerunt, placet, placet.



CAPUT PRIMUM. De capella in Attole curte sita.

Ceterum causa de ipsa capella, de qua mihi mandasti, hoc modo se habet. Nam et cum a longo tempore ipsa capella in Attole curte sita, subiecta fuerit Ecclesie in Iuuiniaca uilla, sicut infra ostendam, Bertharius prepositus tuus, ut dicebatur a plurimis, et etiam rei effectu claruit, tua iussione ad eamdem capellam uenit, et decimam dari presbytero parochie nostre, cui commissa erat, et qui in ea ordinatus iam ante triginta annos fuerat, prohibuit, et sicut  sibi uisum fuit, eamdem decimam dispertiri precepit. Insuper et scuriam ipsius presbyteri interclusit, et annonam de terris dominicatis collectam, sine licentia ipsius presbyteri in ea misit, omnemque potestatem inde presbytero abstulit, antequam aliqua questio inde ad me, aut ad comministrum meum ueniret, cum etiam si aliquid inde rationis haberes, Canones Africani dicant : Ut episcopi quascunque ecclesias uel plebes, quas ad suam cathedram existimant pertinere, non ita repetierint, ut causas suas episcopis iudicantibus agant, sed alio renitente irruerint, siue uolentibus, siue nolentibus plebibus, cause sue detrimentum patiantur, et cetera que ibidem sequuntur.

Audiens autem que hinc gesta fuerant frater et  compresbyter noster Ausoldus, cui delegata est pars parochie nostre in qua ipsa capella consistit, sepe inde ad Bertharium misit, sed nullam rationem regulis congruentem obtinere preualuit. Unde quia tunc in parochia Rhemensi non eram, precepit ut in ipsa capella missa non celebraretur, antequam homines uille ipsius suam decimam presbytero suo secundum antiquam consuetudinem darent: si autem missam uellent audire, ad ecclesiam que est in Iuuiniaca uilla pergerent. Nulli autem baptismus uel communio est denegata, et quantum rescire ueraciter potui, quod mihi mandasti quosdam infantes sine baptismate, et quosdam sine uiatico munere exisse de seculo, non est uerum. Nam et si inde aliquid uerum esset, quia sepe per inde transitum  habui, et iidem homines frequenter ad confirmationem ac predicationem ad me uenerunt, sine dubio inde aliqua reclamatio ad me ueniret. Postea etiam quam mihi ea que premisi per prefatum uenerabilem archiepiscopum mandasti, diligenter inquirere si inde aliquid uerum esset curaui, et per omnia quod mihi mandasti mendacium esse inueni. Ipsa quidem capella in uilla que nominatur Attole curtis, quam sicut fertur, Attola episcopus Laudunensis ecclesie partem inde, que sue proprietatis fuit, ad ipsam ecclesiam in qua fuerat ordinatus donauit, excepto atriolo ad sepulturam, et excepta cellula manselli ipsius capelle, cum hortulo, ex potestate sancte Marie Laudunensis ecclesie non habet, nisi  de terra arabili bunnuaria duo semis, et de alia terra, quam Franci homines in eadem uilla in suis proprietatibus commanentes dederunt pro loco sepulture ad ipsam capellam, bunnuaria quatuor semis que in summa sunt de terra arabili bunnuaria septem. Nihil autem de uinea, nichilque de prato, uel quiddam de pascuali, sed et mancipium nullum habet. Et sunt in eadem uillula de potestate sancte Marie Laudunensis ecclesie mansi ingenuiles sancte Marie Laudunensis ecclesie mansi ingenuiles nouem, seruiles undecim. Et ipsa capella a longo tempore unita fuit ecclesie site in Iuuiniaca uilla, et parochie illi subiecta, quia sine silua, uel aqua, aut palude, aut spatii longinquitate, uel alicuius alterius interpositione impedimenti, sunt contigue, tempore seniorum istorum, quorum subscripta sunt nomina,  preter illos quos commemorare non possumus, qui ambas illas uillas per regium beneficium tenuerunt, uidelicet tempore Remegaudi comitis, Bertmundi comitis, Bernardi, Odonis, Gibuini, Rothardi, Godefridi, Angelboldi, Frederici, in quorum temporibus, preter eos quos commemorare non possumus, isti presbyteri easdem ecclesias insimul habuerunt, Tetgrimmus presbyter, Ermenricus presbyter, item Ermenricus presbyter. In qua ecclesia, sita in uilla Iuuiniaca, simul cum prefata capella, istum presbyterum, qui adhuc eas tenet, nomine Ermenricum, Ebo, quando Bertmundus comes easdem uillas insimul per beneficium imperatoris Ludouici tenebat, quarto anno ante depositionem suam ordinauit, qui Ebo depositus fuit anno incarnationis Dominice 835  et tempore prefatorum seniorum, qui Bertmundo in eadem uilla successerunt, eamdem capellam simul cum ecclesia tenuit, usque dum Pardulus episcopus apud istum domnum Carolum ipsa mansa impetrauit ecclesie Laudunensi restitui, et iste ipse Ermenricus, quandiu Pardulus uixit, ipsam capellam Ecclesie sue subiectam sine ulla inquietudine tenuit, et hoc regulariter per presbyteros, quorum habemus nomina, approbatum fuit, inter quos quidam Ratramnus presbyter iam nonagenarius testatus est, quia ex quo sensum habuit quod hoc cognoscere potuisset, semper uidit presbyterum de Iuuiniaca uilla habere cum illa etiam ecclesia capellam de Attole curte, nec non et legaliter per Francos in eadem uilla commanentes, sed et per uicinos circummanentes,  etiam et per colonos, quorum habemus nomina, hoc in tuorum missorum presentia comprobatum fuit. Quod autem a quibusdam tuorum dicitur, quod ipsa capella antiquior sit quam ecclesia in Iuuiniaca uilla, etiamsi uerum foret, tunc illi antiquitas sua suffragium afferret, si in antiquitate sua usque ad tempora moderna persisteret. Nam Atrebatis, uiromandis, et Bononia, ex cuius territorio es natiuus, antiquiores sedes cum episcopis propriis in Rhemorum prouincia exstiterunt, quam castrum Montis Lauduni inter sedes computaretur, in quo es ordinatus episcopus. Sed quoniam a longo tempore, certis euentuum ac necessitatum causis accidentibus, sicut et de pluribus ciuitatibus in quibusdam prouinciis  legimus, ille aliis subiecte ciuitatibus suum priuilegium perdiderunt, quod non recuperant, et castrum montis Lauduni conualuit, quia secundum leges, ac sacros canones, atque decreta sedis Romane pontificum, pro id appellare, idque refragari non licet, quod legum tempus excludit.



CAPUT II. De administratione palatii et abbatia contra canones adeptis, et quod uocatus ad synodum non uenerit, et de irregulari excommunicatione Amalberti.

Sed et tempore tuo nullam inde inquietudinem habuit, quo usque te commouisti contra me, quia redarguere te presumpsi, quoniam contra sacras Antiochenas regulas , precipientes ut preter me agere non debeas, secundum  antiquam a patribus nostris regulam constitutam, nisi ea tantum que ad tuam parochiam pertinent, possessionesque subiectas, sine mea uel cepiscoporum nostrorum conscientia, administrationem in palatio domni regis obstinuisti: sed et his que inde de sacris regulis tibi legeram contemptis, postea contra interdictum meum canonicum, eamdem administrationem palatii readeptus fuisti, contra Sardicenses canones , redarguentes passim episcopos, qui archiepiscopi sui salutaria consilia spernunt atque contemnunt, ut non solum ad perferant comitatum multas et diuersas Ecclesie non profuturas causas, sed et dignitates seculares et administrationes querant, sed et scandala excitent.  Quicunque ergo preces habuerint  uel acceperint, per diaconum suum mittant, quia persona ministri inuidiosa non est, et que impetrauerit , celerius poterit referre. Et hoc consequens esse uidetur, ut de qualibet prouincia episcopi ad eum fratrem et cepiscopum preces mittant, qui in metropoli consistit, et ille et diaconum eius, et supplicationes destinet, tribuens commendatitias epistolas pari ratione ad fratres et cepiscopos, qui illo tempore in his regionibus et urbibus morantur, in quibus felix et beatus Augustus rempublicam gubernat. Si uero episcopus habet amicos in palatio, qui cupit aliquid quod tamen honestum est impetrare, non prohibetur per diaconum suum rogare, ac significare  his quos scit benigna intercessione sibi absenti posse prestare.  Scimus enim et ipsi, sepissime propter paucorum impudentiam, religiosum sacerdotale nomen fuisse reprehensum. Si igitur aliquis contra omnium sententiam nisus uoluerit ambitioni magis placere, quam Deo, is debet scire, causis redditis honorem dignitatemque se amissurum; et paulo post: Si uero, ut superius memorauit sanctitas uestra, propter desideria et ambitiones ad comitatum pergit, neque in litteris eius subscribatur, neque in communione recipiatur: si uobis placet, omnium sententia comfirmari debet. Et uniuersi dixerunt honestum esse, et placere sibi hanc constitutionem. Sed et cum eadem administratione palatii,  prelationem monasterii in tertia prouincia sine meo consensu, uel ipsius episcopi, in cuius parochia idem monasterium erat, obstinuisti contra sacros Antiochenos canones, qui dicunt etiam metropolitano non licere, quod tu prouincialis episcopus presumpsisti. Nullus, inquiunt , episcopus ex alia prouincia audeat ad aliam transgredi, et ad promotionem ministerii aliquos in ecclesiis ordinare, licet consensum uideantur prebere nonnulli, nisi litteris tam metropolitani, quam ceterorum qui cum eo sunt episcoporum, rogatus adueniat, et sic ad actionem ordinationis accedat. Si uero, nullo uocante, inordinato more deproperet super aliquibus ordinationibus, et ecclesiasticis negotiis ad eum non pertinentibus componendis,  irrita quidem que ab eo geruntur existant, ipse uero incompositi motus sui et irrationabilis audacie subeat ultionem, ex hoc iam damnatus a sancto Concilio. Attende intelligenter, quia sicut non tibi licuit in eodem monasterio quemquam irregulariter ordinare, ita et non licuit ecclesiastica quecunque negotia ad te non pertinentia inconsulte componere. De quibus negotiis a te ibidem irregulariter actis, per eos quorum intererat gesta mihi que habeo fuere oblata, sicut tibi paterna dilectione innotescere studui. Sed quia principalis potestas, te exaggerante, contra te admodum erat commota, ne super uulnerum dolorem tuorum adderem, inde agere satis omisi, spe ac studio cauteie ac correctionis tue in reliquum: excusationem rationabilem  ne inde satagerem proferens, quia gesta illa non constitutis pariter partibus, sed ex una parte confecta fuerunt, et ideo secundum leges ac regulas exinde questionem agere, et iudicium synodale proferre non possem. Ad quod monasterium irregulariter adeptum in tertia prouincia, sine mea licentia, quoties tibi placuit, etiam irregulariter perrexisti, contra Hilari pape decreta dicentis: Illud non potuimus preterire, quod sollicitudine diligentiore curandum est, ne preter metropolitanorum suorum litteras, aliqui ad quamlibet prouinciam audeant proficisci, quod etiam in omni genere officii clericalis per singulas debet ecclesias custodiri. Et sanctus Gregorius ad uincentium et ceteros episcopos , Hortamur,  inquit, fraternitatem uestram, ut si quemquam uestrum pro causis propriis ubicunque longius compulerit ambulare necessitas, a metropolitano uestro secundum inditam a sanctis Patribus regulam petere licentiam debeatis, nec eum postponere in aliquo presumatis, excepto si, quod non optamus, contra eumdem metropolitanum uestrum uos habere aliquid cause contingat, ut ob hoc sedis apostolice iudicium requiratis. Nam iis qui petere festinant licentiam, quod scitis, per canones etiam antiquorum patrum institutione habere permissum est.

In eodem denique monasterio in tertia prouincia sito, ad quod irregulariter, ut dixi, sine mea licentia quoties tibi placuit perrexisti, diutius contra canones  Sardicenses immorans . Et semel ac secundo litteris canonicis euocatus ad ordinationem episcopi in Ecclesia Cameracensi prouincie nostre pastore destituta, unde apostolica sedes me suggerente non modice laborauit, nec ipse uenisti, nec pro te uicariam personam, ut regule sacre precipiunt, ad me direxisti: unde Symmachus papa ad Aeonium ex sacris canonibus promulgauit, ut si quilibet episcopus metropolitano pontifici iuxta canonum diffinitionem uocatus, obtemperare noluerit, nouerit succidendum se, quod non optamus, ecclesiastica disciplina. De persona autem pro te, cum tractoria et rationabili excusatione, si uenire non potuisti dirigenda, sacri Niceni canones dicunt : Quia episcopum conuenit maxime  quidem ab omnibus qui sunt in prouincia episcopis ordinari. Si autem hoc difficile fuerit, aut propter instantem necessitatem, aut propter itineris longitudinem, tribus tamen omnimodis in idipsum conuenientibus, et absentibus quoque pari modo decernentibus, et per scripta consentientibus, tunc ordinatio celebretur: firmitas autem eorum que geruntur per unamquamque prouinciam metropolitano tribuatur episcopo. Et Antiocheni canones , explanantes sententiam Niceni concilii, dicunt: Episcopus preter synodum et presentiam metropolitani nullatenus ordinetur. Hoc autem modis omnibus coram posito, melius quidem est ut omnes simul adsint eiusdem prouincie sacerdotes quos metropolitanus episcopus aduocare debebit,  et reliqua, que sicut et precedentia Nicenis concordant canonibus. Et quoniam hunc conuentum episcoporum Antiocheni canones, explanantes, ut diximus, sententiam Niceni concilii, synodum uocant, et perfectum esse concilium dicunt, ubi interfuerit metropolitanus antistes, quo regulariter euocatus uenire aut pro te personam consensum tuum deferentem mittere neglexisti, non te pertransire debet quia prouincie Africe canones decreuerunt : Ut episcopus a primate suo uocatus ad synodum competenter occurrat: quod si non potuerit occurrere, nisi rationem impedimenti sui apud suum primatem reddiderit, ecclesie sue communione debere esse contentum.  Et qui non fuerit concors circa metropolitanam ecclesiam,  et circa sacerdotale concilium, sed inflatus et ab hoc consortio separatus putat proprie plebi incuhandum, et nonnunquam conuentus ad concilium uenire detrectat, circa hunc non tantum diecesim non esse seruandam, uerum et de propria Ecclesia, [.....] illi male fauerit, omnimodo adnitendum ut etiam auctoritate publica reiiciatur, atque ab ipsa principali cathedra remoueatur. Quia uero semel ac secundo, ceteris cepiscopis nostris ad ordinationem secundum sacras regulas conuenientibus, et absentibus per scripta consentientibus, tu semel ac secundo regulariter conuocatus, uenire, uel regularem consensum tuum mittere detrectasti, secundum prefatos sacros canones, predictum Ecclesie Cameracensis  regulariter electum, cum his qui conuenerant, uel per scripta consenserant, ordinauimus. Si, inquiunt , communi cunctorum decreto rationabili, et secundum regulam ecclesiasticam comprobato, duo aut tres propter contentiones proprias contradicunt, obtineat sententia plurimorum; presertim cum nec tuam contentionem audierimus, sicut nec consensionem habere meruimus. Unde, quia fratres nostros non modice scandalizasti, adhibito mecum fratre Hodone uenerabili ecclesie Beluacensis episcopo, te corripiens dixi tibi quantum inde incurreris. Sed aliam recognitionem uel satisfactionem a te recipere non potui, ostendens quia hinc te regule non modice succenseant, nisi quod indignatione plenus respondisti: Non sumus adhuc inquiens ad hoc:  et post hanc et alias correptiones, a me tibi litteris ac uerbis adhibitas, in eadem contumacia permansisti, et hactenus permanes, qua et ante parochianum meum Amalbertum contra regulas pro causa tibi illicita excommunicasti: scilicet quia uxor illius, quam in tua parochia legaliter obtinuit, et in meam parochiam adduxit, post plures annos quam illam habuit, per mandatum eum apud te accusauit, quod cum illa non posset concumbere, cum leges diffiniant: Ut neque accusator per alium accusare, neque reus per alium defendi potest, nisi ingratum libertum patronus accuset, aut rei absentia defendatur. Et item: Obseruare iudices specialiter debent, ut in omnibus causis sententia que deliberata fuerit constitutis pariter partibus recitetur, ut ab his  a quibus causa dicta est ad integrum que dicta fuerit sententia cognoscatur. Et regule dicunt : Ut ad accusationem non admittantur quos leges publice non admittunt. Et hanc quoque irrationabilem excommunicationem a te factam, etiam scriptum, contra rationem et auctoritatem, et non ueritate subnixum, sed a te fabulose conscriptum, ostendit, quod mihi inde dedisti. Unde etiam tertio tibi suasi, ut sententiam tuam contra regulas prolatam immutares, decernente Antiocheno concilio : Ut si episcopus, nullo uocante, inordinato more deproperet super aliquibus ordinationibus, et ecclesiasticis negotiis ad eum non pertinentibus componendis, irrita quidem que ab eo  geruntur existant: ipse uero incompositi motus sui, et irrationabilis audacie subeat ultionem, ex hoc iam damnatus a sancto concilio. Non enim metropolitanus eras, ut sollicitudo totius prouincie ad te pertineret. Sed quod tibi honestum fuerat, et precipiunt regule, obtinere non potui, donec placitum, te propter pacis caritatisque custodiam cohibente, in confinio parochiarum nostrarum condixi, quo quidam ex cepiscopis nostris, et multi ecclesiastici, et laicalis ordinis, ac nobiles, et mediocris conditionis uiri conuenerunt: ubi causa irrationabiliter et inhoneste a te acta, regulariter atque legaliter diffinita, non solum mihi, et aliis cepiscopis ac confratribus nostris, uerum etiam permultis laicis morigeratis maximam uerecundiam de tuis uerbis uerecundosis,  ac moribus incompositis, et clamoribus inconditis, contra bonum nomen quod Apostolus  iubet habere episcopum incussisti. Quam turpis rei episcopo indecentem historiam, proh dolor! multis nimium cognitam, pudet me scribere.



CAPUT III. De excommunicatione in aliorum episcoporum parochianos intentata.

uerum nec isti excessus tibi suffecerunt admittere, nisi etiam his alios superadderes. Que non ad tuam, quod absit, damnationem, si non tu ipse in contumacia perseuerando exegeris, sed ad correctionem sicut et sequentia dico. Cum enim princeps apostolorum beatus Petrus dicat: Que est enim gratia, si peccantes et colaphizati suffertis? sed si benefacientes  patienter sustinetis, hec est gratia apud Deum . Causa iniuriarum tuarum, meos et aliorum primatum atque episcoporum diuersarum prouinciarum parochianos, non confessos, neque conuictos de aliquo crimine in parochia tua uel alicubi admisso, sine meo uel eorum ad quorum curam pertinebant consensu, contra diuinas et humanas leges anathematizare, et ab omni omnium Christianorum societate alienare presumpsisti. Unde multos scandalizasti, et maximum scandalum non solum Ecclesie, sed et regi ac regno intulisti, cum lex prohibeat, Ut per alienam messem transiens falcem non mittas, sed manu spicas conteras et manduces . Falcem, inquit beatus Gregorius , iudicii mittere  non potes in ea segete, que alteri uidetur esse commissa: sed per effectum boni operis frumenta Dominica uitiorum suorum paleis spolia, et in Ecclesie corpus monendo et persuadendo, quasi mandendo conuerte. Leges etiam seculi, quas probat Ecclesia, et sacri canones, atque decreta sancte sedis Romane pontificum, certa et fixa depromunt iudicia de his qui aduersus ea per contumaciam pertinaciter agunt, sicut egisti.



CAPUT Iu. De eo quod scripta contra se prolata incendi postulabat.

De aliis etiam, que mihi per supradictum uenerabilem archiepiscopum Wanilonem mandasti, scilicet quoniam si scripta, que tibi et ecclesie tibi commisse, de a te intentata excommunicatione tue parochie  transmisi, que ibidem tecum habebas, coram aliis incenderem, et annullanda dicerem, meque contra rationem et auctoritatem fecisse profiterer, mecum pacem habere uelles, meditatus cum corde meo, satis apud me mirari non potui unde et quomodo hec tibi in sensum uenerint, ut talia mihi mandare posses. Nam diabolus loquens ad primos parentes nostros, sed et ad Redemptorem ac Saluatorem nostrum, non ex deiectione, sed ex prouectus et sublimitatis auaritia eos tentauit. Tu supergressus, si dici fas est, diaboli malignitatem, oblitus scriptum esse: Qui malignantur exterminabuntur , me stultissime nimis ex deiectione tentasti, sciens quia que tibi et Ecclesie tibi commisse  in eisdem scriptis direxi, de Euangelica ueritate, et apostolica atque prophetica, necnon et canonica auctoritate, sed et de apostolice sedis constitutione, sicut acceperat eadem sancta sedes beatorum apostolorum traditione, constant esse conscripta. Et sanctus Hieronymus, ex sanctarum Scripturarum auctoritate, comprobat quia ignoratio Scripturarum ignoratio Christi est. Et Apostolus, Si quis ignorat, ignorabitur. Profecto, inquit Gregorius, hi qui ea que sunt Domini nesciunt, a Domino nesciuntur, et sanctarum Scripturarum traditores et incensores inter sacrilegos computari debere legimus. Si ergo illa, que de Euangelio, et apostolis, atque prophetis, nec non et sacris regulis Spiritu Dei conditis, sine admistione alicuius hereseos uel schismatis  conscripsi, uidelicet mensuram tritici, a comburendis paleis et zizania puri, reuera de horreo Dominico in tempore tibi, ac ecclesie tibi commisse, et sollicitudini mee subiecte, prolata incenderem, et uera negarem, sine dubio Christum, qui in eis prenuntiatus et ostensus est, et per que Christum cognouimus, quique illa locutus est, me nosse et in eum credere, ac per hoc me Christianum negarem: et si sacros canones et decreta catholice Ecclesie incenderem et abdicarem, me procul dubio non solum ab episcopatu ipse deiicerem, uerum et ab ecclesia catholica diuisum et alienum, id est schismaticum et anathematizatum publicis et ecclesiasticis legibus efficerem, sicut sanctus Leo papa, scribens ad Leonem Augustum, etiam de se dicit :  Si secundum Apostolum , inquit, que destruxi hec edifico, preuaricatorem me constituo, et eis me conditionibus ultionum subdo, quas non solum auctoritas beate memorie principis Martiani, sed etiam ego mea consensione firmaui. Quapropter, etsi me infirmum, ac fragilem atque imbecillem, ut reuera sum, adeo estimasti, ut minis uel promissionum blanditiis ad hec agenda trahi uel inuitari ualerem, non tamen episcopus dubitare debueras, uerum esse quod ab eo qui perficit in infirmitate uirtutem, ore ueridico promittitur: Dominus, inquit, dabit uerbum euangelizantibus uirtutem multam . uerumtamen quia sicut legimus: In discendo mora nulla est, ubi Spiritus sanctus doctor adest, ipso inspirante qui dicit: Dabo  uobis os et sapientiam, cui non poterunt resistere et contradicere omnes aduersarii uestri , non meo merito, sed gratia sua, dedit mihi Dominus subito recogitare, quia scriptum est: Tempus tacendi, et tempus loquendi . Et quod prenoscens equanimiter te portare non posse ab aliquo reprehendi uel argui, et non audens authentice Scripture uerba mutare, ne me ipsius notes falsarium, ratione coactus, cum uenia sacerdotalis reuerentie dicam: Ne respondeas stulto iuxta stultitiam suam, ne efficiaris ei similis: et responde stulto iuxta stultitiam suam, ne sibi sapiens uideatur , distuli tibi que tunc poteram respondere. Et de his que mihi mandasti, tibi mox remandaui, ut  quoniam a confratribus nostris, quibus ea ostendisti, audieram te contra me, et contra eadem scripta quedam collegisse, et etiam cuidam scripto te subscripsisse, et a canonicis Ecclesie Laudunensis, et postea a presbyteris tue parochie, contra me et contra eadem scripta subscribi fecisse. Sed et te dicere, quia ipsa scripta, que ego tibi, et ecclesie Laudunensi, de prefata excommunicatione a te facta direxeram, membratim dissoluisse, et secundum sanctarum tramitem Scripturarum, traditionemque maiorum, nullius esse auctoritatis uel rationis monstrasse: coram tantis et talibus de confratribus et cepiscopis nostris qui ibi aderant, quos et quantos tu eligeres, eadem scripta, que ego tibi et Laudunensi ecclesie pro ratione predicta transmiseram,  ostenderentur. Sed et tu ea que collegeras, uerum et illa quibus subscripseras, et subscribi feceras, nec non et illa per que scripta a me directa te dissoluisse dicebas, in medium nostri deportares, et legerentur per ordinem, et quidquid tunc ibi a prefatis fratribus et cepiscopis nostris iuste et rationabiliter secundum sacram auctoritatem, et catholice fidei conuenientiam, inuentum et decretum, et inter nos conuentum foret, uoluntarie sequerer, et pacem, quam tecum in corde habebam, et exterius si uelles eam tibi non denegarem, et a te mihi oblatam susciperem, et tibi dilectionem sinceram ut fratri et filio exhiberem. Ad quam meam responsionem tibi referendam, isdem uenerabilis archiepiscopus Wenilo domnum Aduentium gloriosum pontificem,  qui una cum eo meam responsionem audierat, ire poposcit. Quod et isdem uenerabilis episcopus libentissime egit, et post communem collocutionem uestram, detulit mihi ex tua parte uenerabilis archiepiscopus Wenilo quosdam quaterniunculos, sibi a te in presentia mea datos, et uersibus ad domnum nostrum regem Carolum titulatos, et dixit mihi, te sibi respondisse, quoniam illa alia scripta que requirebam, te ibi non habere, et propterea illa mihi non mitteres. Ego autem ipsos quaterniunculos, ad mansionem nostram iam uesperi ueniens, lectione citissima perlustraui: de quibus tibi in crastina, in schedula breui respondi, quam tibi per prefatum uenerabilem archiepiscopum Wenilonem transmisi, per quem mihi eosdem quaterniunculos miseras. Quos  secundum auctoritatem ac morem, ut prouincialis episcopus suo archiepiscopo facere debet et solet, offerre non uoluisti, et uelut quibusdam uisum fuit dedignatus fuisti. Ego autem prefatam schedulam ideo per meipsum tibi non dandam, sed per eum, per quem mihi sepe fatos quaterniunculos miseras, dirigendam necessario duxi, ne si de mea manu ipsam schedulam recipere refutares, maliuolis, si forte aliqui aderant, plausus excitaretur, et beniuolis qui plurimi aderant, dolor incuteretur. Exspectaui autem postea usque modo, ut mihi illa scripta, que tunc apud te non habere mandaueras, mitteres. Sed quoniam illa hactenus non misisti, dignum censui, ut a te mihi ea mitti reposcerem: et idcirco has litteras  exiguitatis mee tue fraternitati dono, petens ut ipsa scripta mihi per teipsum tribuas, et ne diutius differas: quatenus illis inspectis, salua fide et auctoritate, inde simul sequamur quod catholice et fraterne paci atque dilectioni conuenire dignoscitur, sequentes Apostolum dicentem: Pacem sequimini, et sanctimoniam, sine qua nemo uidebit Deum . Ipse enim frater nosti dicere ueritatem, quia omnis qui male agit odit lucem, et non uenit ad lucem, ut non arguantur opera eius: qui autem facit ueritatem uenit ad lucem, ut manifestentur opera eius, quia in Deo sunt facta . Propterea sicut, licet non regulariter, ostendisti mihi que collegisti ex apostolice sedis pontificum epistolis, unde tibi succincte respondi, si necesse foret latius responsurus,  ostende etiam scriptum cui subscripsisti, et subscribi fecisti, sed et illa per que te dissoluisse dicis scripta a me tibi et ecclesie tue directa, ut manifestum sit, cum ad lucem uenerint, si in Deo sint facta. Ego autem que tibi et ecclesie tibi commisse scripsi de prefata excommunicatione a te facta, primum quidem ad te illa direxi, que non ex me illa scripsi, sciens dictum: Qui a semetipso loquitur, gloriam propriam querit ; per me autem, ex euangelica ueritate, et apostolica atque prophetica auctoritate, sed et apostolice sedis, et sanctorum conciliorum constitutionibus, illa scripta et a me tibi et ecclesie tibi commisse directa non denego, sciens dictum a Domino: Tu autem audiens nuntiabis eis ex me . Eapropter  iustitiam eius non abscondi in corde meo, ueritatem eius et salutare suum dixi . Non abscondi misericordiam eius, et ueritatem eius a concilio multo, ut non elonget a me miserationes suas, sed misericordia et ueritas eius suscipiant me. Sed quia ut homo, et in multis diuini sensus ignarus, errare possum, quod in hac causa me adhuc fecisse non concredo, si mihi rationem et auctoritatem ostenderis secundum sanctarum Scripturarum tramitem, traditionemque catholicorum Patrum, quam hinc debeam sequi, debitum assensum prebere non abnuo, qui etiam a minoribus meis corrigi, et eorum bene dicta sequi non renuo: quia sepe iuniori Dominus reuelat quod melius est, et. Apostolus dicit: Si alii reuelatum fuerit sedenti, prior taceat  . uenerandum quippe, ac cum omni deuotione imitandum teneo, quod beatum Gregorium dixisse lego : Ego, inquit, et minores meos, quos ab illicitis prohibeo, in bono imitari paratus sum. Stultus est enim, qui in eo se primum existimat, ut bona que uiderit discere contemnat.



CAPUT u. De duobus Hincmari iudiciis, que a sede apostolica rescissa dicebat.

Denique dictum est mihi, quoniam apud plurimos glorieris, quia mihi potes resistere, et me audes contemnere, sicut de iuuene iactantie uento repleto  legitur, qui Ephesi domum Diane incendit, et interrogatus cur hoc egerit, respondit, ut quia bonis non poterat, uel malis innotesceret. Et ad hanc gloriationem tuam respondeo tibi ex uerbis Apostoli: frater, non bona gloriatio tua . Quid enim, quantum sibi a potentia superna permittitur, non potest homo temporali potestate suffultus, qui Deum non timet, et hominem non reueretur? Nam et nos aliquid possumus, sed utinam semper in Deo possimus qui nos confortat. Et quoniam non est potestas nisi a Deo, discernendum est in potestate, quid nobis Deus concedat propitius, et quid permittat iratus, ut concessa cum timore et tremore humiliter exsequamur, et permissa in nostri perniciem non abutamur, et qui gloriatur in potestate, in Domino  sicut et in aliis glorietur, atque iuxta dictum sapientis :

Qui se uolet esse potentem,
Animos domet ille feroces;
quia beati mites quoniam ipsi possidebunt terram eterne scilicet hereditatis. Si enim gloriaris quia mihi potes resistere, time quia in quo mihi contra regulas sacras resistis, Dei ordinationi resistis, qui per sacros canones Spiritu Dei conditos, et totius mundi reuerentia consecratos, me tibi preposuit, et te mihi supposuit. Et si gloriaris quia me audes contemnere, time, quoniam illum, qui suo uitio factus est ut nullum timeret, et specialiter in illo filio perditionis qui antichristus dicitur operabitur imitaris, et nunc, inquit Ioannes apostolus, antichristi  multi sunt ; et ut item scriptum est: Imitantur illum qui sunt ex parte ipsius . Unde si gloriaris quia contra me tumes, meque tumendo contemnis, ac per hoc Dei ordinationi resistis, quoniam humilibus, quibus Deus dat gratiam, et pro ueritate loquentibus, et his qui contra ueritatem se erigunt resistentibus, aperitur celum, uel occulta nobis uel manifesta diuina operatione, sicut de beato Stephano legimus : Superbis autem, quibus Deus resistit, et Dei ordinationi resistentibus, contraque maiores suos tumentibus, uel occulta nobis uel manifesta diuina operatione infernus aperitur, sicut de Chore, Dathan et Abiron legimus , quos dehiscente sub pedibus eorum terra infernus absorbuit. Dementia quoque tua, sic enim  uocatur a plurimis, per ora multorum uolitat, dicentium te quasi mente captum disseminare, quoniam si de aliqua causa te in synodo compellauero, si uisum tibi non fuerit, mihi non respondebis, pro eo quod iam duo mea iudicia a sede apostolica sint cassata. Unde tibi breuiter, potius significando, quam plenam rationem reddendo, censui respondere, donec aut ipse mihi hoc dicas in synodo, aut quod nudo sermone diceris susurrare, alligatum scripto deliberes, quod non estimo, intimare , habeo hinc paratas iudiciales sententias, malleorum uice socordie tue stultitiam percutientes, si ratio  postulauerit in medium proferendas; uelut item scriptum est: Sicut spina in manu temulenti, ita in ore stulti parabola : quia temulentus spinam in manu gestans prius seipsum uulnerat, ita et tu, si hec dicis, non me tantum, sed et plurimos plurimarum prouinciarum episcopos, imo et teipsum, quod non denegas, quia et denegare non potes, comparticipem in omnibus iudicio nostro mendaciter impetis, non uidens quo te laqueo strangules, quoniam iudicium nostrum a maioris auctoritatis iudice immutari, non autem aliter cassari canonice poterat, si contra regulas inimico animo, uel aliqua cupiditate aut gratia, deprauatum nobiscum te iudicasse confiteris, decernente Africano concilio  de episcopo, qui se dixerit mentiendo eos communicasse,  quos, eo sciente, non communicasse constiterit, etiam episcopatum amittat.

Quia uero apud se humilis et discretus, sciens scriptum: Tempus tacendi, et tempus loquendi , gloriatur in Domino, dicens: Dedit mihi Dominus linguam eruditam, ut sciam in tempore proferre sermonem, succincte tibi respondeo, quia nostrum iudicium, per regulas exsecutum, sedes apostolica non cassauit: sed Rothado, qui ad eam fecit confugium, humiliter poscenti , sicut suo sapientissimo consilio iudicauit, solatii benignitatem  impendit. Quoniam uniuerse, inquit Leo papa, uie Domini misericordia et ueritas, cogimur secundum sedis apostolice pietatem, ita nostram temperare sententiam, ut trutinato pondere delictorum, que constant non unius esse mensure, quedam diffiniamus utcunque toleranda, quedam uero penitus amputanda: et remissio peccati non dat licen tiam delinquendi, nec quod potuit aliqua ratione concedi, amplius patiemur impune committi. Et nostra unanimitas, ut par est et regule precipiunt, uenerabiliter ac humiliter precellentis auctoritatis decretum apostolice sedis , sine ulla contentione uel resultatione suscepit, quoniam sic et synodus statuit, et uetus consuetudo exigit. Quoniam quidem sacra et mystica Nicena synodus, cui cessit in decretis synodalibus omnis antiquitas, et quam in fidei diffinitione, uel legum latione, conuellere non presumpsit catholica ulla posteritas, suggerente sibi sancto Spiritu censuit , Ut secundum antiquam consuetudinem, Alexandrinus episcopus suorum omnium habeat potestatem, quia et episcopo Romano parilis mos est. Similiter et apud Antiochiam ceterasque prouincias suis priuilegia  seruentur Ecclesiis. Et inde sequentes sancti canones, et in decretis suis Romane sedis pontifices promulgauerunt : Ut unaqueque prouincia suo metropolitano contenta sit, nec usurpationi locus alicui sacerdoti in alterius concedatur iniuria. Sit concessis sibi contentus unusquisque limitibus, alter in alterius prouincia nichil presumat, sed metropolitani sui unaqueque prouincia in omnibus rebus ordinationem semper exspectet. Et quisquis episcoporum accusatur, ad primatem prouincie ipsius accusationem deferat accusator, et accusatus die statuta litteris regulariter euocatus, presens si confidit ad obiecta respondeat. Sed et si que cause uel contentiones  inter clericos tam superioris ordinis quam etiam inferioris fuerint exorte, congregatis eiusdem prouincie episcopis, iurgium terminetur: nec alicui liceat, relictis his sacerdotibus, qui in eadem prouincia Dei Ecclesiam nutu diuino gubernant, ad alias conuolare prouincias.

Eodem sancto Spiritu inspirante, quo et premissa diuersis oribus diuersisque temporibus decreta sunt, uenerandum Sardicense concilium statuit : Ut si in aliqua prouincia aliquis episcopus contra fratrem suum episcopum litem habuerit, ne unus e duobus ex alia prouincia aduocet episcopum cognitorem. Quod si aliquis episcopus iudicatus fuerit in aliqua causa, et putat se bonam causam habere ut iterum concilium renouetur, sancti Petri  apostoli (cui ob robur solidissime fidei Christus petra a se nomen Petri indidit, dicens: Tu es Petrus, et super hanc petram, scilicet recte fidei, quam Patre tibi reuelante confessus es, edificabo Ecclesiam meam, et tibi dabo claues regni celorum [Matth. XuI, 18, 19]; et: Tu aliquando conuersus confirma fratres tuos [Luc. XXII, 32], uidelicet Pasce oues meas [Ioan. XXI, 26], memoriam honorari constituit, Ut scribatur  ab his qui causam examinarunt Romano episcopo, et si iudicauerit renouandum esse iudicium, renouetur et det iudices; si autem probauerit talem esse causam, ut non refricentur que acta sunt, que decreuerit confirmata erunt. Et cum aliquis episcopus depositus fuerit  eorum episcoporum iudicio, qui in uicinis locis commorantur, et proclamauerit agendum sibi negotium in urbe Roma, alter episcopus in eiusdem cathedra, post appellationem eius qui uidetur esse depositus, omnino non ordinetur, nisi causa fuerit in iudicio episcopi Romani determinata. Iustum namque ac ratione plenissimum Sardicense uidit concilium, ut quia secundum sacros Nicenos canones, unaqueque prouincia suo metropolitano debet esse contenta, nec usurpationi locus alicui sacerdoti in alterius conceditur iniuria, neque ut alter in alterius prouincia quiddam presumat, sed unaqueque prouincia metropolitani sui in omnibus rebus ordinationem semper exspectet, ne iudicatus in prouinciali iudicio quilibet innocens damnetur episcopus,  si necesse illi fuerit, apostolicam beati Petri sedem appellet, et cum appellatione sua ad successorem illius confugiat, ut ipse, de prouincialium metropolitanarum sedium at de episcoporum iudiciis, misericors et iustum decernat iudicium, quia in illius primatu ipse beatus Petrus cunctorum onera portat, cuius principatus auctoritate mediator Dei et hominum homo Christus iehsu sedem Romanam super omnes sedes sublimauit, Alexandrinam decorauit, Antiochenam confirmauit, et per ceteras prouincias priuilegia suis Ecclesiis conseruari ac corroborari decreuit. Ordinem autem exsequendi iudicii de appellante episcopo idem concilium explanat dicens: Placuit ut si episcopus accusatus fuerit, et iudicauerint congregati episcopi regionis ipsius, et de  gradu suo eum deiecerint, si appellauerit qui deiectus est, et confugerit ad episcopum Romane Ecclesie, et uoluerit se audiri, si iustum putauerit ut renouetur examen, scribere his episcopis dignetur qui in finitima et propinqua prouincia sunt, ut ipsi diligenter omnino requirant, et iuxta fidem ueritatis diffiniant. Quod si is qui rogat causam suam audiri iterum, deprecatione sua mouerit episcopum Romanum, ut e latere suo presbyterum mittat, erit in potestate episcopi quid uelit, et quid estimet; et si decreuerit mittendos esse qui presentes cum episcopis iudicent, habentes eius auctoritatem a quo destinati sunt, erit in suo arbitrio. Si uero crediderit episcopos sufficere, ut negotio terminum imponant,  faciet quod sapientissimo consilio iudicauerit.

Lege epistolam ipsius Sardicensis concilii ad omnes usquam episcopos, et inuenies hoc modo Athanasium Alexandrinum, et Paulum Constantinopolitanum, sed et alios apostolice sedis auctoritate in eadem synodo absolutos ac restitutos. Lege decretalem epistolam Leonis ad episcopos per Cesariensem Mauritaniam constitutos , et inuenies Lupicinum, secundum huius synodi tenorem, in prouincia iussum audiri, cum ratione reddita quare communionem ante auditionem meruerat. Et non preiudicatis apostolice sedis statutis, nec predecessorum suorum suisque decretis, Donatum Salicinensem conuersum directo fidei libello gregi Dominico presedisse. Maximum etiam, ex laico reprehensibiliter  ordinatum, similiter dato libello, ab episcopali, quam quoquomodo adeptus fuerat, dignitate non repelli. Aggari denique et Tiberiani causam, qui per tumultus et seditiones dicebantur ordinati, prouincialium episcoporum iudicio commissam fuisse et ad apostolicam sedem statuta referenda preceptum fuisse inuenies, et si que cause emerserint, que ad statum Ecclesiarum, et ad concordiam pertineant sacerdotum, in prouincia sub timore Domini uentilari, et de compositis ac componendis omnibus ad sedem apostolicam plenissimam relationem mitti, ut ea que iuxta ecclesiasticum morem iuste et rationabiliter fuerint diffinita, ipsius sententia roborentur. Sed et de altero Maximo a sancto Bonifacio  decretum inuenies , intra prouinciam esse debere iudicium, et congregari synodum, ut si adesse uoluerit presens, si confidit, ad obiecta respondeat: si adesse negligeret, dilationem sententie de absentia non lucraretur. Et quidquid de eo prouinciales episcopi ducerent decernendum, adapostolicam sedem referrent, ut eius auctoritate firmaretur.

In decretis quoque Innocentii  Photinum, de quo sedi apostolice per falsum rumorem subreptum et elicitum per insidias dicebatur, quia causa ad salutem redierat, inuenies restitutum. Sed et a Felice papa , non per subreptionem, sed per rationem damnatum Misenum, suscepto ab eo libello penitentie, legimus a beato Gelasio absolutum . In regesto nichilominus beati Gregorii, in epistola ad Maximum, manifesta lectione reperies dicere, nullomodo posse ordinationem, que ab excommunicatis in excommunicato est acta. Et in epistola ad Columbum , oblata sibi petitione a diaconibus Ecclesie Pudentiane, iussit in Numidia prouincia cum misso suo uniuersale concilium congregari, et Maximianum episcopum regulariter conuictum deponi: et si accusatores pro sua culpa feriendi forent, pro eo quod se Romam fatigauerunt non eis esse parcendum. Et in epistola ad Ioannem Syracusanum , Lucillum Melicitane ciuitatis episcopum, adhibitis secum tribus uel quatuor cepiscopis, ut ipsis presentibus satisfacta ueritate, debere deponi: et alter in  eius loco precipitur eligi, quia, ut ipse beatus Gregorius ad Neapolitanos scribit , canonicis est regulis constitutum, ut defuncto uel sublato pastore, Ecclesia diu sacerdote priuari non debeat. Et in epistola ad Natalem Salonitanum archiepiscopum, sed et in epistola ad Antoninum subdiaconum , habes, ut Florentium episcopum a quibusdam in criminalibus causis accusatum, et nullis canonicis probationibus exquisitis, nec sacerdotalis concilii proueniente iudicio, a sui eum honoris officio, non iure sed potestate depositum, quia non potest quisquam episcopatus gradu, nisi iustis ex causis concors sacerdotum submouere sententia, eumdem Florentium episcopum ab exsilio quo erat retrusus debere eiici, et causam eius episcopali  disceptatione perquiri; et si in his, in quibus accusatus fuerat, canonica foret probatione conuictus, canonica procul dubio ultione plectendum, et prefati archiepiscopi in eum proprium robur obtinere debere sententiam; sin autem generali iudicio fuisset absolutus, nullius deinceps preiudicio subiaceret, et sue res sibi restituerentur. Et in epistola ad Ioannem prime Iustiniane archiepiscopum , de Paulo Diadine ciuitatis episcopo inuenies, ut qui post depositionem suam, inuerecunde ac mente peruersa de episcopatu loqui est ausus, et rursus ad hoc aspirare presumpsit, ut Dominici corporis et sanguinis communione priuatus, in monasterio usque  ad diem sui obitus deberet retrudi, uiatico tantum munere redonatus.

Lege quoque decreta Gelasii, et inuenies eum commemorare que longe ante sua tempora constiterunt, de Athanasio, de Ioanne Constantinopolitano, atque Flauiano, eamdem primam sedem egisse, sicut et de multis aliis in documentis certissimis reperimus. Lege etiam qualiter Athanasius in synodo Hierosolymitana, sed et in Alexandrina, sue absolutionis ac restitutionis auctoritatem a sede apostolica sumptam, et in Sardicensi synodo exsecutam relegit, et unanimitatem fraternitatis quesiuit, sicut et in nostra synodo de fratre et consacerdote nostro de quo agitur factum fuit. Quia sicut et de redemptore nostro in Ezechiele propheta legimus , apostolica sedes funiculum in manu tenens, diuine dispositionis intuitu, alterum intra mensuram electorum misericordia asciscit, et alterum iudicio foras relinquit: ut et Redemptor noster, dum alios a suis iniquitatibus abstrahit, et alios in sua iniquitate derelinquit, alibi funiculum trahit, et aliunde retrahit, et huc ducit quem aliunde subducit, quoniam in eadem sede Dominus, uelut in throno suo presidens, aliorum facta examinat, et cuncta mirabiliter, ut uidelicet de sede sua, dispensat. uerum sicut nos ipsius apostolice sedis prestantiam fuimus amplexi, ita et ipsa sedes apostolica scripto sacrorum canonum auctoritatem nobis rependit, et benignitatem paternitatis exhibuit, uelut concilium Carthaginense decreuit :  Placuit, inquiens, ut a quibuscunque iudicibus ecclesiasticis ad alios iudices ecclesiasticos, ubi est maior auctoritas, fuerit prouocatum, non eis obsit quorum fuerit soluta sententia, si conuinci non potuerint uel inimico animo iudicasse, uel aliqua cupiditate aut gratia deprauati. Sane si ex consensu partium electi fuerint iudices, etiam a pauciore numero quam constitutum est, scilicet in superiori capitulo, non liceat prouocari. Quapropter, quoniam benignitas apostolice sedis nos inimico animo, uel aliqua cupiditate aut gratia deprauatos iudicasse non inuenit, neque succensere decreuit: et sicut sancte memorie domno pape Nicolao litteris nostris communiter intimauimus, causa huius sententie, in loco fratris nostri ordinatus decessit, ad se confugienti sue auctoritatis  manum porrexit, et quod sapientissimo suo consilio iudicauit, exsequi procurauit, et nobis exsecuta seruare mandauit: cuius preceptionem nostra humilitas, ut dignum fuit, obedienter suscepit. Quis enim cum Christo, qui est pax nostra, et soluto medio pariete fecit utraque unum , pacem habere desiderans, non amplectatur quod dicit Apostolus: Solliciti seruare unitatem spiritus in uinculo pacis?  Quod ab Apostolo recte dictum, tu in quadam presumptiosa subscriptione tua incongrue posuisti. Quis Ecclesie catholice filius non potissime desiderat fratris correctionem, atque erectionem, et non doleat deiectionem? Quis non totis precordiis congaudeat in omni Christiano,  maxime autem in ministerii collega, benignissimis euangelicis sententiis piissimi Domini ore prolatis: Oportet et te, inquit, fili, gaudere, quia frater tuus mortuus fuerat et reuixit, perierat et inuentus est . Et quod sanato dicit: Ecce sanus factus es, iam amplius noli peccare, ne deterius tibi aliquid contingat ; et: uade in domum tuam, et annuntia quanta tibi fecerit Dominus? 

De altero autem quasi meo iudicio, quod dicere diceris ex Wulfado et eius collegis, cassato a sede apostolica, sentiri potest quod Salomon dicit: Qui, inquiens, quod nouit loquitur, index iustitie est; qui autem mentitur, testis est fraudulentus . Et item: Iaculum, et gladius, et sagitta acuta, homo qui loquitur contra proximum suum falsum testimonium  . Et ut ostendit Apostolus: His qui caritatis ueritatem non recipiunt, immittit illis Deus, scilicet ex retributione iustitie, operationem erroris, ut credant mendacio, ut iudicentur omnes qui non crediderunt ueritati, sed consenserunt iniquitati . Non debueras namque fallere, aut falli posse, quod auribus audisti, manibus contrectasti, oculis legendo uidisti, sed non illis auribus, neque illis oculis, de quibus Dominus prophete dicit: Auribus tuis audi, et oculis tuis uide . Quia unde agitur iudex non fui, inter iudices connumeratus non exstiti, in loco iudicis non sedi, iudicium inde non terminaui, cum iudicibus uel aliis consentientibus non subscripsi. Sed quoniam sedi apostolice non placuit inde cum his qui iudicauerunt,  et iudicio illi subscripserunt, rationem habere, et quibusdam suadentibus, me uoluit, quod sibi bonum uidebatur, et episcopi regionum nostrarum, et princeps terre uolebat, unanimiter consentire, secundum auctoritatem sacri Niceni concilii, et Africane prouincie canonum, que de quibusdam iuxta instantiam temporis decreuerunt, consensi, obtestante Apostolo, ut idipsum dicamus omnes, et non sint in nobis schismata . Qui ostendit quod, iussit, iterum dicens etiam suis minoribus: Si cui aliquid donastis, et ego; et ego quod donaui, propter uos in persona Christi, ut non circumueniamur a Satana: non enim ignoramus astutias eius , qui sepe suadet ut unde alter miseretur, alter irascatur. Contra quas diaboli astutias pacem  sequi debemus et sanctimoniam, sine qua nemo uidebit Deum.

Quod pro modulo meo sequi etiam in hoc negotio studui, sicut aduertere poteras, si de alia sagina, quam sanctus postulat dicens: Sicut adipe et pinguedine repleatur anima mea , cor impinguatum non haberes, quia synodalis epistola hinc a nobis communiter missa, ita per omnia sincera, ad sedis apostolice lectionem, mee infirmationis et alterius confirmationis causa non uenit, ueluti ex epistolis nobis a sede apostolica de ea re scriptis euidenter ostenditur, sicut coram rege et nobis in synodo relecta fuit. Et tamen inde nullam questionem mouere, uel contentionem conserere uolui, nec de his,  que a nobis unanimiter in synodo consensa, et a sede apostolica diffinita sunt, in perpetuum uolo, quia bone memorie Nicolai pape littere, postquam inde ueritatem resciuit, per meum missum directe, mihi abundantissime suffecerunt. Sed et alias litteras synodicas, quas audisti, per eumdem missum mihi direxit, quibus de collectionibus ab eo preceptis, non mihi, ut iusserat, sed regi, ut tibi ad ostentationem tuam placuit, porrectis, quanquam eis non indignerim, sicut solitus es obedisti. Quin et de his que in synodo Tricassina, in qua que non rapui, de his rationem reddendo, que ad me non pertinebant, relictis eis quorum inde intererat, exsolui. Sed et de his que post eamdem synodum est aduersum me actitatum, domni Adriani pape per Actardum uenerabilem  episcopum epistole misse, adeo omnem angoris nebulam a mente mea sudario sue magne benignitatis absterserunt, ut placidissima uoluntate sequi me libeat quod monet Apostolus: Nihil per contentionem neque per inanem gloriam ; et: Non efficiamur inanis glorie cupidi, inuicem prouocantes, inuicem inuidentes ; et quod item scriptum est: Non queras ultionem, nec memor eris iniurie ciuium tuorum ; atque totis medullis cordis Domino dicere: Exsultauerunt filie Iude in omnibus iudiciis tuis, Domine, et fiat pax in uirtute Hierusalem, que uirtus, ut Augustinus exponit , caritas est, cui sancte ciuitati, uidelicet sancte Ecclesie, dictum est: Fiat pax in uirtute tua, et abundantia in turribus tuis  . Intento mentis oculo, sollicitudine pia suspiciens quod de actione huiusmodi Leo dicit : Superest ut concordi obedientia salubres suscipiatis hortatus, et nichil per contentionem agentes, sed ad omne studium deuotionis unanimes, diuinis et apostolicis constitutionibus seruiatis, et in nullo patiamini pia canonum decreta uiolari. Que enim nunc certarum remisimus consideratione causarum, antiquis deinceps custodienda sunt regulis, ne quod ad tempus pia lenitate concessimus, iusta posthac ultione plectamur, et reliqua.



CAPUT uI. De eo quod dicebat Hincmarum degradari debere.

 Dictum est etiam mihi te plurimis solere dicere ut quoniam que in tua parochia ligasti, sine tuo consensu dissolui, quin potius que contra regulas exordinasti, secundum regulas ordinaui, hoc agere et obtinere poteris, et ages et obtinebis, ut ego missam non cantem, et si ego illam cantauero, tu illam non cantabis. Ad quod tibi mitius responderem, nisi iratum fuisse Dominum contra Heli, qui filios suos lenius quam debuerit corripuerat , legissem; et proinde hinc tibi, si tamen hoc dicis, respondeo quod de Moab scriptum est: Audiuimus superbiam Moab: superbus est ualde, superbia eius et arrogantia eius plus quam fortitudo eius . Et si tu me degradare posse te minaris, arrogas tibi plus  quam possis; ac per hoc in hac causa superbia tua et arrogantia tua plus est quam fortitudo tua. Citius enim facere potes ut tu missam non cantes, quam facere ut ego degradatus fiam; imo hoc facere potes ut tu missam non cantes, sed hoc facere non potes ut ego degrader. Non es enim mihi prelatus, sed uelis nolis in ordinis dignitate subiectus, et de illorum societate in ordinis qualitate, quibus sacri canones non permittunt apud se celebrare concilia, et de quibus magna synodus Chalcedonensis dicit : Decreuit sancta synodus secundum canones Patrum, bis in anno episcopos in idipsum in unaquaque prouincia conuenire, quo metropolitanus antistes probauerit, et corrigere singula, si que fortassis emerserint, et reliqua. Ego te ad synodum debeo  conuocare, tu me non potes ad synodum regulariter prouocare, et si ad synodum a me uocatus non ueneris, aut dignam excusationem cum tractoria per comministrum tuum mihi directa, in qua impossibilitatis uel necessitatis tue causas ostendas, cur ad synodum non uenisti, non miseris, ego te ualeo et debeo iudicare: tu pro huiusmodi uel pro alia causa, tua auctoritate me non preuales iudicare. Et si accusandus fueris, accusator tuus ad me primatem prouincie de te accusationem debet deferre; nemo autem me apud te regulariter ad iudicandum preualet accusare. Non enim tuum est de me iudicare, nec mihi iudices dare, quia sicut scriptum est, minor a maiore benedicitur , ita et iudicatur. Unde sacri canones et decreta apostolice sedis me  ad sequentis ciuitatis episcopi iudicium ire inuitum non patiuntur. Et si de meo quis iudicio queritur, euidenter regule monstrant qualiter et a quibus debeat retractari. Ego uero tibi iudices, aut consentire electos, aut a me etiam deputatos dare debeo, si causa poposcerit. Ego locum debeo et possum eligere, ubicunque mihi uisum fuerit, in tota mea prouincia ad synodum conuocandam, uel ad ordinationem celebrandam, quo si te uocauero debes concurrere. Tuum non est locum ad synodum conuocandam, uel ad ordinationem celebrandam, eligere, nec me quo tu decreueris euocare. Si in Rhemensi prouincia preter meam sententiam quis fuerit a quibuscunque et quantiscunque prouincie huius episcopis factus episcopus, sicut mystica Nicena synodus  diffiniuit , non oportet eum esse episcopum. Si autem, communi ceterorum decreto episcoporum rationabili et secundum regulam ecclesiasticam comprobato, tu aut alii duo tui complices tecum propter constitutiones proprias contradixeritis, mea cum pluribus ad ordinandum episcopum obtinebit sententia, et mihi non tibi firmitas eorum que geruntur, de ordinationibus uel aliis rebus ecclesiasticis in Rhemensi prouincia tribuetur. In qua si fuerit defunctus episcopus, ego et non tu uisitatorem ipsi uiduate designabo Ecclesie, electionem cum decreto canonico precipiam fieri, et si in partes se eligentium uota diuiserint, meum et non tuum erit eligere, qui maioribus ad ordinandum studiis iuuetur et meritis,  et meum est ordinandum examinare, non tuum. Tuum est autem cum aliis mecum ordinare episcopum, et litteris canonicis, quas ordinatus ab ordinatoribus suis iubetur accipere, post me in tuo loco subscribere: qui non debes ulli noue rei, que ad generalem obseruantiam Domini sacerdotum pertinent, sine conscientia uel sententia mea subscribere. Tu iuberis a sacris regulis, decreto uel relationi mee, si precepero tibi, salua fide subscribere, et non ego tuo decreto uel relationi subscribere debeo: quia tu decreto, uel relationi cuicunque, uel cuiuscunque, de his que ad parochiam tuam non pertinent, preter me non debes subscribere. Sed et nec de tua parochia, nisi de rebus et possessionibus quas cum notitia presbyterorum et diaconorum Ecclesie  tue regere debes et dispensare, uel commutationibus earum cum cohibentia clericorum subscribere. De tuo iudicio iudicati uel iudicandi ad me possunt, et si necessitas eis fuerit ad me prouocare debent, non autem de meo iudicio ad tuum iudicium quis prouocabit. Tu de rebus Ecclesie tue uendendis uel distrahendis me iuberis consulere, ego de huiusmodi causa ad tuum consultum ire non iubeor. Si tu presbyterum, uel diaconem, uel alium quemcunque excommunicaueris, et patienter accipere nolueris ut per finitimos episcopos negotium discutiatur, et uel probetur sententia tua a plurimis uel emendetur, et tibi ante synodum non placuerit humaniorem pro eo ferre sententiam, congregatis prouincie episcopis, una cum eis, si rationabile nobis uisum fuerit,  possumus et debemus, etiam si nolueris, tuam immutare et alteram proferre sententiam.

Sed et illa non bene intelligis ut in tuis collectionibus potiusque compilationibus inueni, ut ego ad tuam parochiam nisi a te inuitatus non ueniam, et que corrigenda ibi sunt corrigam; et hunc praue intelligentie tue sensum, et plura sacrorum concilia canonum, et apostolice sedis decreta redarguunt, reuincunt atque repellunt. Si causa in prouincia mea orta fuerit, aut in concilio perfecto debet finiri , aut per episcopos iudices, siue quos ego conquirentibus dedero, siue quos ipsi uicinos ex consensu delegerint. Mihi sollicitudo totius prouincie  est commissa; propter quod ad me omnes undique ex tota prouincia, qui negotia ecclesiastica uidentur habere, debent concurrere, et ego illorum causas, sicut et de tua parochia, debeo regulariter diffinire. Tu autem contentus esse debes ut regas tuam parochiam iuxta reuerentiam singulis competentem, et prouidentiam geras omnis possessionis que sub tua est potestate, ita ut presbyteros et diaconos ordines, et non exordines, et singula, non autem prouincie generalia, tuo iudicio comprehendas. Nec tibi licet, si contra fratrem tuum aliquem episcopum litem habueris, ex alia prouincia aduocare episcopum cognitorem, nec etiam tibi licet pro terminando iurgio preter me ad alias conuolare prouincias. Sed si necesse  fuerit, pro mee prouincie ambiguitatis absolutione, ego a uicina prouincia iudices, si decreuero, conuocare preualeo. Et si cum episcopo alterius prouincie de causa contenderis, et in mea prouincia causa coniacet finienda, ego debeo dare iudices, qui eamdem causam regulariter finiant, nichil autem horum tui est pontificii. Ego de dubiis et obscuris rebus, de quibus certam diffinitionem non habemus, si forte emerserint, et de his que sine plurimorum iudicio episcoporum finiri non possunt, cum cepiscopis prouincie, inter quos annumeraris, debeo consilium querere, qualiter ita finiantur, ut nec preceptis euangelicis contrarium nec decretis sanctorum inueniatur aduersum . Tibi autem in causis que ad generalem obseruantiam pertinent,  Domini sacerdotum, nichil preter me agere licet, quin nec uales implere. Si in causis dubiis uel obscuris aliquid dubitas, me debes interrogare; et si ego nesciero, ego apud alios, uel si necesse fuerit apud sedem apostolicam debeo requirere et tibi absoluere. Tu autem sine me de causis generalibus, nec etiam ad sedem apostolicam debes requirere, antequam studeas me inde consulere; et si pro causis propriis ubicunque longius cogente necessitate tibi fuerit ambulandum, a me secundum indictam a sanctis Patribus regulam petere licentiam debes, et ad quamlibet prouinciam sine meis litteris regulariter proficisci uel mittere longius ad comitatum comministrum tuum non potes, nec me in aliquo postponere debes presumere, excepto si contra me aliquid  cause non habueris, ut ob hoc apostolice sedis iudicium regulariter expetas, sicut Sardicenses canones monstrant, et Innocentius ad uictricium, et Gregorius et ceteri Romani pontifices in decretis suis commemorant, atque leges imperatorie, quas ecclesiastice regule approbant, euidenter ostendunt. Ego pro huiusmodi negotio, nec tua licentia, nec litteris tue singularitatis indigeo. De his denique ex quibus certas et manifestas, atque inuiolabiliter et irrefragabiliter sine ulla immutatione tenendas, secundum tramitem Scripturarum, sanctorum conciliorum et apostolice sedis habemus sententias, si contra eas feceris, non debeo exspectare prouinciale uel generale concilium, uel cepiscororum nostrorum consultum siue consilium, sed statim secundum  maiorum et orthodoxorum Patrum sententias, ea corrigere debeo que contra eorum diffinitionem admiseris, quia, ut beatus monstrat Gelasius, in his non noue constitutionis auctor, sed ueteris constituti exsecutor existam.



CAPUT uII. De eo quod seculari consultu purgari quesierit.

Tu autem contra ueteres constitutiones, non solum toties, ut premisi, a prouincia Rhemorum, sine licentia regulari, inordinato more, pro quibusdam negotiis sicut tibi uisum fuerat deproperasti, sed et postea inde sine meo ac cepiscoporum nostrorum consultu siue consensu, non ecclesiastico sed seculari  comitatu ascitus in aliam prouinciam perrexisti; et si uim ab aliquo fuisti perpessus, ut ab ea irregulariter uel coactus exires, nichil apud me, sicut precipiunt regule, inde questus fuisti, sed antequam scires quid ex eodem negotio acturus essem, uel quid obtinere ualerem, sine mea conscientia, sicut et iam altera uice fecisti, reclamationem ad apostolicam sedem misisti, cum precipiant regule : Ut nullus episcopus metropolitanum suum in aliquo presumat postponere, excepto si contra eum aliquid cause non habuerit, ut ob hoc sedis apostolice petat iudicicium, quod per canones antiquorum Patrum est institutione permissum. uerum et priusquam inde responsum acciperes, relicto ecclesiastico, publico  iudicio, uidelicet principalis potestatis reipublice presidentis, de his que tibi illata fuerant purgari, ut quorumdam etiam secularium interuentu ac rei prouentu claruit expetisti: quia cum bis ad te missos et litteras miserim, et quidam tuorum tecum loquendi habuerint facultatem, et tecum locuti fuerint, nec meum uel cepiscoporum nostrorum expetisti auxilium, nec nostro uoluisti uti consilio, sicut iam aliis uicibus egisti, quando pro te et uerbis et scriptis apud domnum regem sategimus, et commotionem illius a te sine causa et irrationabiliter excitatam placauimus. Hinc autem ecclesiasticum expetere contempsisti iudicium, et episcopali, sicut precipiunt regule, uti noluisti consilio, neque ullam inde postea satisfactionem Ecclesie uel ecclesiasticis  regulis exhibuisti: sed ut scriptum est de ea que tergit os suum, et dicit: Non sum operata malum , ita aut non intelligens, aut intelligere peruicacia tua dissimulans, hactenus in indomabili contumacia tua persistis; me quoque postposito, ac relictis prouincie mee communibus cepiscopis, scilicet meis ac tuis, in alia prouincia, et aliarum prouinciarum episcoporum inde uti consilio magis quam nostro contra regulas delegisti, cum ego in uicinitate loci ubi domnus rex immorabatur tunc fuerim, et quidam cepiscoporum nostrorum cum illo deguerint. Sicque sine mea ac cepiscoporum prouincie mee sententia ac conscientia, transiens secus locum in quo eram, adeo tibi proximum ut me uidere posses si uelles, quia  te uidi, quando sine ulla necessitate, uelocius quam episcopali grauitati conueniat, per inde transiens, irregulariter ad sedem tuam rediisti, antequam episcopali examini redderes rationem, qua de re a parochia tua, et Rhemensi prouincia irregulariter aut uoluntate abscesseris, aut de quacunque causa a quocunque reputatus ui abductus exstiteris. Ideo, inquit sanctus Gelasius , uocatur ad iudicium certe quecunque persona, ut aut fateatur obiecta, aut conuincatur obiectis. Et Antiocheni canones: In conciliis, inquiunt, adsint omnes qui se lesos existimant, et synodi experiantur examen. Debueras igitur de noua nouiter causa, uel a te acta, uel tibi illata, expetere synodum, ut aut de  quacunque obiectione aut de lesione synodi experireris examen; sed tu econtra, inconsulte rediens ad sedem tuam, decreto contra sacros canones et constituta sedis Romane pontificum subscripsisti, et ecclesie tue clericos subscribere fecisti.



CAPUT uIII. De epistolis pape pro eius reclamatione scriptis.

Epistolas quoque, domno regi et mihi pro reclamatione tua a domno apostolico per missos tuos directas, non secundum domni pape iussionem mihi, ut iussa illius exsequerer, dari fecisti, sed per aliarum et etiam longinquarum regionum archiepiscopos domno regi et mihi in parochia mea, in qua degebamus, dari obtinuisti, et cum domnus rex de his ex quibus eum ad sedem apostolicam accusasti,  sicut in domni apostolici epistola sibi directa inuenit, apud me primatem Rhemorum prouincie querelam deposuerit, quia contra rationem et ueritatem, inconsulte atque irregulariter illum accusaueris, etiam post sibi a te prestitum sacramentum, cui accusatio tua dicitur obuiare, sine meo uel cepiscoporum nostrorum consilio ac iudicio, et in alia prouincia, eidem principali potestati satisfactionis modum, sicut tunc uobis uisum fuit, exhibere maluisti, cum notum sit quid sacre regule de cuiuslibet ordinis clerico dicant, qui siue de criminali, siue de ciuili causa, relicto ecclesiastico, publico se iudicio purgari uoluerit, uel qui pro terminando iurgio, relictis his sacerdotibus qui in eadem prouincia Dei Ecclesiam nutu diuino gubernant, ad alias presumunt  conuolare prouincias. Que ignorare non poteras, quoniam quando te ad me reclamasti, quedam a domno rege, sed et ab aliis quibusque, tibi illata, quid de eisdem tibi illatis, et ecclesiastice regule et iura publica dicant, sufficienter in scripto domno regi a me una cum uenerabilibus cepiscopis nostris apud Pistas porrecto legisti, unde obtinuimus quod nobis uisum fuit tibi tunc suffecisse. Nam et quando eadem principalis potestas, nec non et omnis prefectura totius regni sui, insolentia tua exigente, contra te fuere commote in uermeria palatio, iterum inde scriptum quod legisti porrexi.



CAPUT IX. De monacho a Laudunensi excommunicato.

 Sed et cum domnus rex monachum ac presbyterum quemdam inter suos religiosum ex uenerabili monasterio S. Dionysii, ad monasterium in Lauduno situm, ad doctrine atque religionis institutionem, non autem ad irregularem prelationem accersiit, et inconsulte illum, pro animositate, quam contra regem habebas, excommunicasti, iussus a domno rege, adhibito mecum fratre et cepiscopo nostro Odone, te monui quatenus irrationabilem tuam mutares sententiam: sed nichil apud te inde obtinere preualui. Quapropter domnus rex misit alios episcopos, aliarum etiam regionum, ad te pro hac eadem causa, quorum monitis obedisti, ostendens quod metropoli tue obedire in me non digneris, qui secundum  morem Ecclesie nostre, cum fidei professione ac subscriptione professus fuisti, ac subscripsisti, te obediturum regulariter priuilegio metropolis sedis Rhemorum. Et si iurgium aliquod inter te et alium aliquem tam superioris quam inferioris ordinis foret, meo ac cepiscoporum nostrorum consilio ac iudicio terminari debuerat, et de a te excommunicato in tua uel a tua parochia, si antea tibi non placeret, tua sponte uel finitimorum episcoporum consilio tuam immutare sententiam, meo ac cepiscoporum nostrorum consilio uel iudicio confirmari uel immutari secundum regulas sacras debuerat. Que uero iudicia de huiusmodi excessibus regule sacre sententiis diffinitiuis decernant, hic intentando ponere differo, quia sicut papa Simplicius dicit :  Nolumus exaggerare que gesta sunt, ne cogamur iudicare que iusta sunt.



CAPUT X. De compilatione ex epistolis apostolice sedis in quaterniunculis missis, et de uerbo promulgo, et capitulo Leonis pape.

Hec autem que nuper contra regulas sacras egisti, in subscriptione detestandi decreti, et in compilatione quarumdam sententiarum ex epistolis apostolice sedis pontificum, quam mihi, ut supra commemoraui, misisti, contra priuilegium metropolis tue, uolens illa aduersum sancti Spiritus scita defendere, que tibi non licuit agere, silentio preterire non ualeo. Attende igitur diligenter atque intelligenter, quid beatus Leo ad omnes episcopos  per uniuersas prouincias constitutos dicat de omnium decessorum suorum epistolis : Omnia, inquiens, decretalia constituta, tam beate recordationis Innocentii quam omnium decessorum nostrorum, que de ecclesiasticis ordinibus et canonum promulgata sunt disciplinis, ita a uestra dilectione custodiri debere mandamus, ut si quis illa contempserit, ueniam sibi deinceps nouerit denegari. Aduerte quoniam illa dicit obseruanda que a decessoribus suis de ecclesiasticis ordinibus et canonum promulgata sunt disciplinis. Quapropter, quoniam de nouo utre tuo adhuc grammatice artis mustum et ponderationes uerborum ebulliunt, primo uideamus de uerbo promulgo, unde fit per coniugationis deductionem promulgatum, ex cuius plurali numero  hic Leo posuit promulgata, quia etiam panni ueteres quesiti sunt quibus Ieremias suffultus, sanius ac suauius educeretur de lacu in quo missus fuerat , quia locutus fuit in nomine Domini, querenda nobis est priscorum auctoritas et doctrina, quibus ualeamus tutius expediri a circumposita nobis omnibus metropolitanis a te muscipula. Et ut certius credas que de hoc etiam uerbo dicemus, reuolue libros ueterum, et illum nichilominus codicem quondam meum, a sobrino tuo Anselmo receptum, et tibi a me prestitum, sed postea sicut nec quosdam alios tibi a me commodatos obtentum, et inuenies dixisse ueteres promulgo, promo uulgo, siue primum in uulqus edo, et esse hoc uerbum promulgo, secundum  regulam grammatice artis compositum, ut quibusdam placuit, ex duobus corruptis promo et uulgo, et ut quibusdam placuit, ex duobus integris, scilicet pro prepositione et uulgo, sicut et produco: a quo simplici uerbo uulgo componitur et diuulgo. Unde Cicero, explanans uerborum sensum, dicit: Proditum, memorie traditum, prouulgatum, prouulgauit, exposuit, prodidit, elocutus est, effatus est, retulit, narrauit, nuntiauit, indicauit, locutus est, uerbum fecit, disseruit, disputauit, tractauit, sermonem habuit, orationem habuit, orsus est. Et huius uerbi simplicis preteritum Nonius Marcellus in libro quem inscripsit de Proprietate sermonum, ponens dixit: uulgauit, honeste positum, uile habuit, et quasi in uulgus dedit. De composito autem hoc uerbo, quod est promulgo,  Paulus in Glossis suis dicit hoc modo: Promulgari leges dicuntur, cum in uulgus eduntur. Habet igitur sensum compositio, promulgare, in uulgus promere, dare, manifestare et edere. Glossa autem, promulgauit, ac si primum in uulgus dedit, protulit, ac prorogauit. Et huius uerbi simplicis sensum, id est uulgo, uulgas, sanctus Hieronymus pro manifesto posuit, et inde uulgatam editionem, id est omnibus notam et manifestam dici ostendit. Compositi autem uerbi huius sensum et Euangelium Luce demonstrat, dicens: Et super omnia montana Iudee diuulgabantur omnia uerba hec . Cuius uerbi diuulgabantur sensum Beda sequens beatum Ambrosium ita exposuit: Quia nota facta fama innotuit. Isidorus quoque, ut ipse dicit auctore Tullio, exposuit  dicens: Promulgatum est, foras prolatum, ut lex dicitur promulgata, et promulgatum proprie, ad omnium notitiam et totius uulgi intimatum. Et Placiades unum superadiiciens uerbum, cetera dicit similiter: Promulgatum, inquiens, est foras prolatum, uel constitutum, ut lex dicitur promulgata, promulgatum autem, ad omnium notitiam et totius uulgi intimatum. Preterea Glosse antiquorum taliter hoc uerbum explanauerunt, promulgans, porrigens; promulgare, edere; promulgat, profert; promulgat, crescit, incrementat, promit, predicat, pronuntiat; promulgata, prolata, deprompta, propagata, patefacta. Et hoc, ut Priscianus prepositis de uerborum explanatione auctoribus dicit, ipse omnibus ualidior usus ostendit. Differentiam uero sensus inter diuulgata et  prouulgata siue promulgata, enucleatores uerborum hanc uoluerunt esse, ut diuulgata simpliciter tantum dicantur ad notitiam omnium propalata, prouulgata uero uel promulgata, ad conseruandum decreta, et in omnium notitiam, ut illa sine refragatione conseruent, deprompta intelligantur. Unde beatus Gregorius, exponens sententiam Domini ad Iob dicentis: Nunquid alligabis rhinocerota ad arandum loro tuo?  Sepe, inquit , uidisse me memini quod cum se ad feriendum grauiter hic rhinoceros accenderet, et quasi eleuato cornu bestiolis minimis mortis exsilia damnationemque subiectis immensis terroribus intentaret, repente fronti signo crucis impresso omne in se  incendium furoris exstinxit, conuersus minas deposuit, et quia ad deliberata progredi non posset, ligatus agnouit. Et non solum in se iras edomat, sed subiectorum etiam sensibus omne quod rectum est inserere festinat, utque omnes sanctam Ecclesiam ex intima cogitatione uenerentur, exemplo ipse sue humilitatis demonstrat. Et post aliquanta: Ad horum duritiam dissoluendam nonnunquam sancta Ecclesia, quia propria uirtute non sufficit, rhinocerotis huius, id est terreni principis, opitulationem querit, ut ipse super iacentes glebas conterat, quas Ecclesiarum humilitas, quasi planities uallium portat. Has itaque glebas rhinoceros pede premit ac comminuit, quia prauorum potentumque duritiam, cui ecclesiastica humilitas resistere non ualet, principalis  religio ex potestate dissoluit: quod quia sola diuina uirtute agitur, ut terreni regni culmina ad prouectum regni celestis inclinentur, recte nunc dicitur, aut confringet glebas uallium post te. Et paulo post : Quis ergo in initio nascentis Ecclesie crederet, dum contra eam ille indomitus principatus terre tot minis et cruciatibus seuiret, quia rhinoceros iste Deo sementem redderet, id est acceptum predicationis uerbum operibus repensaret? quis posset tunc infirmorum credere quod eius aream congregaret? Ecce enim modo pro Ecclesia leges promulgat qui dudum contra eam per uaria tormenta seuiebat. Ecce quaslibet gentes capere potuerit, ad fidei illas gratiam suadendo perducit, eisque eternam uitam indicat, quibus captis presentem  seruat.

Ecce de origine sermonis et proprietate sensus eius quid sensere maiores. Nunc uideamus de proprietate dictorum beati Leonis, qui mandauit omnia decretalia constituta, tam beate recordationis Innocentii quam omnium decessorum suorum, que de ecclesiasticis ordinibus et canonum promulgata sunt disciplinis, custodiri. Unde primum nobis sciendum est aliud esse promulgare sacros ordines et canonum disciplinas, aliud promulgare de sacris ordinibus et canonum disciplinis, sicut aliud est promulgare leges, et aliud promulgare de legibus. Promulgare autem leges, est leges condere; promulgare uero de legibus, est de illis iudicia sumere, et secundum illas iudicare, earumque obseruationem et iudicia omnibus  intimare, sicut sanctus Augustinus in libro de uera Religione  ostendit, dicens: Aeternam legem mundis animis fas est cognoscere, iudicare non fas est. Lex ipsa etiam ipse fit, secundum quam iudicat omnia, et de qua iudicare nullus potest: sicut in istis temporalibus legibus, quanquam de his homines iudicent cum eas instituunt, tamen cum fuerint institute atque firmate, non licebit iudici de ipsis iudicare, sed secundum ipsas. Conditor tamen legum temporalium, si uir bonus est et sapiens, illam ipsam consulit eternam, de qua nulli anime iudicare datum est, ut secundum eius immutabiles regulas, quid sit pro tempore iubendum uetandumque discernat. Et in libro Confessionum: Spiritales ergo,  siue qui presunt, siue qui obtemperant, spiritaliter iudicant. Sacros uero ordines promulgare est a Domino constituere. Ipsi, inquit, inuocabunt me, et ego benedicam , scilicet episcopos. Per episcopos, sicut per apostolos a Domino ordinatos, Matthias est ordinatus apostolus , et per prophetas ac doctores, qui et episcopi ac apostoli erant, apud Antiochiam, iubente Spiritu sancto atque dicente: Separate mihi Barnabam et Saulum ad opus ministerii ad quod elegi eos , ipsi Barnabas et Saulus sunt ordinati. Et per Moysen a Domino ordinatum Aaron et filius eius Eleazar, et per eos reliqui minores sacerdotes ordinati sunt. Et congregans, inquit sacra historia, Moyses septuaginta uiros de senioribus Isrel, quos stare fecit circa tabernaculum,  descenditque Dominus per nubem, et locutus est ad eum, auferens de spiritu qui erat in Moyse, scilicet non tollendo, sed in alios propagando, uel promulgando, et dans septuaginta uiris . Qui spiritus et Moysi dicitur, sicut et spiritus Elie uocatur, eo locutionis genere, quo et Dominum in oratione petimus: Panem nostrum quotidianum da nobis hodie . Dei enim idem panis est et spiritus, a quo illum ex munere dantis accipimus, et noster fit ueraciter per acceptionem, qui illum ab eo accipimus. Cumque, inquit historia, requieuisset in eis spiritus, prophetauerunt, nec ultra cessauerunt . Quod sicut Moyses Domino, in quem non cadit obliuio, qui tamen dicit: Recordabor pacti federis mei , ad obtinenda  que petebat patres obtulit, dicens: Memento Abraham, Isaac et Iacob seruorum tuorum, quibus iurasti , id est firma pollicitatione dixisti. Et episcopi commemorant in ordinatione presbyterorum, ut ipse quod suum est in eorum, uidelicet episcoporum, ministerio exsequatur, dicentes: Sic in eremo per septuaginta uirorum prudentium mentes Moysi spiritum propagasti, quibus ille adiutoribus usus in populo, innumeras multitudines facile gubernauit. Sic et in Eleazaro et Ithamar filiis Aaron paterne plenitudinis abundantiam transfudisti, ut ad hostias salutares et frequentioris officii sacramenta sufficeret ministerium sacerdotum. Hac prouidentia, Domine, apostolis filii tui doctoribus fidei comites addidisti, quibus illi  orbem totum secundis predicatoribus impleuerunt. Qui scilicet episcopi et presbyteri, in primordio nascentis Ecclesie, et usque non ad paruum temporis progressum, uno nomine in singulis officiis uocabantur, sicut in epistola Petri, et in epistolis Ioannis, et in epistolis Pauli manifestatur, et sicut Hieronymus ad Euagrium presbyterum  ex auctoritate Scripturarum ostendit. Sed et reliqui per eos qui a Domino ad hoc constituti sunt ecclesiastici ordines promulgantur, eorum scilicet ministerio, Domino quod suum est exsequente. De sacris autem ordinibus promulgare est qui et quot sint, et quales ac qualiter, et a quibus uel quando sunt ordinandi, et quomodo ac quantum in singulis gradibus debeant  ministrare, qualiter etiam ab ostiario usque ad summum sacerdotium quique ualeant prouehi. Et que sint ex eis a sedis Romane pontificibus promulgata, omnibus in ecclesiasticis dogmatibus exercitatis constat esse notissimum; et quia inde questionem non moues, superfluum duco ea disserere.

Quia uero, ut superius dixi de legibus et sacris ordinibus, quoniam aliud est leges et sacros ordines promulgare, et aliud, sicut ostendi, de legibus et sacris ordinibus promulgare, ostendendum est quia similiter aliud est sacros canones promulgare, et aliud est de sacrorum canonum disciplinis constituta decretalia promulgare. Qui namque sint canones, de quorum disciplinis promulgata adeo conseruari a sancto Leone papa iubentur, ut si quis in illa  commiserit, ueniam sibi deinceps nouerit denegari, memoratus ab eo beatus Innocentius, in disciplina ex eisdem sacris canonibus decreta, ad uictricium Rothomagensem episcopum patenter ostendit . Si que, inquiens, cause uel contentiones inter clericos, tam superioris ordinis quam etiam inferioris fuerint exorte, ut secundum synodum Nicenam, congregatis eiusdem prouincie episcopis, iurgium terminetur, et reliqua. Et ibi post aliquanta: Si que autem maiores cause in medio fuerint deuolute, ad sedem apostolicam, sicut synodus statuit, scilicet Sardicensis, et uetus consuetudo exigit, post iudicium episcopale referatur. Et ad Alexandrum Antiochenum episcopum : Reuoluentes, inquit, auctoritatem Nicene synodi, que una omnium  per orbem terrarum mentem explicat sacerdotum, que censuit de Antiochena Ecclesia, cunctis fidelibus, ne dixerim sacerdotibus, esse necessarium custodire, qua super diecesim suam predictam Ecclesiam, non super aliquam aliam prouinciam, recognoscimus constitutam. Et inde promulgauit de ordinatione metropolitanorum, quorum plures ipsa Ecclesia subiectos sibi habet, sicut et Alexandrinus episcopus ex antiqua consuetudine, et Thessalonicensis episcopus ex delegatione sedis apostolice. Et ad Macedones episcopos , ex eisdem sacris canonibus apud Niceam constitutis, promulgauit Nouatianos ad Ecclesiam uenientes per manus impositionem in suis ordinibus recipi; et opinionem eorum qui, ne in Ecclesia  scandalum fieret, Anisium [aiebant] sequendum in recipiendis Bonosiacis ab eodem Bonoso post damnationem suam ordinatis, manifeste refellit. Sed et ex prefatis Nicenis canonibus promulgauit Paulianistas ad Ecclesiam uenientes baptizari, alios autem ab hereticis in nomine sancte Trinitatis baptizatos non baptizari debere. Et Zosimus ad uniuersos episcopos per Gallias et septem prouincias constitutos, decretas inde disciplinas promulgatas direxit. Bonifacius quoque ad Rusticum Narbonensem episcopum hinc ita dicit : Nulli, inquiens, uidetur incognita synodi constitutio Nicene, que ita precipit, ut eadem proprie uerba ponamus: Per unamquamque prouinciam ius metropolitanos  singulos habere debere, nec cuiquam duas esse subiectas. Quod illi, quia aliter credendum non est, seruandum sancto Spiritu suggerente sibimet censuerunt. Et paulo post: Quod idcirco dicimus ut aduertat caritas tua adeo nos canonum precepta seruare, ut ita constitutio quoque nostra diffiniat, quatenus metropolitani sui unaqueque prouincia in omnibus rebus ordinationem exspectet. Et Celestinus ad uniuersos episcopos per uiennensem et Narbonensem prouinciam constitutos scribit , similiter et ad uniuersos episcopos per Apuliam et Calabriam constitutos : Nulli, inquit, sacerdoti suos liceat canones ignorare, nec quidquam facere quod Patrum possit regulis obuiare. Que enim a nobis res digna seruabitur, si decretalium  norma constitutorum pro aliquorum libitu licentia populis permissa frangatur?

Et non solum isti sui decessores sacrorum canonum, de quorum disciplinis decretalia constituta promulgauerunt, hoc modo ut premisi, eosdem sacros canones ad auctoritatem duxerunt; sed et Damasus ad Paulinum , ita in obseruatione sacrorum Nicenorum canonum, sicut et in fide, ad Ecclesiam redeuntes subscribere iussit, uerum et successores eiusdem beati Leonis, ut de multis quosdam designem ex nomine, Hilarus scilicet, Simplicius, Felix, Gelasius, Symmachus, Hormisda, et beatus Gregorius, eosdem sacros canones, sed et alia concilia que catholica Ecclesia recipit, seruat ac ueneratur, et apostolica sedes docuit esse  seruanda, in suis decretis, que ex eorum disciplinis promulgauerunt, ad auctoritatem deducunt, precipientes ut in singulis sacris ordinibus, atque in singulis sacrorum ordinum dignitatibus, canonicam normam tenere, seruare atque sequi procurent, et nulli ab eorum constitutione deuiare presumant, nullique eisdem sacris canonibus impune obuiare preualeant, nulli etiam suum arbitrium ad quoslibet iudicandos sequantur, sed per rectum eorum tramitem non declinantes ad dexteram neque ad sinistram incedant, et singuli, sicut iidem uenerandi canones decreuerunt, obedientiam, quam a suis minoribus exigunt, suis maioribus reuerenter dependant, et sicut non uolunt grauis oneris sarcinam ferre, ita non audeant aliis importabile pondus  imponere, nec de obscuris uel dubiis constituere, quod preceptis euangelicis contrarium et decretis sanctorum inueniatur aduersum, et singuli mensuram et ordinem a Deo sibi decretum per eosdem sacros canones seruent. Sed et isdem beatus Leo, scribens ad Anatolium Constantinopolitanum episcopum , sacros canones, de quorum disciplinis sua decretalia constituta promulgauit, ita commemorat: Sancti, inquiens, illi et uenerabiles Patres, qui in urbe Nicena, sacrilego Ario cum sua impietate damnato, mansuras usque in finem mundi leges ecclesiasticorum canonum condiderunt, et apud nos in toto orbe terrarum in suis constitutionibus uiuunt, et si quid usquam aliter quam illi statuerunt  presumitur, sine cunctatione cassatur. Et item idem ad eumdem : Illa Nicenorum canonum per sanctum uere Spiritum ordinata conditio nulla unquam est parte solubilis. Nulla sibimet de multiplicatione congregationis synodalia concilia blandiantur, neque trecentis illis decem atque octo episcopis, quantumlibet copiosior numerus sacerdotum, uel comparare se audeat, uel preferre: cum tanto diuinitus priuilegio Nicena sit synodus consecrata, ut siue per pauciores, siue per plures Ecclesiastica iudicia celebrentur, omni penitus auctoritate sit uacuum, quidquid ab illorum fuerit constitutione diuersum. Et item idem ad Maximum Antiochenum : Quidquid, inquit, preter speciales causas synodalium conciliorum ad examen  episcopale defertur, potest aliquam diiudicandi habere rationem, si nichil de eo est a sanctis Patribus apud Nicenam diffinitum. Nam quod ab illorum regulis et constitutione discordat, apostolice sedis nunquam poterit obtinere consensum. Et Chalcedonense concilium dicit : Regulas sanctorum Patrum, per singula nunc usque concilia constitutas, proprium robur obtinere decreuimus. Et item Leo ad Anastasium dicit : Secundum sanctorum Patrum canones Spiritu Dei conditos et totius mundi reuerentia consecratos, metropolitanos singularum prouinciarum episcopos, quibus ex delegatione nostra fraternitatis tue cura pretenditur, ius tradite sibi antiquitus dignitatis intemeratum habere decernimus, ita ut a regulis prestitutis  nulla aut negligentia aut presumptione discedant.

Et quia non necesse est tibi exponi ab aliquo quid intelligere debeas in eo quod dicit a regulis prestitutis, inspice canonum libros, et uidebis omnia illa concilia, que a maioribus seruanda suscepimus, celebrata ante Chalcedonensem synodum, que decreuit regulas sanctorum Patrum per singula eatenus concilia constitutas proprium robur obtinere, a quibus omnibus Leo precipit metropolitanos singularum prouinciarum episcopos nulla aut negligentia aut presumptione discedere. Et hinc Gelasius in generali decreto ad omnes episcopos de institutis ecclesiasticis dicit : Cum nobis contra salutarium reuerentiam regularum cupiamus temere nil licere,  et cum sedes apostolica super his omnibus, fauente Domino, que paternis canonibus sunt prefixa, pio deuotoque studeat tenere proposito, satis indignum est quemdam uel pontificum, uel ordinum subsequentium, hanc obseruantiam refutare, quam beati Petri sedem et sequi uideat et docere: satisque conueniens sit ut totum corpus Ecclesie in hac sibimet obseruatione concordet, quam illic uigere conspiciet, ubi Dominus Ecclesie totius posuit principatum. Et sanctus Gregorius ad Gallicanos scribens episcopos, inter alia et cum aliis dicit: Omnia, inquiens, que sanctis canonibus sicut prediximus sunt aduersa, districte sub anathematis interpositione damnentur. Qui beatus Gregorius  sepenumero in suis decretalibus epistolis prestitutas conciliorum regulas obseruari, et ab eis in nullo declinari decernit. Et beatus Hormisda sancto Remigio, uices apostolice sedis ei committens, inter alia ita scripsit: Paternas scilicet regulas, et decreta sanctissimis diffinita conciliis, ab omnibus seruanda mandamus. In his uigilantiam tuam, in his curam et fraterne monita exhortationis ostendimus. His ea quanta dignum est reuerentia custoditis, nullum relinquit culpe locum sancte obseruationis obstaculum. Ibi fas, nefasque perscriptum est; ibi prohibitum ad quod nullus audeat aspirare, ibi concessum quod debeat mens Deo placitura presumere.

His, frater, appone sensum tuum, his suppone mentem tuam, his accommoda animum tuum, his subde intelligentiam tuam, et non errabis, neque difflues per uanas autumationes tuas, quibus es quasi uento pastus, potiusque inflatione distentus, dum tuis compilationibus, nichil tibi ad ea que intendis profuturis, quinimo plurimum obfuturis, incumbis. Quid, inquit beatus Leo, iniquius quam impia sapere, et sapientioribus doctioribusque non credere? Sed in hanc insipientiam cadunt, qui cum ad cognoscendam ueritatem aliquo impediuntur obscuro, non ad propheticas uoces, non ad apostolicas litteras, nec ad euangelicas auctoritates, sed ad semetipsos recurrunt, et ideo magistri erroris existunt, quia ueritatis discipuli non fuerunt. Audis quia uenerabiles Patres leges usque in finem seculi mansuras  condiderunt? Audis quia quidquid ab eorum regulis fuerit diuersum, erit penitus irritum? Audis sacros canones Spiritu Dei conditos, et totius mundi reuerentia consecratos, a quibus nulla negligentia aut presumptione a quolibet deuiari conceditur? Audis quia contra eosdem canones nec etiam apostolica sedes sibi licere aliquid temere cupiat? Audis ut omnia que sanctis canonibus sunt aduersa districte sub anathematis interpositione damnentur? Audis quoniam ibi fas nefasque perscriptum est, ibi prohibitum ad quod nullus audeat aspirare, ibi concessum quid debeat mens Deo placitura presumere, et studes tergiuersationes exquirere ut nulli possis subesse, qui non potes cunctis preesse? Audi etiam quid de his sacrorum conciliorum canonibus  cum aliis orthodoxis etiam B. Augustinus, uir in omni catholica scientia et doctrina opinatissimus, ad Ianuarium scribens sentiat : Illa, inquiens, que non scripta, sed tradita custodimus, que quidem in toto terrarum orbe seruantur, datur intelligi uel ab ipsis apostolis, uel plenariis conciliis, quorum est in Ecclesia saluberrima auctoritas, commendata atque statuta retineri. Omnia itaque talia, que neque sanctarum Scripturarum auctoritatibus continentur, nec conciliis episcoporum statuta inueniuntur, nec consuetudine uniuerse Ecclesie roborata sunt, sed diuersorum locorum diuersis moribus innumerabiliter uariantur, ita ut uix aut omnino nunquam inueniri possint cause,  quas in eis constituendis homines secuti sint, ubi facultas tribuitur, sine ulla dubitatione resecanda existimo. Et Damasus papa, ex cuius epistola quedam tuis commentis inseruisti, non intelligens uel intelligere nolens que ipse dixit, et que tu loqueris, uel de quibus affirmas, scribens, ut premisimus, per uitalem ad Paulinum Antiochenum episcopum, ita de obseruatione canonum, sicut et de integritate fidei, iubet resipiscentes et ad Ecclesiam catholicam reuertentes profiteri, atque propria subscriptione firmare, post alia : Quicunque, inquit, huic epistole subscribere uoluerit, ita tamen ut in ecclesiasticis canonibus, quos optime nosti, et in Nicena fide ante subscripserit, hunc debebis absque aliqua ambiguitate suscipere: non quo hec  ipsa que nos scripsimus, non potueris conuertentium susceptioni proponere, sed quo tibi consensus noster liberum in suscipiendo tribuat exemplum. Et sanctus Leo ad Rauennium Arelatensem episcopum : Ecclesiasticarum, inquit, legum non ignara est dilectio tua, ut intra earum regulas atque mensuras omnia potestatis tue iura contineas. Iusto quippe ideo dicitur lex non esse posita , quia normam preceptionis implet iudicio uoluntatis, cum uerus recti amor in semetipso habet, et apostolicas auctoritates, et canonicas sanctiones: quarum deuotus sectator et diligens exsecutor in eorum procul dubio consortio gloriaberis, qui creditorum sibi profectibus talentorum audire meruerunt: Euge, serue bone et fidelis, et reliqua.  Et S. Gregorius Quiriaco et ceteris episcopis catholicis in Hibernia ita scripsit dicens : Quicunque a peruerso errore Nestorii reuertuntur, coram sancta fraternitatis uestre congregatione eumdem Nestorium cum omnibus suis sequacibus, ac reliquas hereses anathematizantes, uenerandas quoque synodos, quas uniuersalis Ecclesia recipit, recipere et uenerari promittant, et absque ulla dubitatione sanctitas eos uestra, seruatis eis propriis ordinibus, in suo cetu recipiat. Et hinc sanctus Gelasius in epistola ad episcopos per Dardaniam constitutos : Confidimus, inquit, quod nullus iam ueraciter Christianus ignoret, uniuscuiusque synodi constitutum, quod uniuersalis Ecclesie probauit assensus, nullam magis exsequi  sedem pre ceteris oportere quam primam, que unamquamque synodum, et sua auctoritate confirmat, et continua moderatione custodit, pro suo scilicet principatu, quem beatus Petrus apostolus Domini uoce perceptum, Ecclesia nichilominus subsequente, et tenuit semper et retinet.



CAPUT XI. Quod latius de sacris ordinibus et canonum disciplinis ex orthodoxorum uerbis et sensibus sit dicendum.

Hec quidem sufficere posse credo non alta sapienti, sed humilibus consentienti. uerum quia ista tibi non credo debere sufficere, non dicam perfectius siue plenius, quia, ut iam longe ante nos dictum  est, perfectio incrementum, et adiectionem plenitudo non recipit, latius de prefatis sacris ordinibus et canonum disciplinis hic quedam ex orthodoxorum uerbis ac sensibus ad reprimendum sensus tui tumorem, et ad repellendam compilationum tuarum caliginem, ponere dignum duxi. Sancta quippe Ecclesia, quam B. Paulus apostolus supernam Hierusalem, ac matrem nostram, et manentem ciuitatem, et edificationem ex Deo, domum non manufactam appellat, ex angelis et hominibus constat. Que partim ex hominibus societate angelica in ordinibus distinctis perfruens, iam cum Deo in celo regnat, partim uero in ordinibus distinctis adhuc peregrinatur in terra, et ad supernam societatem suspirat, ubi est secundum Apostolum tabernaculum  non manufactum, neque huius creationis . Ad cuius instar per Moysem factum est tabernaculum, de quo dixit ad eum Dominus: Omnia fac iuxta quod tibi in monte ostensum est. In quo superno et uero tabernaculo, quod fixit Deus, et non homo, in interiora uelaminis, id est in ipsum celum, confessionis nostre antistes summus, et sempiternus pontifex, sempiternum habens sacerdotium, sacerdosque magnus secundum ordinem Melchisedech, per proprium sanguinem introiuit semel in sancta, eterna redemptione inuenta: sedensque ad dexteram Patris, id est in gloria paterne maiestatis, interpellat, non uoce sed miseratione, pro nobis . Idemque Rex regum, et Dominus dominantium , per quem reges regnant et  conditores legum iusta decernunt , celestem ac terrenum principatum, cunctam uidelicet rempublicam regens, et uniuersam militiam, tam celestem et spiritalem quam terrenam et temporalem, distinctis in ordinibus disponens ac moderans, et superne atque mundane curie presidens, miro ordine, angelorum hominumque ministerio, pro temporum uarietate et opportunitate dispensat, et que singulis quibusque temporibus uel personis congruit, sua uel occulta inspiratione, uel euidentiori illustratione, uel patefacta preceptione decernit.



CAPUT XII. Qui sint ordines in celo, et in Ecclesia, et in terrena republica.

 Et quia legimus sacros ordines in celo et in terra, et in Testamento ueteri et in Nouo, dispositos a Deo, ex quo iuxta Apostolum omnis paternitas in celo et in terra nominatur, qui sint ordines, id est paternitates in celo, et in Ecclesia, et in terrena republica, sancti doctores nostri, haurientes aquas de fontibus Saluatoris , id est bibentes scientie doctrinam de sanctis Scripturis, patenter ostendunt. Unde beatus Dionysius Areopagites, antiquus scilicet et uenerabilis Pater, sicut didicit a Paulo apostolo, qui raptus usque ad tertium celum uidit secreta celestia, duos libros de angelico et ecclesiastico principatu scripsit. Et beatus Gregorius in libris Moralium, et latius in homilia  Euangelii : Erant appropinquantes ad Iesum publicani et peccatores , que in suis locis lector inueniet, succinctius autem in epistola ad episcopos Galliarum scribens ostendit, in qua dicit: Ad hoc diuine dispositionis prouisio gradus diuersos et ordines constituit esse distinctos, ut dum reuerentiam minores potioribus exhiberent, et potiores minoribus dilectionem impenderent, una concordie fieret ex diuersitate contextio, et recte officium gereret administratio singulorum: neque uniuersitas alia poterat ratione subsistere, nisi huiusmodi magnus eam differentie ordo seruaret. Quia uero creatura in una eademque equalitate gubernari uel uiuere non potest, celestium militiarum exemplar nos instruit; quia dum sint angeli, sint archangeli,  liquet quia natura equales sunt, sed in potestate et ordine, sicut nostis, differt alter ab altero. Si ergo inter hos qui sine peccato sunt ista constat esse distinctio, quis hominum abnuat huic se libenter dispositioni submittere? Hinc etenim pax et caritas mutuo se inuicem complectuntur, et manet firma concordie in alterna et Deo placita dilectione sinceritas, quia unumquodque tunc salubriter completur officium, cum fuerit unus ad quem possit recurri prepositus.



CAPUT XIII. Quod si ordo generalis est omnibus episcopis, non tamen communis est dignitas omnibus.

Ordines quoque ministrantium in Ecclesia ueteris  populi, que usitatiore nomine Synagoga uocatur, fuisse legimus per Moysem a Deo dispositos: qui quales, et qualiter ac quando ordinari deberent, et quando ac qualiter, et quantum in singulis officiis ministrare deberent, historia sacra demonstrat. Sed et nunc in Ecclesia, que regnum celorum appellatur, ad instar celestium ordinum, ministros Domini institutione et apostolica traditione legimus et cognoscimus distincte esse dispositos: qui quales, et qualiter, et a quibus debeant ordinari, et qualiter quique in suis officiis debeant ministrare, ut superius memorauimus, apertissima nobis lectione monstratur, de quibus modo non est dicendum per singula. Tantum de eo unde agitur ordine, et unde ad rem de qua agitur pertinet, beatus Leo, sicut  tibi nuper in suprafata schedula inter alia scriptum dedi, ueluti traditione apostolica decretum didicit, ad Anastasium Thessalonicensem episcopum scripsit : Et si ordo, inquiens, generalis est omnibus sacerdotibus, non tamen communis est dignitas omnibus, quia et inter beatissimos apostolos in similitudine honoris fuit quedam discretio potestatis, et cum omnium par esset electio, uni tamen datum est ut ceteris premineret. De qua forma episcoporum quoque est orta distinctio, et magna ordinatione prouisum est, ne omnes sibi omnia uindicarent, sed essent in singulis prouinciis singuli, quorum inter fratres haberetur prima sententia, et rursus quidam in maioribus urbibus constituti  sollicitudinem susciperent ampliorem, per quos ad unam Petri sedem uniuersalis Ecclesie cura conflueret, et nichil usquam a suo capite dissideret. Qui ergo scit se quibusdam prepositum, non moleste ferat sibi aliquem esse prelatum, sed obedientiam quam exigit etiam ipse dependat. Nam si, ut legimus, angelus angelo dicit: Curre et loquere , et angelus obedit angelo, non debet homo dedignari homini obedire, presertim cum inobedientia parentis primi perditionis causa sit generis humani, et obedientia Saluatoris nostri, qui factus est obediens Patri usque ad mortem crucis, reparatio sit humane salutis. Diabolus quippe superbus hominem superbientem perduxit in mortem; Christus humilis hominem obedientem reduxit ad uitam.  Quia sicut ille elatus cecidit et deiecit consentientem, sic iste humiliatus surrexit et erexit credentem.



CAPUT XIu. Quod et in republica ad instar celestis militie diuersi sint ordines.

Quia etiam sint angeli gentibus prelati, doctores catholici ex uerbis angeli per Danielem prophetam ostendunt, dicentis: Ego ueni propter sermones tuos. Princeps autem regni Persarum restitit mihi uiginti et uno diebus, et ecce Michel unus de principibus primis uenit in adiutorium mihi ; et paulo post: Nunc reuertar ut prelier aduersus principem Persarum. Cum enim egrederer, apparuit princeps  Grecorum adueniens . Quos, inquit beatus Gregorius , alios principes gentium nisi angelos appellat? quia certa angelorum ministeria dispensandis singulis quibusque gentibus sunt prelata, cum subiectorum mores aduersus se uicissim prepositorum spirituum opem merentur, ipsi qui presunt spiritus contra se uenire referuntur. Is namque angelus, qui Danieli loquebatur, captiuis Isrelitici populi in Perside constitutis prelatus agnoscitur: Michel autem eorum qui ex eadem plebe in Iudea terra remanserant, prepositus inuenitur. Unde et ab hoc eodem angelo paulo post Danieli dicitur: Nemo est adiutor meus in omnibus his, nisi Michel princeps uester, de quo dicit: Et ecce Michel unus de principibus primis  uenit in adiutorium mihi. Qui dum nequaquam simul esse, sed uenire in adiutorium dicitur, aperte ei populo prelatus agnoscitur qui captiuus in alia parte tenebatur. Quid est ergo angelum dicere: Ego ueni propter sermones tuos: princeps autem regni Persarum restitit mihi, nisi sua subditis opera nuntiare? Et his beatus Hieronymus consona dicit, que plenius qui uoluerit in suis locis legere potest. Ad quod instar sunt ordines in seculo Dei ordinatione distincti, sicut monstrat Apostolus, dicens: Subiecti estote omni humane creature propter Deum, siue regi tanquam precellenti, siue ducibus tanquam ab eo missis . Liquet, inquit beatus Gregorius , quod omnes homines  natura equales genuit, sed uariante meritorum ordine, alios aliis culpa postponit. Ipsa autem diuersitas, que accessit ex uitio, diuino iudicio dispensatur, ut quia omnis homo eque stare non ualet, alter regatur ab altero.



CAPUT Xu. De paternitatibus et incolatibus in celo, et in Ecclesia et republica.

Et quia per distinctos ordines sunt paternitates et incolatus a Deo constituti in celo, de quibus per Danielem dicitur: Millia millium ministrabant ei, et decies millies centena millia assistebant ei , quibus electorum quoque hominum numerus iungitur, et aliud est ministrare, aliud assistere, ad instar  huius celestis dispositionis, et in mundo, non solum dimensiones ecclesiasticorum incolatuum, sed et terrenorum, disposite a Deo existunt, sicut et in ueteri populo exstiterunt, ueluti libro Pentateucho demonstratur in dimensione terre promissionis per duodecim tribus filiorum Isrel. Unde et Paulus in Synagoga apud Antiochiam faciens sermonem, dixit: Deus plebis Isrel elegit patres nostros ; et paulo post: Destruens gentes septem in terra Chanaam, sorte distribuit eis terram eorum . Eiecit, inquit psalmus, a facie eorum gentes, et sorte diuisit eis terram in funiculo distributionis . Et beatus Ioannes in Apocalypsi dicit, audisse se numerum de unaquaque tribu duodecim millia signatorum . Hoc enim numero  diffinito, ut catholici doctores exponunt, innumerabilis significatur totius Ecclesie multitudo, que de patriarchis, uel prosapia carnis, uel fidei est imitatione progenita. Si enim, inquit, uos Christi, ergo Abrahe semen estis  Ad augmentum autem perfectionis pertinet et ipsa duodecim duodecies multiplicari, et ad summam millenarium perfici, qui est denarius numerus quadratus solidus, significans stabilem Ecclesie uitam. Propterea quippe duodenario numero sepius Ecclesia figuratur, quia per orbem quadratum in fide consistit sancte Trinitatis. Ter enim quaterni decusdipondius faciunt. Denique et apostoli, eamdem mundo fidem predicaturi, duodecim sunt electi, numero scilicet mysterium operis sui figurantes. Missi sunt enim per quadratum mundum  predicare fidem sancte Trinitatis, et incarnatum de Spiritu sancto ex Maria uirgine Dominum Iesum Christum, et hunc crucifixum, sicut in Symbolo continetur: quo signo crucis, et per Ezechielem in figura , et per Ioannem in speciei ueritate , fideles signati monstrantur. Nam et ipsa crucis figura dilatatum ubique Domini significat regnum, et monarchiam fidei ipsius signi, sicut uetus distichon probat:

Respice distinctis quadratum partibus orbem,
   Ut signum fidei cuncta tenere probes.
Neque enim frustra in fronte pontificis nomen Domini tetragrammaton scribebatur, nisi quia hoc est signum in fronte fidelium, de quo in psalmo pro torcularibus  canitur: Domine Dominus noster, quam admirabile est nomen tuum in uniuersa terra! etc., usque dum ait, ut destruas inimicum et defensorem . Ipsosque incolatus parochiarum ac regionum, olim sancto Spiritu ante incarnationem Christi per prophetam predictos, et post ascensionem in celum eodem sancto Spiritu per sanctos Dei homines dimetiendos fore, demonstrat sanctus Basilius  tractans uersum quo dicitur: Conuallem tabernaculorum dimetiar. Hanc, inquiens, precipuam et uelut priuatam quondam plebem, scilicet Isreliticam hereditatem populi, in diuisionem uocabo, et communem cum ceteris omnibus faciam. Cum autem diuisum fuerit testamentum in omnes, et cum eius utilitas uniuersis ceperit esse communis,  Deo pro nobis aliquid melius prouidente, tunc etiam conuallis tabernaculorum dimetietur, hoc est, uniuersus orbis terrarum, qui uallis tabernaculorum pro habitaculis corporum dictus est, hic uelut quadam sorte diuisus atque dimensus, per singula loca Ecclesiarum Dei parochiis et incolatibus diuidetur. Tunc etiam ea que diuisa sunt, in unitatem fidei congregabit ille qui pacificat per sanguinem crucis sue, siue que in terra sunt, siue que in celis, et qui medium parietem soluens, fecit utraque unum. Hinc iterum scriptum est: Distribuite domos eius, uidelicet uniuersalis Ecclesie, per custodiarum parochias predicando, ut enarretis in progenie altera, quoniam hic est Deus noster, et ipse reget nos in secula . Ad quod instar, secundum  constitutionem Anacleti, Dionysius papa rusticanis parochiis terminos certos posuit, ac ponendos disposuit, de quibus etiam Chalcedonense concilium que sunt nota decreuit.

De prouinciarum autem dimensione, et ciuitatum priuilegiis, que ad instar duodecim tribuum Isrelitici populi ethnici statuerunt, et apostolica sunt postea constitutione firmata, sanctus Clemens in prima epistola ad Iacobum Hierosolymitanum episcopum, qui et frater Domini appellatur, scripsit, quod tu in compilatione tua sicut et nec precedentia uerba Leonis ponere uoluisti, ne inueniretur in eis quod tu alicui, preter apostolice sedis pontifici, deberes aliquo modo subdi, inaniter putans quod si tu hec in tuo pitaciolo non poneres, alii non haberent libros  ubi ea legere potuissent. Sed quis ea que nosti ignorat? Prius enim quam formareris in utero illa nouimus, et antequam exires de uulua sepissime legimus, et discretius quam tu Scripturas sacras et canones sacros intelligas intelleximus. Ait enim beatus Clemens inter alia in prefata epistola , iussisse beatum Petrum, in illis, inquiens, ciuitatibus, in quibus olim apud ethnicos primi flamines eorum, atque primi legis doctores erant, episcoporum primates poni uel patriarchas, qui reliquorum episcoporum iudicia et maiora quoties necesse foret negotia in fide agitarent, et secundum Domini uoluntatem, sicut constituerunt sancti apostoli, ita ut ne quis iniuste periclitaretur, diffinirent.  In illis autem ciuitatibus, in quibus dudum apud predictos erant ethnicos eorum archiflamines, quos tamen minores tenebant quam memoratos primates, archiepiscopos institui precepit, qui non tamen primatum, sed archiepiscoporum fruerentur nomine. Episcoporum quoque iudicia, ut superius memoratum est, et maiora ecclesiarum negotia, si ipsi reclamauerint, aut aliquem timorem, aut istos uel alios suspectos habuerint, ad iam dictos primates uel patriarchas, ne aliquis innocenter periret, transferri perdocuit. In singulis uero reliquis ciuitatibus, singulos, et non binos uel ternos aut plures, episcopos constitui precepit, qui non primatum, aut archiepiscoporum, aut metropolitanorum nomine, quia matres ciuitatum non tenent, sed episcoporum  tantum uocabulo potirentur, quoniam nec inter ipsos apostolos par institutio fuit, sed unus omnibus prefuit. Hoc tamen preuidendum instituit, ne in uillis, aut castellis, uel modicis ciuitatibus instituerentur episcopi, ne uile eorum nomen fieret. Episcopos ergo uicem apostolorum gerere Dominum docuisse dicebat, et reliquorum discipulorum uicem tenere presbyteros insinuabat debere.

Et sanctus Anacletus, successor Clementis, a beato Petro apostolo presbyter ordinatus, in prima epistola ad omnes episcopos et ceteros fideles : Priuilegia, inquit, Ecclesiarum et sacerdotum sancti apostoli, iussu Saluatoris, intemerata et inuiolata euis decreuerunt manere temporibus. Leges Ecclesie apostolica firmamus auctoritate,  et peregrina iudicia submouemus. Unde et Dominus mentionem faciens Lot, per Moysem loquitur dicens: Ingressus es quidem, inquiunt, ut aduena, nunquid ut iudices?  Unaqueque enim prouincia, tam iuxta ecclesiasticas quam iuxta seculi leges, suos debet iustos et non iniquos habere iudices, et non externos, nisi apostolice huius sedis decreuerit auctoritas: quatenus quicunque causam habuerit, apud suos iudices iudicetur, et non ad alienos, causa uagandi, stimulante proteruia, suam despiciens patriam transeat, sed ad duodecim eiusdem prouincie iudices, ad quorum iudicium omnes cause ciuitatum referuntur, deferatur negotium. Si autem fuerit ecclesiasticum, apud episcopos, interueniente primate, si maior causa fuerit; si uero  minor, metropolitano. Si uero fuerit seculare, apud eiusdem ordinis uiros, iudicio tamen episcoporum, cum Apostolus priuatorum Christianorum causas magis ad Ecclesias deferri, et ibidem sacerdotali iudicio terminari uoluit. Et in secunda epistola ad episcopos in Italia constitutos dicit: Prouincie autem multo ante Christi aduentum tempore diuise sunt maxima ex parte, et postea ab apostolis, et beato Clemente predecessore nostro, ipsa diuisio est renouata. Et in capite prouinciarum, ubi dudum primates legis erant seculi, ac prima iudiciaria potestas, ad quos qui per reliquas ciuitates commorabantur, quando eis necesse erat, qui ad aulam imperatorum uel regum confugere non poterant, uel  quibus permissum non erat confugere, pro oppressionibus uel iniustitiis suis [confugiebant], ipsosque appellabant quoties opus erat, sicut in lege eorum preceptum erat, ipsis quoque in ciuitatibus uel locis nostri patriarchas uel primates, qui unam formam tenent, licet diuersa sint nomina, leges diuine et ecclesiastice poni et esse iusserunt, ad quos episcopi, si necesse fuerit, confugerent eosque appellarent, et ipsi nomine primatum fruerentur, et non alii: relique uero metropolitane ciuitates, que minores iudices habebant, licet maiores comitibus essent, haberent metropolitanos suos, qui predictis iuste obedirent primatibus, sicut et in legibus seculi olim ordinatum erat, qui non primatum, sed aut metropolitanorum, aut archiepiscoporum nomine  fruerentur. Et licet singule metropoles ciuitates suas prouincias habeant, et suos metropolitanos habere debeant episcopos, sicut prius metropolitanos iudices habebant seculares, primates tamen, ut prefixum est, et tunc et nunc habere iusse sunt, ad quos post sedem apostolicam summa negotia conueniant, ut ibidem quibus necesse fuerit releuentur et iuste restituantur, et hi qui iniuste opprimuntur iuste reformentur atque fulciantur, episcoporumque cause et summorum negotiorum iudicia, salua apostolice sedis auctoritate, iustissime terminentur. Et in tertia epistola: De primatibus, inquit, karissimi, super quibus me quidam uestrum consuluerunt, aut si esse deberent, an non, quantum hactenus de his a beato Petro  apostolo, et a reliquis apostolis, et a beato Clemente nostro sancto predecessore et martyre nouimus statutum, denegare uobis minime possumus. Et quis est, qui querentibus fratribus denegare possit dubitationem uel necessitates eorum? Sacerdotum, fratres, ordo bipartitus est, et sicut Dominus illum constituit, a nullo debet perturbari. Scitis autem a Domino apostolos esse electos et constitutos, et postea per diuersas prouincias ad predicandum dispersos. Cum uero messis ceperat crescere, uidens paucos esse operarios, ad eorum adiumentum septuaginta eligi precepit discipulos. Episcopi uero Domini apostolorum, presbyteri quoque septuaginta discipulorum locum tenent. Episcopi autem non in castellis aut modicis ciuitatibus debent  constitui, sed presbyteri per castella et modicas ciuitates atque uillas debent ab episcopis ordinari et poni, singuli tamen per singulos titulos suos; et episcopus non ab uno, sed a pluribus debet episcopis ordinari, et ut dictum est, non ad modicam ciuitatem, ne uilescat nomen episcopi, aut alicubi, sed ad honorabilem urbem titulandus, et denominandus est: presbyter uero ad qualemcunque locum uel ecclesiam in eo constitutam est preficiendus, atque in ea diebus uite sue durandus. Amplius quam isti duo ordines sacerdotum, nec nobis a Deo collati sunt, nec apostoli docuerunt. Episcoporum uero ordo unus est, licet sint primates illi qui primas ciuitates tenent, qui et in quibusdam  locis patriarche a nonnullis uocantur. Illi autem qui in metropoli a beato Petro, ordinante Domino, et predecessore nostro predicto sancto Clemente, seu a nobis constituti sunt, non omnes primates uel patriarche esse possunt. Sed ille urbes que prefatis et priscis temporibus primatum tenuere, archiepiscoporum, Patriarcharum, aut primatum nomine fruantur: relique uero metropoles archiepiscoporum, aut metropolitanorum, et non patriarcharum aut primatum utantur nominibus, quia hec eadem et leges seculi in suis continent principibus. Alie autem prime ciuitates, quas uobis conscriptas in quodam tomo mittimus, a sanctis apostolis et a beato Clemente, siue a nobis primates predicatores acceperunt. Hec uero sacrosancta Romana et apostolica  Ecclesia, non ab aliis, sed ab ipso Domino Saluatore nostro primatum obtinuit, sicut ipse beato Petro apostolo dixit: Tu es Petrus, et super hanc petram edificabo Ecclesiam meam. Et paulo post: Prima ergo sedes est celesti beneficio Romane Ecclesie, quam, ut memoratum est, beatissimi Petrus et Paulus suo martyrio consecrarunt. Secunda autem sedes apud Alexandriam beati Petri nomine a Marco eius discipulo atque euangelista consecrata est, quia ipse et in Aegypto primum uerbum ueritatis directus a Petro predicauit, et gloriosum suscepit martyrium, cui uenerabilis successit Habilius. Tertia uero sedes apud Antiochiam, id est, beati Petri apostoli habetur honorabilis, quia illic priusquam Romam ueniret habitauit, et Ignatium  episcopum constituit, et illic primum nomen Christianorum nouelle gentis exortum est. Reliquas uero, ut prediximus, in quodam tomo, prolixitatem uitantes epistole, uobis conscriptas direximus. Inde namque et beati apostoli inter se statuerunt ut episcopi singularum scirent gentium quis inter eos primus esset, quatenus ad eum potior eorum sollicitudo pertineret. Nam et inter beatos apostolos quedam fuit discretio, et licet omnes essent apostoli, Petro tamen a Domino est concessum, et ipsi inter se idipsum uoluerunt, ut reliquis omnibus preesset apostolis, et Cephas, id est caput et principium teneret apostolatus, quia et eamdem formam suis successoribus, et reliquis apostolis tenendam tradiderunt. Et non solum hoc in Nouo Testamento est  constitutum, sed etiam in ueteri fuit. Unde scriptum est: Moyses et Aaron in sacerdotibus eius , id est, primi inter eos fuerunt. Inde sacrum Nicenum concilium paucioribus quidem uerbis, sed non minori auctoritate decreuit , quatenus antiqua consuetudo, scilicet que apud ethnicos statuta fuerat, et apostolica est postea constitutione firmata, seruetur, ut Alexandrinus episcopus suorum omnium habeat potestatem, quia et urbis Rome episcopo parilis mos est. Similiter et apud Antiochiam ceterasque prouincias suis priuilegia seruentur Ecclesiis.

His autem pretermissis, sed et que Zephyrinus decreuit , ut quilibet episcopus accusatus a  duodecim iudicetur episcopis, ad Callistum, et ad Lucium te contulisti, et que Stephanus statuit, qui post eos fuit, contingere noluisti, qui dicit : Nullus prefati ordinis, uidelicet episcopalis, uir accusari potest, aut respondere suis accusatoribus debet, priusquam regulariter a suo primate uocatus sit, locumque defendendi et inquirendi accipiat ad abluenda crimina. Nulli enim metropolitani, aut alii episcopi appellentur primates, nisi hi qui primas sedes tenent, et quorum ciuitates antiqui primates esse censuerunt. Reliqui uero, qui ciuitates metropolitanas adepti sunt, non primates aut archiepiscopi, sed metropolitani uocentur. Urbes enim et loca, quibus primates presidere debent, non modernis, sed etiam multis ante aduentum Christi sunt statute  temporibus, quarum primates etiam gentiles pro maioribus negotiis appellabant. In ipsis uero urbibus post Christi aduentum apostoli et successores eorum patriarchas uel primates posuerunt, ad quos episcoporum negotia, salua in omnibus apostolica auctoritate, et maiores cause post apostolicam sunt sedem referende. Et licet, Apostolo prohibente, inter Christianos non debeant accusationes exerceri, si prohiberi non poterunt accusationes, episcoporum ad memoratos primates debent ab accusatoribus deferri. Studendum est tamen episcopis ut dissidentes fratres magis ad pacem quam ad iudicium cohortentur. Episcopus autem aliter non debet audiri uel iudicari, nisi in presentia omnium comprouincialium, et ab omnibus comprouincialibus episcopis, qui ipsis absentibus iudicari  nec debet, nec potest.

Deinde plurima ex plurimis exponens, que tibi uisa fuerunt tecum facere, sed reuera probantur redarguere, Pelagium decessorem S. Gregorii transilisti, et uerba successoris eius B. Gregorii ad Theoctistam patriciam a suo sensu, quantum ex te fuit, alienans, alienis a beato Gregorio uerbis imposturasti. Ait enim idem Pelagius ad episcopos, qui iniusta uocatione Ioannis ad synodum Constantinopolim ut decernerent cum uniuersalem uocari constituerunt : De cetero, inquiens, fratres, super prouincie causa, unde sedem apostolicam dudum consulere uoluistis, uidetur nobis sufficienter tractatum a sanctis predecessoribus nostris. Sed quia denuo nostram mediocritatem  de eadem re interrogare dignum duxistis, scitote certam prouinciam esse que habet decem uel undecim ciuitates, et unum regem, et totidem minores potestates sub se, et unum episcopum, aliosque suffragatores decem uel undecim episcopos iudices, ad quorum iudicium omnes cause episcoporum, et reliquorum sacerdotum, ac ciuitatum cause referantur, ut ab his omnibus iuste consona uoce decernantur, nisi ad maiorem auctoritatem fuerit ab his qui iudicandi sunt appellatum. Unde non oportet ut degradetur uel dehonoretur unaqueque prouincia, sed apud semetipsam habeat iudices sacerdotes, et episcopos singulos, uidelicet iuxta ordines suos, et quicumque causam habuerit, a suis iudicibus iudicetur,  et non ab alienis, id est a sue iustis iudicibus prouincie, et non ab externis, nisi, ut iam prelibatum est, a iudicandis fuerit appellatus. Si uero in qualibet prouincia orte fuerint questiones, et inter ipsius prouincie episcopos discrepare ceperit ratio, atque inter ipsos dissidentes non conueniat, ad maiorem tunc sedem referantur, et si illic facile et iuste non discernuntur, ubi fuerit synodus regulariter congregata canonice et iuste discernantur. Maiores uero et difficiles questiones, ut sancta synodus statuit, et beata consuetudo exigit, ad sedem apostolicam semper referantur.



CAPUT XuI. De metropoli Rhemorum, et castro Lauduno; et quod tres primarie sedes una fuit sedes Petri. Hormisde ad sanctum Remigium epistola.


uide, frater, utrum certa sit prouincia metropoli Rhemorum ex antiquo subiecta: que metropolis undecim ciuitates sub se habuit etiam antequam beatus Remigius auctoritate Africani concilii ordinaret episcopum in castello in quo et tu metropolis tue suffragator es ordinatus episcopus, et refragator ipsius dignitatis atque auctoritatis, asse, ut dicitur, excreuisti de pusillo magnus apud te oppidanus episcopus. Quod, sicut Eutropius antiquus historiographus dicit, auctore Marcobrio pretore conditum, ab exordio sui in paganismo inter ciuitates uel prouinciales sedes nomen et locum non habuit. Et postquam B. Sixtus a Sixto sedis Romane pontifice primus ad Rhemensem metropolim fuit directus episcopus,  in Christianismo per quindecim archiepiscoporum tempora, plurimis annorum euolutis curriculis, in Rhemensi parochia, sicut et alia municipia que hodieque ibidem consistunt, municipalem locum tenuit, sicut et tomus quem Anacletus episcopis de sedium priuilegiis se interrogantibus se misisse dicit patenter ostendit, ueluti ipse legere potes in eodem breuiaro, in quo descriptis ciuitatibus metropoli Rhemorum subiectis, nomen castelli in quo es ordinatus episcopus, nequaquam inuenies. Sed et per plures annos tempore eiusdem B. Remigii, qui, ut ueraces nostratium historie monstrant, septuaginta quatuor et eo amplius annos in episcopatu degens, et multis insignibus uirtutibus clarus, iam in senecta sua ibidem ordinauit episcopum, et rebus ecclesiasticis  , idem episcopium sufficienter ditauit. Quamobrem sicut sedes Ecclesiarum, scilicet Romane, Alexandrine, atque Antiochene, idcirco specialiter legimus sedes dici, cum plurime sedes et apostolorum, sicut Iacobi Hierosolyme, et Ioannis apud Ephesum, in qua sedit et Thimotheus beati Pauli discipulus, et multe alie principalium ciuitatum quoniam sedes sunt, quin potius, licet disparentur longinquitate terrarum, una sedes sunt magni Petri apostolorum principis: ita pro modo suo Rhemorum metropolis, et Laudunensis parochia, specialiter  inter ceteras sedes prouinciales Rhemorum prouincie una est sedes, quia beatus Remigius eamdem sedem Laudunensem in subsellio Rhemensis metropolis consedere fecit, quam a sua parochia, non autem a diecesis prouincia, scidit. Quia uero Alexandrina et Antiochena sedes, sicut et Romana, beati Petri sint sedes, Leo ad Dioscorum Alexandrinum episcopum monstrat, dicens : Cum enim beatissimus Petrus apostolicum a Domino acceperit principatum, et Romana Ecclesia in eius permaneat institutis, nefas est credere quod sanctus discipulus eius Marcus, qui Alexandrinam primus Ecclesiam gubernauit, aliis regulis traditionum suarum decreta formauerit, cum sine dubio de eodem fonte gratie unus spiritus et discipuli fuerit et magistri,  nec aliud ordinatus tradere potuerit quam quod ab ordinatore suscepit. Non ergo patimur ut cum unius nos corporis et fidei fateamur, in aliquo discrepemus, et alia doctoris, alia discipuli instituta uideantur. Et sanctus Gregorius ad Eulogium Alexandrinum episcopum : ueritatis, inquit, minister, Petri sequax et sancte Ecclesie predicator, scit quia illa loqui potuisti, que de sede Petri apostoli per os doctoris sonare debuerunt. Et item idem ad eumdem: Sit ergo illi laus, sit in excelsis gloria, cuius dono adhuc in sede Petri clamat uox Marci. De Antiochena autem Ecclesia sanctus Innocentius ad Alexandrum Antiochenum episcopum dicit : Reuoluentes itaque auctoritatem Nicene synodi, que una omnium per  orbem terrarum mentem explicat sacerdotum, que censuit de Antiochena Ecclesia cunctis fidelibus, ne dixerim sacerdotibus, esse necessarium custodire, qua super diecesim suam predictam Ecclesiam, non super alium aliquam prouinciam recognoscimus constitutam. Unde aduertimus non tam pro ciuitatis magnificentia hoc eidem attributum, quam quod prima primi apostoli sedes esse monstretur, ubi et nomen accepit religio Christiana, et que conuentum apostolorum apud se fieri celeberrimum meruit, queque urbis Rome sedi non cederet, nisi quod illa in transitu meruit, ista susceptum apud se consummatumque gaudet. Et Leo ad Maximum Antiochenum episcopum : Oportet, inquit, dilectionem tuam toto corde conspicere cuius Ecclesie  gubernaculis te Dominus uoluit presidere, et eius meminisse doctrine quam precipuus apostolorum omnium beatissimus Petrus, per totum quidem mundum uniformi predicatione, sed speciali magisterio in Antiochena et Romana urbe fundauit, ut illum in sue glorificationis domicilio preeminentem ea intelligas reposcere instituta que tradidit, sicut ab ipsa quam confessus est ueritate suscepit. Neque ullo modo sinas in Orientalibus Ecclesiis, maximeque his quas Antiochene sedi sacratissimorum patrum Niceni canones deputarunt, ab improbis hereticis Euangelio resultari. Et post aliquanta: Dignum est enim te apostolice sedi in hac sollicitudine esse consortem, et ad agendi fiduciam priuilegia  tertie sedis agnoscere, que in nullo cuiusquam ambitione minuitur: quia tanta apud me est Nicenorum canonum reuerentia, ut ea que sunt a sanctis Patribus constituta, nec permiserim, nec patiar aliqua nouitate uiolari. Et si enim diuersa nonnunquam sunt merita presulum, tamen iura permanent sedium, quibus possunt emuli perturbationem aliquam fortassis inferre, non tamen possunt minuere dignitatem.

Et sanctus Gregorius ad Anastasium Antiochenum episcopum : Ecce in sancta senectute beatitudo uestra multis tribulationibus laborat, sed perpendat, cuius sedem teneat, nunquid non illius, cui uoce ueritatis dictum est: Cum senueris, alius te cinget, et ducet quo non uis?   Et idem ad eumdem : Amen, gratia. Que uidelicet uerba, de scriptis uestris accepta, idcirco in meis epistolis pono, ut de sancto Ignatio uestra beatitudo cognoscat quia non solum uester est, sed etiam noster. Sicut enim magistrum eius apostolorum principem habemus communem, ita quoque eiusdem principis discipulum nullus nostrum habet priuatum. Hunc enim Ignatium beatus Petrus, quando Romam petiit, Antiochie pro se ordinauit episcopum. Et licet beatus Petrus antea in Antiochia sederit, quam Romam uenerit, unde Marcum Alexandriam misit: non tamen ideo Antiochia secunda, sed tertia sedes, et Alexandrina Ecclesia secunda sedes dicitur, propter priuilegium Euangelii, quod sanctus Marcus euangelista ore Petri excepit  atque conscripsit, quod et in Alexandria predicauit, et Alexandrinum populum, cum subiectis eidem magne ciuitati urbibus, uere fidei fundamento fundauit, sicut et sanctus Gregorius ad Eulogium Alexandrinum episcopum inter cetera scribit dicens : Est aliquid quod nos erga Alexandrinam Ecclesiam quadam peculiaritate constringit, et in eius amore proniores existere speciali quodammodo lege compellit. Nam sicut omnibus liquet quod beatus euangelista Marcus a S. Petro apostolo magistro suo Alexandriam sit transmissus, sic huius nos magistri et discipuli unitate constringimur, ut et ego sedi discipuli presidere uidear propter magistrum, et uos sedi magistri propter discipulum. Ad hanc autem unitatem cordium  etiam uestre sanctitatis meritis ligamur, quos auctoris sui salubriter sequi instituta cognoscimus, et semper ad magistri sui gremium, unde illic predicatio salutis exorta est, tota se conferre deuotione sentimus. Et item, quod tres ille sedes, scilicet Romana, Alexandrina, et Antiochena, una sit Petri sedes, ad eumdem Eulogium Alexandrinum episcopum scribit : Suauissima, inquiens, mihi sanctitas uestra multa in epistolis suis de sancti apostolorum principis Petri cathedra locuta est, dicens quod ipse in ea nunc usque in suis successoribus sedeat. Et quidem ego indignum me esse non solum in honore presidentium, sed etiam in numero stantium agnosco; sed cuncta que dicta  sunt in eo libenter accepi, quod ille mihi de Petri cathedra locutus est, qui Petri cathedram tenet, et cum me specialis honor nullo modo delectet, ualde tamen letatus sum, quia uos sanctissimi quod mihi impendistis, uobismetipsis dedistis. Quis enim nesciat sanctam Ecclesiam in apostolorum principis soliditate confirmatam, qui firmitatem mentis traxit in nomine, ut Petrus a petra uocaretur, cui ueritatis uoce dicitur: Tibi dabo claues regni celorum ; et tu aliquando conuersus confirma fratres tuos ; et iterum: Simon Ioannis, amas me? Pasce oues meas . Ita et cum multi sint apostoli, pro ipso tamen principatu, sola apostolorum principis sedes in auctoritate conualuit, que in tribus locis unius est. Ipse enim sublimauit sedem,  in qua etiam quiescere et presidendo uitam finire dignatus est. Ipse decorauit sedem, in qua euangelistam discipulum misit. Ipse firmauit sedem, in qua septem annis quamuis discessurus sedit. Cum ergo unius atque una sit sedes, cui ex auctoritate diuina tres nunc episcopi president, quidquid ego de uobis boni audio, hoc mihi imputo; si quid de me boni creditis, hoc uestris meritis imputate, quia in illo unum sumus qui ait: Ut omnes unum sint, sicut et tu, Pater, in me et ego in te, ut et ipsi in nobis unum sint .

Si ergo, frater, immemor beneficiorum a me tibi impensorum oblitus, aduersum me rebellare non times, time tamen rebellare aduersus beatum Remigium, qui sicut modo audisti, nunc usque in suis  successoribus qualibuscunque sedet; et quia sedes illius est, in qua resides ex auctoritate diuina, et ipsius beati Remigii benignitate, inter sedes, quod antea non fuerat, computata: quidquid de me, qui sedeo in sede illius, boni audis, tibi imputare debes, quia quidquid de te boni audio, mihi imputo, et quidquid de te sinistrum audio, non tantum tuis, sed et meis peccatis imputo, per cuius manus impositionem Dei iudicio te in illa sede residere cognosco. Desine ergo ab ea quam cepisti mentis improbitate, et assume mentis humilitatem cum uirtute sancte obedientie, ut in illo unum simus, qui ait: Ut omnes unum sint, sicut et tu, Pater, in me et ego in te: ut et ipsi in nobis unum sint. Quoniam sicut et ex uerbis apostolice sedis audisti, licet harum Ecclesiarum,  Alexandrine scilicet et Antiochene, presules beati Petri sedes tenere se cognoscant, quod et Romani pontifices attestantur, non tamen subditas easdem sedes Romane sedi denegant, nec ipsi Romano pontifici subdi modo quolibet dedignantur; nec tui decessores ac predecessores subdi dedignati sunt Rhemorum episcopis, et de rebus Ecclesie Rhemorum metropolis de quibus ditatum est episcopium Laudunense, quando in ipsam uenerunt parochiam, humiliter ac benigne Rhemensi Ecclesie famulari, ex quo beatus Remigius sanctum Genebaudum in Laudunensi castello episcopum non solum constituit, sed etiam, ut ostendit antiqua traditio, et monimentum reclusionis, qua eum propter  excessum notissimum secundum regulas reclusit, post dignam satisfactionem restituit: sicut et mihi decessores tui Simeon et Pardulus, cui successisti, exhibuerunt usque ad tuam prelationem, quem Rhemensis Ecclesia ab ipsis, ut ita dicam, cunabulis dulci benignitate nutriuit, et pannis infantie eluit atque exuit, et ad uirum perduxit, atque ad episcopatum prouexit. De quo nunc per ora sibi seruientium cum suspiriis ac gemitibus dicit: Ex nobis exiit, sed non erat ex nobis; si enim fuisset ex nobis, permansisset utique nobiscum. Et attendens qualiter episcopi ciuitatum sue prouincie, quos non nutriuit, sed regulariter ordinauit, ei benignitatis et humilitatis atque obedientie impendant obsequia, dicit: Populus quem non cognoui seruit mihi, in  auditu auris obedit mihi: filius autem alienus mentitus est mihi, filius alienus inueterauit , uidelicet quia quod agit ad hominem uetustum pertinet, et claudicat a semitis suis, quas in mandatis Domini per humilitatem et obedientiam debuerat currere, et sumens lamentum Domini de Isaia: Filium, inquit, nutriui et exaltaui, ipse autem spernit me . Et licet tu hoc forte non recogites neque timeas, certus tamen esse potes quia sanctus Remigius a te reposcet in conspectu Domini obedientiam dependendam suis successoribus, et tuis prepositis, quam instituit quando in eodem castello, in quo ordinatus es, consecrauit episcopum, sicut de uerbis beati Leonis ad Maximum Antiochenum episcopum: Preposui beatum Petrum, in sue glorificationis domicilio  preeminentem, ea reposcere instituta, que in Antiochia tradidit. Attamen, uelis nolis, sanctus Hormisda papa tibi ostendet primatem esse huius prouincie illum qui in sede beati Remigii apud Rhemorum metropolim est ordinatus episcopus. Ait enim in epistola ad eum directa: Dilectissimo fratri Remigio Hormisda. Suscipiens plena fraternitatis tue congratulatione colloquia, quibus nos germane salutis tue letificauit indicio, corporali cum spiritalibus officiis incolumitate subnixo, congruum esse perspeximus, hanc ipsam, quam mente gerimus, uerbis aperire letitiam. Agis enim summi documenta pontificis, dum et predicanda facis, et ea insinuare non differs. Prerogatiuam igitur de nostri sumpsimus electione iudicii, quando id operatum te esse  didicimus, quod ceteris agendum obnixius imperamus, ut in prouinciis tanta longinquitate disiunctis, et apostolice sedis uigorem, et patrum regulis studeas adhibere custodiam. uices itaque nostras per omne regnum dilecti et spiritalis filii nostri Clodouei, quem nuper, adminiculante superna gratia, plurimis et apostolorum temporibus equiparandis signorum miraculis predicationem salutiferam concomitantibus, ad fidem cum gente integra conuertisti, et sacri dono baptismatis consecrasti, saluis priuilegiis que metropolitanis decreuit antiquitas, presenti auctoritate committimus, augentes studii huius participatione ministerii, dignitatem, releuantes nostras eiusdem remedio dispensationis excubias.  Et licet de singulis non indigeas edoceri, a quo iam probauimus acutius uniuersa seruari, gratius tamen esse solet, si ituris trames ostenditur, et laboraturis iniuncti operis forma monstratur. Paternas igitur regulas, et decreta sanctissimis diffinita conciliis ab omnibus seruanda mandamus. In his uigilantiam tuam, in his curam et fraterne monita exhortationis ostendimus. His ea quanta dignum est reuerentia custoditis, nullum relinquit culpe locum sancte obseruationis obstaculum. Ibi fas nefasque perscriptum est, ibi prohibitum, ad quod nullus audeat aspirare, ibi concessum quod debeat mens Deo placitura presumere. Quoties uniuersale poscit religionis causa concilium, te cuncti fratres euocante conueniant, et si quos eorum specialis negotii pulsat  intentio, iurgia inter eos oborta compesce, discussa sacra lege determinando certamina. Quidquid autem illic pro fide et ueritate constitutum, uel prouida dispensatione preceptum, uel persone nostre auctoritate fuerit confirmatum, totum ad scientiam nostram instructa relationis attestatione perueniat. Eo fiet ut et noster animus officii caritate dati, et tuus securitate perfruatur accepti. Deus te incolumem custodiat, frater carissime.

Sed et Adrianus papa Tilpino predecessori nostro talia sue auctoritatis priuilegia, et sibi commisse Ecclesie dedit, sicut scripta que habemus demonstrant. Que exiguitas mea nec meruit, nec ambit, nec appetit, nec requirit, quanquam et quarti Leonis, et nomine ac gratia Benedicti auctoritas mihi priuilegia  non a me quesita contulerint, quia sufficiunt mihi que per sacros canones unicuique sunt metropolitano collata. Unde sicut omnibus generaliter episcopis conuenit pro Romano pontifice, et speciali Petri uicario Dominum exorare, ueluti et traditio demonstrat ecclesiastica , eidemque ab omnibus obediri oportet, sicut ex euangelica et apostolica auctoritate, maiorum traditione, atque antiqua consuetudine noscitur esse decretum: sic ab omnibus prouincie cepiscopis, qui a primate sue metropolis ordinantur, conuenit secundum sacras  regulas obediri, et pro eo Dominum supplicari, quoniam incolumitas presidentis salus est subditorum. Sed et te in his uigilantiorem curam exhibere conuenerat, quem taliter, ut premisi, a se nutritum Rhemorum metropolis in subsellio sedis sue ordinauit episcopum. Que non meo, sed ex Scripturarum sensu beati Leonis institutione profero : Instante, inquit, passione sua Dominus, que discipulorum erat turbatura constantiam, ait: Simon, ecce Satanas expostulauit, ut uos cerneret ueluti triticum; ego autem rogaui pro te ne deficiat fides tua; et tu aliquando conuersus confirma fratres tuos . Et omnibus apostolis: uigitate, et orate, ne  intretis in tentationem . Commune erat omnibus apostolis periculum de tentatione formidinis, et diuine protectionis auxilio pariter indigebant, quoniam diabolus omnes exagitare, omnes cupiebat elidere; et tamen specialis a Domino Petri cura suscipitur, ut pro fide Petri proprie supplicetur, tanquam aliorum status certior sit futurus, si mens principis uicta non fuerit. In Petro ergo omnium fortitudo munitur, et diuina gratia ita ordinatur auxilium, ut firmitas que per Christum Petro tribuitur, per Petrum apostolis conferatur. Cum itaque et uobis prouincie cepiscopis, per primatem eius, orationibus et manus impositione in ordinatione gratia sancti Spiritus et episcopalis ordo tribuitur, iustum esse perpenditur ut, papa Romano  prelato, ei a uobis orationis deuotio et obeditionis dilectio rependatur; quod et in illis temporibus actum legimus, in quibus non adeo abundauit iniquitas, et refriguit caritas, sicut modo in nostris agitur. Lege nimirum epistolam Leonis ad Anastasium, et inuenies cum Attico metropolitano episcopos prouincie sue Romam uenisse sine datis induciis, non retardatos metu sublimissime inter mundanos apices potestatis, per seuitiam hiemis, per iter asperum et periculis plenum, per inuias niues, cum tanto labore atque discrimine, ut ex his qui episcopum comitati sunt, quidam defecerint, ut cum eo de indignissima afflictione quam pertulit, lacrymabili actione conquererentur. Quod tu quomodo ageres, si metropolitanum tuum hoc  indigere uideres, qui quantiscunque potes molitionibus certas, ut tue metropoli auctoritatem ex antiquo per sacras regulas attributam deroges, ac per hoc omnibus metropolitanis debita iura tollas? Sicut enim Apostolus Corinthiis dicit: Et si aliis non sum apostolus, sed tamen uobis sum; nam signaculum apostolatus mei uos estis in Domino ; et si aliis primas forte non essem, tibi tamen apud te primas esse debueram; nam signaculum primatus mei tu es, quem sine interrogatione primatis alterius, cum consensu cepiscoporum Rhemensis prouincie, potui ordinare episcopum: qui me tunc uehementer ac inhianter cupiebas esse primatem totius prouincie, tantum ut uel in uno oppidulo  posses esse episcopus, et etiam, si uellem et auctoritas ac ratio foret, honoris ac potestatis cupidus, uicanus fieri consentires episcopus, qui Grece uocatur chorepiscopus, sicut nunc paret, qui humilitatis ministerio ac potestate abuteris in cupiditatis ac superbie uanitate.



CAPUT XuII. De rebellione minorum sacerdotum erga potiores, et de Constantinopolitana sede reluctante aduersus apostolicam.

Et cum hec ita se habeant, non miror si te ad hoc potui prouocare, ut aduersum me tumeres, et nolles secundum diuinam dispositionem esse subiectus, qui Conditori suo nolens subiici, de celo cum  suis complicibus in hunc caliginosum erem miserabiliter est deiectus, eternis suppliciis cruciandus. Nam et in ueteri Testamento minoris dignitatis sacerdotes contra potiores suos se eleuauerunt, Core scilicet cum suis complicibus; unde uindictam debitam a Domino susceperunt, sicut ueneranda narrat historia . In Nouo nichilominus Testamento inter sacros ordines legimus seditiones exortas: et primum quidem diaconibus se aduersus presbyteros, itemque presbyteris et chorepiscopis aduersus episcopos efferentibus, unde nunc necesse non habemus sermonem in longum protrahere, que nouimus a sacris canonibus esse composita. Tantum de episcopali ordine dicamus, quem etiam ignis cupiditatis, et rapina altitudinis adeo potuit inflammare,  sicut scriptum est: Aperi, Libane, portas tuas, et consumat ignis cedros tuas , ut quique Dei ordinationi resistere non metuerunt, et cum obtinere non potuerunt ut sibi prepositis non subessent, etiam hereses et schismata condiderunt, seque ipsos ab unitate Ecclesie proiecerunt, sicut multis documentis ostendere possumus. Rebellantes quoque episcopi aduersus metropolitanos siue archiepiscopos suos , itemque metropolitani uel archiepiscopi aduersus primates uel patriarchas, qui in his duobus nominibus uno prioratu funguntur, sed et quidem archiepiscopi uel metropolitam primates prouinciarum, multoties in sacris canonibus inueniuntur: illi uidelicet, qui in loco  defunctorum archiepiscoporum uel metropolitanorum, ab episcopis uniuscuiusque prouincie, sine interrogatione alterius primatis preualent ordinari, et ex antique consuetudinis lege, a sede apostolica pallii solent genio insigniri, et in loco decedentium episcoporum, sine consultu uel licentia primatis alterius, in sua prouincia quique possunt episcopos ordinare, sicut sanctus Gregorius scribens ad Augustinum Anglorum episcopum, euidenter ostendit : In Galliarum, inquiens, episcopos nullam tibi auctoritatem tribuimus, quia ab antiquis predecessorum meorum temporibus pallium Arelatensis episcopus accepit, quem nos priuare auctoritate percepta minime debemus. Et post aliquanta: Ipse auctoritate propria episcopos  Galliarum iudicare non poteris, sed suadendo, blandiendo, bona quoque tua opera eis imitanda monstrando, prauorum mentes ad sanctitatis studium reforma, quia scriptum est in lege: Per alienam messem transiens, falcem mittere non debes, sed manu spicas conterere et manducare. Falcem enim iudicii mittere non potes in ea segete que alteri uidetur esse commissa, sed per effectum boni operis frumenta Dominica uitiorum suorum paleis exspolia, et in Ecclesie corpus monendo et persuadendo quasi mandendo conuerte. Quando uero ex auctoritate agendum est, cum predicto Arelatensi episcopo agatur, ne pretermitti possit hoc quod antiqua Patrum institutio inuenit.

 Et quod de hoc uno primate Gallicano, qui a sede apostolica pallium acceperat, dixit, hoc et de reliquis Galliarum, et Belgicorum, atque Germanicorum primatibus est utique intelligendum. Inter quos, sicut et inter reliquos episcopos, hec conditio regularis seruatur, ut qui prius fuerit ordinatus, prior habeatur, uelut idem sanctus Gregorius in epistola ad prefatum Augustinum patenter ostendit. De quibus primatibus et Africe prouincie concilia dicunt : Quisquis, inquiens, episcoporum accusatur, ad primatem prouincie ipsius causam deferat accusator. Et item: Qui prouocandum putauerint, ad primates suarum prouinciarum, sicut et de episcopis sepe constitutum est, prouocent. Et item : Quod si et ab  eis, scilicet uicinis episcopis, prouocandum putauerint, non prouocent nisi ad Africana concilia, uel ad primates prouinciarum suarum. Et item : Ut unaqueque prouincia propter longinquitatem primatem habeat proprium. Placuit ut Mauritania Sitifensis, ut postulauit primatem prouincie Numidie, ex cuius cetu separatur, suum habeat primatem, quem consentientibus omnibus primatibus prouinciarum Africanarum, uel omnibus episcopis, propter longinquitatem habere permissa est. Et episcopus qui ad synodum non occurrerit, ad primatem suum iubetur rationem impedimenti sui reddere; et ille primas debet dare iudices, in cuius prouincia locus est constitutus, et cause finiende sunt per iudices episcopos, siue quos primates  dederint, siue quos inter se conquirentes uicinos ex consensu delegerint. Et episcopi  trans mare proficisci non debent, nisi consulto prime sedis episcopo sue cuiusque prouincie. Sanctus quoque Zosimus uniuersis episcopis per Gallias et septem prouincias constitutis scripsit : Quia quisquis, pretermissa metropolitani sui formata, siue ille episcopus, seu presbyter, siue diaconus, aut deinceps inferioris gradus sit, ad eum peruenerit, sciat se suscipi omnino non posse. Et Hilarus papa in decretis ad quinque prouincias : Illud etiam non potuimus preterire, quod sollicitudine diligentiore curandum est, ne preter metropolitanorum suorum litteras aliqui episcopi ad quamlibet prouinciam audeant proficisci, quod etiam  in omni genere officii clericalis per singulas debet Ecclesias custodiri. Et sanctus Gregorius ad uincentium et ceteros episcopos scribit : Hortamus, inquiens, fraternitatem uestram ut si quemquam uestrum pro causis propriis ubicunque longius compulerit ambulare necessitas, a metropolitano uestro secundum inditam a sanctis Patribus regulam, petere licentiam debeatis, nec eum postponere in aliquo presumatis, excepto si, quod non optamus, contra eumdem metropolitanum uestrum uos habere aliquid cause contigerit, ut ob hoc sedis apostolice iudicium hi qui petere festinant licentiam habeant, quod scitis per canones, etiam antiquorum Patrum institutione permissum.

 In promptu est enim illum de Sardicensibus canonibus dicere, de quibus et Innocentius ad uictricium memorat, et hinc multoties idem beatus Gregorius in epistolis suis ad Gallicanos et ad alios episcopos scripsit. Sed et leges Romane a Iustiniano imperatore promulgate, quas probat Ecclesia, decernunt de episcoporum sine metropolitani sui auctoritate profectione. Cuius partem constitutionis hic, quantum conuenire putaui, subiunxi hoc modo: Non liceat episcopis suas quidem Ecclesias relinquere, in alienas autem prouincias peruenire; sin autem ex causa fecerint necessaria, ostendant uel litteras patriarche aut metropolitani sui, et reliqua. Et secundum canones Sardicenses : De qualibet prouincia episcopi ad eum fratrem et cepiscopum  preces mittere debent, qui in metropoli consistit, si longius ire uoluerint. De quibus primatibus ac metropolitis Nicenum dicit concilium : Episcopum, inquiens, conuenit maxime quidem ab omnibus qui sunt in prouincia episcopis ordinari. Si autem hoc difficile fuerit, aut propter instantem necessitatem, aut propter intineris longitudinem, tribus tamen omnimodis in idipsum conuenientibus, et omnibus quoque pari modo decernentibus, et per scripta consentientibus, tunc ordinatio celebretur; firmitas autem eorum que geruntur, per unamquamque prouinciam, metropolitano tribuatur episcopo . Illud autem generaliter clarum est, quod si quis preter sententiam metropolitani fuerit factus episcopus, hunc magna synodus diffiniuit episcopum  esse non oportere. Et hinc Innocentius ad uictricium scribit : Primum, inquiens, ut extra conscientiam metropolitani, episcopum nullus audeat ordinare. Et Leo ad Theodorum episcopum : Sollicitudinis quidem tue is ordo esse debuerat, ut cum metropolitano tuo de eo quod querendum esse uidebatur conferres. Quia in causis que ad generalem obseruantiam pertinent omnium Domini sacerdotum, nichil sine optimatibus oportet impleri. In quo metropolitanorum et archiepiscoporum atque primatum ordine, inuenitur in sacris canonibus quedam honoris consequentia, de qua mystica Nicena synodus statuit , ut Aelie, id est Hierosolymorum, honoretur episcopus. uidelicet, ut que gratia mysteriorum Domini Dei regis et sacerdotis  nostri Iesu Christi, ciuitas sancta meruit appellari, etiam eius episcopus consequentiam honoris haberet. Quia, inquit Nicenum concilium, consuetudo obtinuit et antiqua traditio, ut Aelie episcopus honoretur, habeat honoris consequentiam, salua metropolis propria dignitate. Et hac constitutione ipsius ciuitatis episcopus inter patriarchas et primates meruit computari, salua metropolis propria dignitate: sicut et Constantinopolis ciuitas, que ante Lychos uel Byzantium dicebatur, Heracleotis suffraganea, sanctione imperiali, et consensu apostolice sedis ac generalis synodi, salua metropoli propria dignitate eque inter patriarchas uel primates decreta est computari. Quam honoris consequentiam,  salua metropolis dignitate, et beatus Gregorius seruari ostendit, quando Syagrio Augustodunensi episcopo petenti pallium, pro genio et honore Ecclesie sue tribuit dicens : Ne indumenti huius munificentiam tibi nudam uideamur quoquo modo contulisse, hoc etiam pariter perspeximus concedendum, ut metropoli suo per omnia loco et honore seruato Ecclesie, ciuitas Augustodunum, cui omnipotens Deus preesse te uoluit, post Lugdunensem Ecclesiam esse debeat, et hunc sibi locum ac ordinem ex nostre auctoritatis indulgentia uindicare. Ceteros uero episcopos secundum ordinationis sue tempus sibi ad consedendum in concilio, seu ad subscribendum, uel in qualibet alia re, sua tenere loca decernimus, et suorum sibi prerogatiuam  ordinum uindicare, quia omnino rationis ordo nos admonet ut cum usu pallii aliqua simul largiri priuilegia debeamus.

Hos namque qui huiusmodi priuilegia siue per imperialem pragmaticam formam, siue per pallii ab apostolica sede largitionem, adepti sunt, Greci secundos metropolitanos appellant, de quibus et in gestis Chalcedonensis concilii, et in eiusdem synodi canonibus, et decretis Innocentii inuenimus. Quibus et aliis sacrorum canonum, et decretis sedis Romane claret sententiis, eosdem metropolitanos primates esse singulos singularum prouinciarum, qui ex antiqua ut premisimus consuetudine, et apostolica traditione, secundum sacros Nicenos canones, et conuocare synodos, et ordinare episcopos, et ordinari  a prouincialibus cepiscopis sine cuiusquam alterius primatis interrogatione possunt, et disponere regulariter queque per suas prouincias queunt. Quorum etiam priuilegium Antiocheni canones manifestant , dicentes ad metropolitanum episcopum sollicitudinem totius prouincie pertinere, qui ad tollendam controuersiam inter episcopos sue prouincie exortam, a uicina prouincia debet iudices alios conuocare. Illi autem archiepiscopi, uel metropolitani, qui hec sine consultu primatis non possunt exsequi, archiepiscopi tantum uel metropolitani habentur, sicut et in Gestis Chalcedonensis concilii, et in eiusdem synodi canonibus, et decretis Innocentii, et in epistola Leonis ad Anastasium Thessalonicensem episcopum inuenimus. Ait enim Innocentius  ad Alexandrum Antiochenum episcopum : Reuoluentes, inquiens, auctoritatem Nicene synodi, que una omnium per orbem terrarum mentem explicat sacerdotum, que censuit de Antiochena Ecclesia cunctis fidelibus, ne dixerim sacerdotibus, esse necessarium custodire, quia super diecesim suam predictam Ecclesiam, non super aliquam aliam prouinciam recognoscimus constitutam. Et post aliquanta: Itaque arbitramur, frater carissime, ut sicut metropolitanos auctoritate ordinas singulari, sic et ceteros non sine permissu conscientiaque tua sinas episcopos procreari. In quibus hunc modum recte seruabis, ut longe positos litteris datis ordinari censeas ab his qui nunc eos suo tantum  ordinant arbitratu; uicinos autem, si estimas, ad manus impositionem tue gratie statuas peruenire, quorum enim te maxime spectat cura, precipue tuum debent mereri iudicium. Et Leo scribens ad Anastasium Thessalonicensem episcopum , euidenter ostendit quam prelationem primas metropolitanorum ex delegatione apostolice sedis habere debeat, dicens: De persona consecrandi episcopi, et de cleri plebisque consensu, metropolitanus episcopus ad fraternitatem tuam referat, quodque in prouincia bene placuit scire te faciat, ut ordinationem rite celebrandam tua quoque firmet auctoritas. Metropolitano uero defuncto, cum in loco eius alius fuerit subrogandus, prouinciales episcopi ad ciuitatem metropolim conuenire debebunt, ut omnium  clericorum atque omnium ciuium uoluntate discussa, ex presbyteris eiusdem Ecclesie, uel ex diaconibus, optimus eligatur, de cuius nomine ad tuam notitiam prouinciales referant sacerdotes, impleturi uota poscentium, cum quod ipsis placuit tibi quoque placuisse cognouerint. Et item: In euocandis a te episcopis moderatissimum esse de uolumus, ne per maioris diligentie speciem fraternis gloriari uidearis iniuriis. Unde si causa aliqua maior erit, ob quam rationabile ac necessarium sit fraternum aduocare conuentum, binos de singulis prouinciis episcopos, quos metropolitani crediderint esse mittendos, ad fraternitatem tuam uenire sufficiat, ut non amplius ab statuto concilii tempore quam dies quindecim remorentur episcopi. Quos metropolitanos contra  suos primates se eleuasse in Gestis Chalcedonensis synodi reperimus, quosque eadem synodus iuste redarguit et auctoritate repressit.

Patriarchas quoque uel primates, qui duobus his nominibus in unius prioratus funguntur officio, non solum aduersus tertiam et secundam sedem, uerum et contra primam et apostolicam sedem legimus extulisse, adeo ut episcopus Constantinopolitane ciuitatis, olim Heracleotis suffraganee, contra regulas tertie sedis episcopum ordinare presumpserit et secunde sedi se a synodo et ab imperiali potestate preferri contra regulas obtinuerit. Et quia mens potentie auida non potest concessis sibi limitibus esse contenta, ad hoc usque prorupit ut contra primam et apostolicam sedem uniuersalem uocari se  fecerit, sicut in epistolis magni Leonis pape ac beati Gregorii, et nuper Nicolai relegimus. Cuius profani uocabuli presumptio, rapina scilicet altitudinis, qualiter repulsa sit a beato Leone, una cum arrogantia appellationis indebite a Constantinopolitano episcopo usurpate, quia tue compilationis perplexitas eius dicta alibi exigit ponere, suo loco inuenies. Et quid de eodem uocabulo beatus Gregorius senserit et decreuerit, hic pro loci opportunitate duxi ponendum, cuius uerba latius ac plenius in eisdem epistolis, de quibus hic quedam defloraui, lector poterit inuenire. Ait enim in epistola ad ipsum Ioannem Constantinopolitanum episcopum, qui se uniuersalem episcopum satagebat uocari : Rogo, inquiens, deprecor, et quanta possum dulcedine exposco, ut fraternitas uestra cunctis sibi adulantibus atque erroris nomen deferentibus contradicat, nec stulto ac superbo uocabulo appellari consentiat. Et item: Perpende, rogo, quia in hac presumptione temeraria pax totius turbatur Ecclesie, et gratie contradicitur communiter omnibus effuse. Et item: Quis rogo in hoc tam peruerso uocabulo nisi ille ad imitandum proponitur qui, despectis angelorum legionibus, secum socialiter constitutis, ad culmen conatus est singularitatis erumpere, ut et nulli subesse, et solus omnibus preesse uideretur? Et item: Certe Petrus apostolorum princeps membrum sancte et uniuersalis Ecclesie, Paulus, Andreas, Ioannes, quid aliud quam singularum  sunt plebium capita, et tamen sub uno capite omnes membra, atque ut cuncta breui cingulo locutionis astringam, sancti ante legem, sancti sub lege, sancti sub gratia, omnes hi perficientes corpus Domini, in membris sunt Ecclesie constituti, et nemo se unquam uniuersalem uocari uoluit. uestra ergo sanctitas agnoscat quantum apud se tumeat, que illo nomine uocari appetit, quo uocari nullus presumpsit, qui ueraciter sanctus fuit. Nunquid non, sicut uestra fraternitas nouit, per sanctum et uenerandum Chalcedonense concilium huius apostolice sedis antistites, cui, Deo disponente, deseruio, uniuersales oblato honore uocati sunt? Sed tamen nullus unquam tali uocabulo appellari uoluit, nullus sibi hoc temerarium nomen arripuit, ne si sibi in pontificatus  gradu gloriam singularitatis arriperet, hanc omnibus fratribus denegasse uideretur. Et item: Quid ergo, frater carissime, in illo terribili examine uenienti iudici es dicturus, qui non solum Pater, sed etiam generalis Pater in mundo uocari appetis? Ecce ex hoc nefando elationis uocabulo Ecclesia scinditur, fratrum omnium corda ad scandalum prouocantur. Et in epistola ad Sabinianum diaconum in Constantinopoli responsalis fungentem officio : Ad hoc, inquit, usque peruenit  ut sub occasione presbyteri Ioannis gesta huc transmitteret, in quibus se pene per omnem uersum ecumenicum patriarcham nominaret. Et post aliquanta: In isto enim scelesto uocabulo consentire nichil est  aliud quam fidem perdere; unde sicut tibi iam transactis epistolis scripsi, nunquam cum eo procedere presumas. Et ad Constantinam Augustam : Cum se noua presumptione atque superbia idem frater meus uniuersalem episcopum appellet, ita ut sancte memorie decessoris mei tempore ascribi se in synodo tali hoc superbo uocabulo faceret, quamuis cuncta acta illius synodi sede apostolica contradicente soluta sint: triste mihi aliquid serenissimus Dominus innuit, quod non eum corripuit qui superbit, sed me magis ab intentione mea declinare studuit, qui in hac causa Euangeliorum et canonum statuta humilitatis atque rectitudinis uirtute defendo. Qua in re a predicto fratre  et consacerdote meo, contra euangelicam sententiam, contra beatum quoque Petrum apostolum, et contra omnes Ecclesias, contraque canonum statuta agitur. Et paulo post: Triste tamen ualde est, ut patienter feratur, quatenus despectis omnibus predictus frater et cepiscopus meus solus conetur apellari episcopus. Sed in hac eius superbia quid aliud nisi propinqua iam Antichristi esse tempora designantur? Et in epistola ad Eulogium Alexandrinum et ad Anastasium Antiochenum episcopos, a pari : Sicut, inquit, ueneranda mihi uestra sanctitas nouit, per sanctam Chalcedonensem synodum pontifici sedis apostolice, cui Deo disponente deseruio, hoc uniuersitatis nomen oblatum est. Sed nullus unquam decessorum meorum hoc tam profano uocabulo uti consensit:  quia uidelicet, si unus patriarcha uniuersalis dicitur, patriarcharum nomen ceteris derogatur. Sed absit hoc, absit a Christiani mente id sibi uelle quempiam arripere, unde honorem fratrum suorum imminuere ex quantulacunque parte uideatur. Cum ergo nos hunc honorem nolumus oblatum suscipere, pensate quam ignominiosum sit hunc sibi quempiam uiolenter usurpare uoluisse. Propterea sanctitas uestra in suis epistolis neminem unquam uniuersalem nominet, ne sibi debitum detrahat, cum alteri honorem offert indebitum. Et item: Si enim hoc dici licenter permittitur, honor patriarcharum omnium negatur: et cum fortasse is in errore perit qui uniuersalis dicitur, nullus iam episcopus remansisse  in statu ueritatis inuenitur. Obtestor ergo ut constanter ac sine preiudicio seruetis sicut accepistis Ecclesias, et nichil sibi in uobis hec tentatio diabolice usurpationis ascribat. State fortes, state securi, scriptaque cum uniuersalis nominis falsitate, nec dare unquam, nec suscipere presumatis. Omnes episcopos cure uestre subiectos ab huius adulationis inquinatione prohibete. Uniuersa uos Ecclesia patriarchas, non solum in bonis operibus, sed etiam in ueritatis auctoritate cognoscat. Si qua autem forsan aduersa subsequantur, unanimiter persistentes, etiam moriendo debemus ostendere, quia in generalitatis damno nostrum specialiter aliquid non amamus. Dicamus cum Paulo: Mihi uiuere Christus est, et mori lucrum . Audiamus quod primus  omnium pastorum dicit: Si quid patimini propter iustitiam, beati eritis . Mihi enim credite quia honorem quem pro predicanda ueritate suscepimus, si necessitatis causa exigat, securius pro eadem ueritate relinquimus quam tenemus. Pro me autem sicut uestram carissimam beatitudinem decet, orate ut hoc quod uobis loqui audeo, operibus ostendam.

Et item in epistola ad Eulogium Alexandrinum episcopum : Indicare quoque uestra beatitudo studuit, iam se quibusdam non scribere superba uocabula, que ex uanitatis radice prodierunt, et mihi loquitur dicens: Sicut iussistis. Quod uerbum iussionis peto a meo auditu remouete,  quia scio qui sum, qui estis. Loco enim mihi fratres estis, moribus patres. Non ergo iussi, sed que utilia uisa sunt, indicare curaui. Non tamen inuenio uestram beatitudinem hoc ipsum, quod memorie uestre intuli, perfecte tenere uoluisse. Nam dixi, nec mihi uos, nec cuiquam alteri tale aliquid scribere debere, et ecce in prefatione epistole, quam ad meipsum qui prohibui direxistis, superbe appellationis uerbum, uniuersalem me papam dicentes, imprimere curastis. Quod peto dulcissima mihi sanctitas uestra ultra non faciat, quia uobis subrahitur quod alteri plusquam ratio exigit prebetur. Ego enim non uerbis quero prosperari, sed moribus: nec honorem esse deputo, in quo fratres meos honorem suum perdere cognosco. Meus namque honor est, honor  uniuersalis Ecclesie, meus honor est, fratrum meorum solidus uigor. Tunc ego uere honoratus sum, cum singulis quibusque honor debitus non negatur. Si enim uniuersalem me papam uestra sanctitas dicit, negat se hoc esse quod me fatetur uniuersum. Sed absit hoc. Recedant uerba que uanitatem inflant et caritatem uulnerant. Et quidem in sancta Chalcedonensi synodo, atque post a subsequentibus Patribus, hoc est decessoribus meis, oblatum uestra sanctitas nouit. Sed tamen nullus eorum uti hoc unquam uocabulo uoluit: ut dum in hoc mundo honorem sacerdotum diligerent omnium, apud omnipotentem Deum custodirent suum. Et in epistola ad diuersos archiepiscopos a pari : Cognoscat fraternitas uestra, Ioannem quondam Constantinopolitane  ciuitatis antistitem, contra Deum, contra pacem Ecclesie in omnium despectu et iniuria sacerdotum modestie ac mensure sue terminos excessisse, et illicite in synodo superbum ac pestiferum ecumenicum, hoc est uniuersalis, sibi uocabulum usurpasse. Quod beate recordationis Pelagius decessor noster agnoscens, omnia gesta eiusdem synodi, preter illa que illic de causa uenerande memorie Gregorii episcopi Antiocheni sunt habita, ualida omnino destructione cassauit, districtissima illum increpatione corripiens, ut se a nouo et temerario superstitionis nomine cohiberet, adeo ut suum cum eo diaconum, nisi tantum nefas emendaret, procedere prohiberet. Cuius nos rectitudinis zelo per omnia inherentes, statuta ipsius sine refragatione, Deo protegente, seruamus:  quia dignum est ut rectam decessoris uiam gressibus inoffensis incedat, qui de eodem loco ad reddendam rationem eterni iudicis tribunal exspectat. Et paulo post: Hortor atque suadeo ut nullus uestrum hoc nomen aliquando recipiat, nullus consentiat, nullus subscribat, nullus ubi fuerit scriptum admittat, uel subscriptionem suam adiiciat, sed sicut omnipotentis Dei ministros decet, integrum se ab huiusmodi uenenata infectione custodiat, et callido insidiatori in se locum non prebeat, quoniam hoc et in totius Ecclesie iniuria ac discissione, et sicut diximus, in omnium uestrum despectu fit. Nam si, unus, ut putat, uniuersalis est, restat ut uos episcopi non sitis. Et post aliquanta: Nam si quis,  quod non credimus, scripta presentia aliqua in parte neglexerit, a beati Petri apostolorum principis pace se nouerit segregatum. Ita ergo uestra fraternitas agat, ut cum pastor pastorum in iudicio uenerit, de loco regiminis quem accepit, reatum habere non possit.

Et in epistola ad Curiacum Constantinopolitanum episcopum, Ioannis episcopi successorem : In hoc, inquit, uos medullitus amplectimur, in hoc sacerdotes esse recognoscimus, si repulsa uanitate uerborum, sanctitatis locum cum sancta humilitate teneatis. Ecce enim in nefandi appellatione nominis scandalizati sumus, et non minimas querelas seruamus in mente, promimus in uoce. uestra autem fraternitas nouit quia ueritas dicit:  Si offers munus tuum ad altare, et reliqua . Qua in re pensandum quia cum omnis culpa oblato sacrificio deletur, tantum est malum scandali alieno corde generati, ut ab eo qui peccauerit, nec ipsum sacrificium Dominus accipiat, quod delere peccatum solet. Curate ergo cordis nostri scandalum festine detergere, ut possit omnipotens Deus oblationis uestre sacrificium acceptabile habere. Et item in alia epistola ad eumdem : Oportet, inquit, ut mihi atque omnibus fratribus in uestris, eius caritatis pulchritudinem in hoc primum opere monstretis, ut uerbum superbie, per quod graue scandalum in Ecclesiis generatur, auferre festinetis, hoc modis omnibus implentes quod scriptum est: Solliciti seruare unitatem spiritus in uinculo  pacis . Et rursum: Nullam occasionem dare aduersario maledicti gratia . Tunc enim ostensa caritas uera est, si per typhum superbie inter nos scissura non fuerit. Ego enim Iesum testem inuoco in anima mea, quia a summo usque ad ultimum nulli hominum dare scandali occasionem uolo: omnes esse magnos et honorabiles cupio, quorum tamen honor honori non detrahit omnipotentis Dei. Nam quisquis se contra Deum honorari appetit, mihi honorabilis non est. Et paulo post: Quia hostis omnipotentis Domini Antichristus iuxta est, studiose cupio ne proprium quid inueniat, non solum in moribus, sed neque in uocabulo sacerdotum. Ea ergo que nouo modo introducta sunt, ipso ordine quo illata sunt auferantur, et pax nobis in  Domino illibata permanebit. Nam que erit inter nos dulcedo, que caritas, si nosmetipsos uoce refouemus, et rebus pungimus? Et in epistola ad Mauritium Augustum : Eumdem, inquit, fratrem et consacerdotem meum (quin Cyriacum Constantinopolitanum episcopum (studiose admonere curaui, ut si habere pacem omnium concordiamque desiderat, ab stulti uocabuli se appellatione compescat. De qua re mihi in suis iussionibus dominorum pietas precepit dicens, ut pro appellatione friuoli nominis inter nos scandalum generari non debeat. Sed rogo ut imperialis pietas penset, quia alia sunt friuola ualde innoxia, atque alia uehementer nociua. Nunquid non, cum se Antichristus  ueniens Deum dixerit, friuolum ualde erit? sed tamen minis perniciosum. Si quantitatem sermonis attendimus, due sunt syllabe; si uero pondus iniquitatis, uniuersa pernicies. Ego autem fidenter dice quia quisquis se uniuersalem sacerdotem uocat, uel uocari desiderat, in elatione sua Antichristum precurrit, quia superbiendo se ceteris preponit, nec dispari superbia ad errorem ducitur; quia sicut peruersus ille Deus uideri uult super homines, ita quisquis iste est, qui solus sacerdos appellari appetit super reliquos sacerdotes. Sed quoniam ueritas dicit: Omnis qui se exaltat humiliabitur , scio quia quelibet elatio tanto citius rumpitur, quanto amplius inflatur. Illis ergo pietas uestra precipiat, ne quod per appellationem friuoli nominis  scandalum gignant, qui in superbia et typho ceciderunt. Nam peccator ego, qui auctore Deo humilitatem teneo, admonendus ad humilitatem non sum. Et in epistola ad Anastasium Antiochenum episcopum : In suscipienda fratris et consacerdotis nostri Cyriaci synodica epistola dignum non fuit ut pro causa profani uocabuli moras facerem, ne unitatem sancte Ecclesie perturbarem. Sed tamen de eodem superstitioso et superbo uocabulo eum admonere studui, dicens quia pacem nobiscum habere non posset, nisi elationem predicti uerbi corrigeret, quam primus apostata inuenit. uos tamen eamdem causam nullam esse dicere non debetis, quia si hanc equanimiter portamus, uniuerse Ecclesie fidem corrumpimus. Scitis enim quanti,  non solum heretici, sed etiam heresiarche de Constantinopolitana Ecclesia sunt egressi; et ut de honoris uestri iniuria taceam, si unus episcopus uocatur uniuersalis, uniuersa Ecclesia corruit, si unus uniuersus, cadit. Sed absit hec stultitia, absit hec leuitas ab auribus meis. In omnipotente autem Domino confido, quia quod promisit citius impleturus est: Omnis qui se exaltat, humiliabitur.



CAPUT XuIII. Quod insane mentis homines per indiscretionem in Scripturis sanctis errauerunt.

Hanc euangelicam sententiam, frater, intelligenter attende et tenaciter mente reconde; sed et illam beati Gregorii, quam ut paulo ante legisti, huic  euangelice sententie subiunxit dicens: Scio quia quelibet elatio tanto citius rumpitur, quanto amplius inflatur. Recognosce igitur modum et mensuram tuam, tibi a Deo per canones sacros decretam, et esto humilis in oculis tuis, attendens quod Dominus dixit Sauli: Nonne cum esses paruulus in oculis tuis, caput in Isrel feci te?  Nunc quia magnus es apud te, abieci te ne sis rex. Et istos ueteres et emortuos cineres, a sacris canonibus dudum sepultos, eorum qui contra prelatos suos rebellauerunt, moliri desiste resuscitare. Sed timeo quoniam ea que uera et humilia sunt uidere non poteris, albuginem habens in oculo, id est arrogantiam in mente. Unde Dominus ad Moysem dicit: Qui habuerit  albuginem in oculo, non offerat panes Deo suo, nec accedat ad ministerium eius . Qua de re inculco tibi sententiam beati Augustini ad Iulianum episcopum iuuenem, et per superbiam male sentientem, ab Ecclesia catholica segregatum, in alio scripto iam a te lectam, sed utinam non neglectam. Quando, inquit, animositatem qua teneris uiceris, tunc ueritatem poteris tenere qua uinceris. Quam scilicet ueritatem si relicta animositate non tenueris, discretionem in sanctis Scripturis et in sacris regulis habere non poteris, sicut nec illi qui eas discrete intelligere noluerunt, et ideo errauerunt quidam eorum, uoces earumdem Scripturarum non discernendo. Sicut hoc quod Dominus dicit: Ego et Pater unum sumus , Arius dictum de unitate substantie  unum intelligere noluit, Sabellius ad personarum proprietatem sumus non retulit, et uterque idcirco errauit. In unitate quoque unius eiusdemque persone ex duabus et in duabus substantiis, id est naturis, diuinitatis scilicet et humanitatis, subsistens Dominus noster iehsu Christus, hoc quod item dixit: Pater maior me est , Arius non humanitati, sed diuinitati ascripsit, et ideo indignam uitam digna morte finiuit. Quidam uero eorum easdem Scripturas male interpretando, sicut beatus Petrus de sancti Pauli Epistolis dixit: In quibus, inquiens, sunt quedam difficilia ad intelligendum, que indocti et instabiles deprauant, sicut et ceteras scripturas ad suam ipsorum perditionem . Difficilia autem intellectu in Epistolis Pauli, que ab indoctis  et instabilibus dicit deprauata, illa sunt maxime in quibus de gratia Dei loquitur que iustificat impios, hoc est ex impiis facit iustos. Dicit enim ipse Paulus: Ubi autem abundauit peccatum, superabundauit gratia ; quod indocti et instabiles non intelligentes, putabant eum dicere, Faciamus mala ut ueniant bona. Absit autem ut Paulus suos auditores promerenda bona doceat facere mala, cuius omnis intentio est a malis cercere, et ad bona agenda quoscunque potest aduocare. Sed cum dicit: Ubi autem abundauit peccatum, superbundauit gratia, donum gratie per hoc uehementius commendat, que et magna solet conuersis et minora dimittere peccata; et quanto quis maiora ante conuersionem peccata commisit, tanto maiorem gratie donantis indulgentiam  conuersus accipit. Quidam autem ex eisdem scripturis quedam eraserunt, de quibus reuinci timebant, sicut constat Arianos de Euangelio erasisse quod Saluator ait: Quia Deus spiritus est , quoniam credere nolebant quod Spiritus sanctus Deus esset omnipotens. Quidam etiam de Epistola Ioannis eraserunt: Et omnis spiritus qui soluit Iesum, ex Deo non est ; ne scilicet per auctoritatem beati Ioannis reuincerentur. Unde Nestorius nescire se prodidit hanc authenticis exemplaribus inditam fuisse sententiam, atque ideo soluere non timuit Iesum, dicens beatam uirginem Mariam non Dei, sed hominis tantum genitricem, ut aliam personam hominis, aliam faceret deitatis:  neque unum Christum in uerbo Dei et carne atque anima credens, sed separatim alterum Filium Dei, alterum hominis predicans. Quidam nimirum ipsas Scripturas uerbis illicitis imposturauerunt, sicut Macedonius Constantinopolitanus episcopus, qui ab Anastasio imperatore ideo a ciuitate expulsus legitur, quoniam falsauit Euangelia, et illum Apostoli locum ubi dicit: Quod apparuit in carne, iustificatum est in spiritu , per cognationem Grecarum litterarum et hoc modo mutando falsauit. Ubi enim habuit qui, hoc est, , monosyllabum Grecum, littera mutata in uertit et fecit , id est, ut esset Deus apparuit per carnem: quapropter tanquam Nestorianus fuit expulsus.

Et multa alia sunt in Scripturis, de quibus male  intelligentes scandalum sibi sumpserunt, et quia noluerunt fieri discipuli ueritatis, magistri sunt facti erroris. Sicut de hoc quod dicit Apostolus: Mediator Dei atque hominum homo Christus iehsu , quo testimonio ad auctoritatem heresis sue Photinus est usus; et de Epistola ad Philippenses, habitu repertus ut homo , Marcion phantasiam corporis confessus est esse in Christo, non corpus. Sed et Agnoite heretici hoc ad suum confirmandum errorem protulerunt quod dictum est: De die autem et hora nemo scit, neque angeli in celis, nec Filius, nisi Pater solus ; et de hoc quod in Genesi scriptum est, post noctem diem ceptum , tenebras ceuas Deo, qui inaccessibilem lucem habitat, dixerunt heretici. Et ex eo quod ibi  dictum est: Faciamus hominem ad imaginem et similitudinem nostram , diabolus primum hominem idololatriam docuit dicens: Eritis sicut dii . Et quia Mathusale anni etatem diluuii excedunt, non tantum octo anime reseruate sunt dicte. Et clamores Sodomorum repletis iam peccatis Deus audiens, tanquam ignorans clamorem, descendit ut uideret an plena essent. Et quod Moysi sepulcrum nemo scierit, nec etiam sepelientes sepultum; et lex diuersa sibi ipsi sit hostis, et Dominus non mittere potuerit Spiritum sanctum, de quo ipse natus legatur, nec mortem gladio usuris denuntiauerit, qui gladium passurus emi precepit; nec ad inferos descendit, qui in paradiso cum latrone intrauit; et apostoli reperiuntur in crimine, qui baptizare in nomine  Patris, et Filii, et Spiritus sancti iussi, tantum in Iesu nomine baptizauerunt: et de hoc quod dictum est: Ego Deus creans mala ; et: Fecit omnia, et ecce bona ualde . Et multa sunt alia que longum et non necessarium est nobis modo adnumerare, de quibus sapientissime atque sanctissime dictis insulsi et scelerati tenebrosissime perditionem suam adinuenerunt.



CAPUT XIX. Quod in sanctarum traditionum sanctiones male intelligentes errauerint.

Et quia, ut Hilarus papa dicit, Non minus in sanctarum traditionum sanctiones delinquitur, quam  in ipsius Domini iniuriam prosilitur, de ecclesiasticis regulis quidam sumpserunt scandala, et hereses ac schismata condiderunt, sicut Meletius a synodo Aegypti episcoporum depositus, a quo Meletiani sunt dicti, qui ab eo post depositionem suam fuerunt ordinati, quos Nicena synodus sub conditione in gradibus suis recepit, ea necessitate, ne cum Arianis cum quibus iuncti fuerant remanentes, acrius Ecclesiam catholicam impugnarent. Sed et Nouatianos eque sub conditione synodus predicta recepit. Hec enim heresis a Nouato presbytero Romane tunc Ecclesie, postea autem contra regulas a consortibus suis facto episcopo, sumpsit exordium. Qui Nouatus se ab Ecclesie Romane communione suspendit, quoniam Cornelius episcopus fideles, qui  sacrificauerant tempore facte persecutionis a Decio, immutata concilii episcopalis acerbissima sententia, quam Innocentius in decretis suis commemorat, in communione receperat. Quorum scilicet Nouatianorum episcopo nomine Acesio, Constantinus imperator uocato ad Nicenum concilium, et in dogmate fidei et Paschalis festiuitatis consentienti, sed penitentes ad penitentiam recipere renuenti, imperator mirabilis dixit: O Acesi, pone scalam, et si potes ascende solus in celum . Ex qua condescensione circa Nouatianos et Meletianos causa necessitatis proueniente, cum illi, quos ante damnationem suam Bonosus ordinauerat, in gradibus recepti fuerint, etiam eos qui a catholica ad heresim transierunt, et a Bonoso damnato ordinati  fuerunt, Anisius quidam cum suis collegis recipi in ordinibus suis debere decreuit, ne cum eodem Bonoso remanerent, ac non mediocre scandalum Ecclesie catholice fieret, quod sanctus Innocentius dissoluit et repulit. Et quia idem concilium Paulianistas hereticos ad Ecclesiam uenientes baptizari precepit, quidam etiam alios hereticos baptizandos esse dixerunt, quod apostolica sedes, et plenaria concilia , penitus abdicarunt. Sed et alia hinc deuocare in medium poteram, nisi prolixitatem uitarem.



CAPUT XX. Quod in antiquis epistolis sedis apostolice, sicut in legibus, quedam post abrogata uel immutata fuerint. De sex synodis generalibus, et de septima apud Grecos, deque synodo Francica, et epistolis Iulii pape ac Felicis.


Ne igitur causa indiscrete intelligentie, de his que collegisti ad tuam intentionem firmandam, scandalum sumas, animaduertere debes, quia sicut de sacramentis humane salutis, que ab exordio mundi usque ad aduentum Domini Saluatoris pro temporum uarietate diuersa, ad unitatem tamen unius fidei recurrentia exstiterunt, quedam spiritaliter intelligenda sunt tradita, quedam uero immutata, et quedam penitus abolita, quedam etiam permanent ut fuere decreta: ita nullum fuit tempus seculi a sanctis  alienum doctoribus, qui siue uerbis, siue exemplis, siue etiam scriptis, uiam uite mortalibus pro temporum uarietate demonstrauerunt. Unde sunt plura non solum in canonibus atque in Romanorum pontificum decretis, sed et in ueteris ac Noui Testamenti sanctis Scripturis, eodem Spiritu inspiratis quo et sacri promulgati sunt canones, que quidem inter se contraria esse uidentur, et non sibimet sunt contraria, sed pro temporum et rerum ac qualitate causarum disposita uel disponenda; ut Salomon coniunctim dicit: Ne respondeas stulto iuxta stultitiam suam ; et: Responde stulto iuxta stultitiam suam ; et Dominus per prophetam: Nolo mortem peccatoris ; et de Heli filiis legitur, quia non poterant patrem audire, quoniam  uoluit eos Deus occidere . Et in Euangelio: Bonus homo de bono thesauro cordis sui profert bona ; et: Nemo bonus, nisi solus Deus . Et: uenit filius hominis querere et saluare quod perierat , qui dicit: Non sum missus nisi ad oues que perierunt domus Isrel . Et item discipulis dicit: In uiam gentium ne abieritis ; itemque: Ite, docete omnes gentes . Et: Deus neminem tentat ; et: Tentat uos Dominus Deus uester . Et Paulus: Si hominibus placerem, Christi seruus non essem ; itemque: Sicut ego per omnia omnibus placeo . Et item: Optabam anathema esse a Christo pro fratribus meis secundum carnem ; et item: Quis nos separabit  a caritate Christi, et reliqua . Quia spiritus unicus et multiplex, stabilis et mobilis, ut in libro Sapientie scriptum est , per organum hominis sibi arctissimum non simul et insemel omnia profert: et etiam ipsis sanctis discipulis, quia nemo hominum purus repente fit summus, qui incessanter diuino adherebant magisterio, per incrementa temporum fides et scientia est adaucta; qui et dixerunt: Domine, adauge nobis fidem ; et Dominus ipsis: Adhuc, inquit, multa habeo uobis dicere, que non potestis portare modo; cum autem uenerit ille Spiritus ueritatis, docebit uos omnem ueritatem .

Sed et post legem nature data est lex littere populi congruens duritie, que propter transgressiones  posita est; quam lex Euangelii, tempore posterior sed gratia prior, est subsecuta, que per incrementa temporum ab apostolis eorumque successoribus est propagata. Nam sicut in Actibus apostolorum legimus , primum credentes de circumcisione, sic Euangelii sacramenta suscipiebant, ut a legalibus ceremoniis non discederent; et questione facta de gentilibus, si credentes legis ceremonias obseruare deberent, tria tantum capitula ab apostolis suscepere seruanda. Deinde apostolice sedis pontifices, ante constitutionem sacrorum conciliorum, etsi non fide sibi aduersa, tamen stylo diuerso, in suis epistolis ad diuersos pro diuersis causis emergentibus datis, de episcopis statuere iudicia, considerantes  qualitatem personarum, necessitatem rerum, et opportunitatem temporum. Unde et Anacletus in epistola ad uniuersos episcopos in Italia constitutos dicit : Eiectionem, inquiens, summorum sacerdotum sibi Dominus reseruauit, licet electionem eorum bonis sacerdotibus et spiritualibus populis concessisset; ex quo aliter in precedenti epistola scripserat. Et Constantinum imperatorem in Nicena synodo tale quid dixisse Tripertita narrat Historia: Non ob id tamen dimisit decernere Nicena synodus : Si quis, inquit, preter hec fecerit, quasi contra magnum concilium se efferens, ipse de clericatus honore periclitabitur. In quo decretum cum dicit, Si quis, neminem tam de superiori quam inferiori ordine excipit, quod et in aliis euidenter ostendit.  Sed et idem Constantinus, et post eum alii orthodoxi imperatores, leges de episcopis promulgare non fuere cunctati. Sed et post Anacletum, quidam ante Nicenum concilium, Iulius autem et alii quidam post Nicenum concilium, iudicia episcoporum ante diffinitionem ad sedem apostolicam referri iusserunt. Innocentius uero, et successores ipsius, postquam a sacris conciliis, et Romane sedis pontificibus, de certis capitulis expressius fuerunt decreta iudicia, de dubiis uel obscuris ante iudicium, de certis autem atque decretis , post episcopale iudicium, secundum Sardicenses canones, sub gestorum testificatione ad sedem apostolicam  referri iusserunt: quorum decreta in usu ecclesiastico etiam a tempore maiorum nostrorum preualuisse comperimus. uerum et ut de legibus publicis quedam sunt abrogata, quedam uero immutata, quedam etiam superadiecta, ita nichilominus quedam decreta catholicorum pro tempore et ratione atque necessitate prolata, sed postea abrogata uel immutata fuerunt: quod et Innocentius demonstrat dicens: De his, inquiens, obseruatio prior durior, posterior, interueniente misericordia, inclinatior est, et reliqua. Et Africe prouincie canones de uelatione uirginum, et baptizatis paruulis a Donatistis, et de diecesibus, aliter quam primum decretum fuerit diffinierunt. Et sanctus Gelasius: Priscis, inquit, pro sui reuerentia manentibus constitutis, que ubi  nulla uel rerum uel temporum perurget angustia, regulariter conuenit custodiri, et reliqua. Et Innocentius longe ante ad episcopos Macedones excusantes de temporibus necessitate quod egerant, dixit : Ergo quod necessitas pro remedio reperit, necessitate cessante debet utique cessare pariter quod urgebat: quia alius est ordo legitimus, alia usurpatio quam ad presens fieri tempus impellit; et aduertite quod utique, ut dicitis, necessitas imperauit, in pace iam Ecclesias constitutas non posse presumere. Et Leo ad Rusticum Narbonensem episcopum : Sicut quedam, inquit, sunt que nulla possunt ratione conuelli, ita nonnulla sunt que aut pro consideratione  etatum, aut pro necessitate rerum oporteat temperari, illa semper conditione seruata, ut in his que uel dubia fuerint uel obscura, id nouerimus sequendum, quod nec preceptis euangelicis contrarium, nec decretis sanctorum Patrum inueniatur aduersum. Quas singillatim singulas formas et sanctus Paulus demonstrat ad Corinthios dicens: Hoc autem dico secundum indulgentiam, non secundum imperium , et reliqua. His autem qui matrimonio iuncti sunt, precipio non ego, sed Dominus, uxorem a uiro non discedere, et sequentia . Et concilium Africanum in uno capitulo de Donatistis ad locum : Propter Ecclesie pacem et utilitatem, ut ex ipsis Donatistis, quicunque clerici correcto consilio ad catholicam unitatem  transire uoluerint, secundum uniuscuiusque episcopi catholici uoluntatem atque consilium qui in eodem loco gubernat Ecclesiam, si hoc paci Christiane prodesse uisum fuerit, in suis honoribus suscipiantur, sicut et prioribus eiusdem diuisionis temporibus factum esse manifestum est: non ut concilium, quod in transmarinis partibus de hac re factum est, dissoluatur, sed ut illud maneat circa eos, qui sic transire ad catholicam uolunt, ut nulla per eos unitatis compensatio procuretur, et reliqua que ibi prosequitur. Sed et Leo utrasque has formas de una eademque re in uno capitulo ostendit ad Rusticum Narbonensem episcopum dicens : Nulla, inquit, ratio sinit ut inter episcopos habeantur, qui nec a clericis sunt electi, nec a plebibus  expetiti, nec a comprouincialibus episcopis cum metropolitani iudicio consecrati. Unde cum sepe questio de male accepto honore nascatur, quis ambigat nequaquam istis esse tribuendum, quod non docetur fuisse collatum? Si qui autem clerici ab istis pseudepiscopis in eis Ecclesiis ordinati sunt, que ad proprios episcopos pertinebant, et ordinatio eorum consensu et iudicio presidentium facta est, potest rata haberi, ita ut in ipsis Ecclesiis perseuerent; aliter autem uana habenda est consecratio, que nec loco fundata est, nec auctoritate munita. Et item ad eumdem in eadem epistola : In adolescentia constitutus, si urgente aut metu mortis, aut captiuitatis periculo, penitentiam egit, et postea timens lapsum incontinentie  iuuenilis copulam uxoris elegit, ne crimen fornicationis incurreret, rem uidetur fecisse uenialem, si preter coniugem nullam omnino cognouerit; in quo tamen non regulam constituimus, se quid sit tolerabilius estimamus. Nam secundum ueram cognitionem, nichil magis ei congruit qui penitentiam gessit, quam castitas perseuerans et mentis et corporis. Et in epistola ad Theodorum Foroiuliensem episcopum : Ut in tempore necessitatis et in periculi urgentis instantia, nullis presidium penitentie et mox reconciliationis implorantibus denegetur, etiam si amisso uocis officio ea per indicia integri sensus expostulent; uel si sub presentia sacerdotis significare non ualent, testimonia fidelium  circumstantium eis prodesse debebunt, ut simul et penitentie et reconciliationis beneficia consequantur, seruata tamen regula canonum paternorum circa eorum personas, qui in Deum a fide discedendo peccauerunt.

Sed et quidam de his ex quorum epistolis quedam sunt a te collecta, lapsos et penitentes in gradibus suis manere debere dixerunt. Postea autem aliter ex sacris canonibus a sequentibus est constitutum. Unde beatus Augustinus ad Bonifacium scripsit dicens : Ut enim constitueretur in Ecclesia, ne quisquam post alicuius criminis penitentiam clericatum accipiat, uel ad clericatum redeat, uel in clericatu maneat, non desperatione indulgentie, sed rigore factum est discipline. Alioquin  contra claues datas Ecclesie disputabitur, de quibus dictum est: Que solueritis in terra, soluta erunt et in celis. Sed ne forsitan etiam detectis criminibus spe honoris ecclesiastici animus intumescens superbe ageret penitentiam, seuerissime placuit, ut post actam de crimine damnabili penitentiam nemo sit clericus, ut desperatione temporalis altitudinis, medicina maior et uerior esset humilitatis. Nam et sanctus Dauid de criminibus mortiferis egit penitentiam, et tamen in honore suo perstitit . Et beatum Petrum, quando amarissime lacrymas fudit, utique Dominum negasse penituit, et tamen apostolus mansit . Sed non ideo superuacua putanda est posteriorum diligentia, quia ubi saluti nichil detrahebatur, humilitati aliquid addiderunt,  quo salus tutius muniretur, experti credo aliquorum fictas penitentias per affectatas honorum potentias. Cogunt enim multas inuenire medicinas multorum experimenta morborum. uerum in huiusmodi causis, ubi per graues dissensionum scissuras, non huius aut illius hominis est periculum, sed populorum strages iacent, detrahendum est aliquid seueritati, ut maioribus malis sanandis caritas sincera subueniat. Sic multitudinibus per schismata et hereses pereuntibus Ecclesia catholica subuenire consueuit. Et de hac discretione Gelasius in quadam sua epistola, et beatus Gregorius in suis epistolis, et in aliis suis dictis mirabiliter disseruerunt.

uerum et de translationibus episcoporum aliter  antiqui censuerunt pontifices, aliter autem concilia episcopalia, et ex his sequentes Romane sedis pontifices que tenenda sunt decreuerunt. Scriptum est etiam in prefatis epistolis, ut accusationes episcoporum non recipiantur, et in eisdem habetur qualiter recipiantur, et ut a suis ouibus episcopi accusari non ualeant. Et in constitutionibus sancti Siluestri: Ut nullus laicus crimen clerico audeat inferre, et ut presbyter non aduersus episcopum, non diaconus aduersus presbyterum; et iterum, a quantis accusari ualeant ab eo constitutum. Et Africe prouincie, canones cum legatis apostolice sedis, eos tantum accusatores uel testes a clericorum accusatione, uel contra clericos testificatione, remoueri precipiunt,  quos ad accusanda uel attestanda publica crimina leges publice non admittunt. Et Nicenum concilium neophytum episcopum a duobus uel tribus testibus redargutum abstinere a clero precepit, si aliquod delictum anime circa personam reperiatur huiusmodi. Et Apostolus aduersus presbyterum accusationem non recipi, nisi sub duobus aut tribus testibus precipit. Sed et per predictos Africe prouincie canones, omnibus quibus accusatio denegatur, in causis propriis accusandi licentia non negatur . Et de purgatione accusatorum, sed non conuictorum, uel confitentium, decreta sedis apostolice que tenemus constituerunt. Quidam etiam, quod de accusatis et de testibus Siluester constituit, uelut in libro Episcopali legitur, ex hoc tenendum in auctoritate dicunt,  quia Gelasius in Catalogo de libris recipiendis, Actus illius legendos dicit. Sed alia est scriptura Actuum illius, in quibus, et Scripturarum auctoritate, et miraculorum uirtute, Iudeos Christum Iesum Deum uerum negantes reuicit, qui legendi scribuntur: alia de constitutionibus illius in libro Episcopali, quas sicut et alias quasdam constitutiones aliorum pontificum que in eodem libro leguntur, a precedentibus temporibus uniuersalis non seruat Ecclesia: quedam uero ex eisdem constitutionibus, sicut et ex dictis epistolarum de quibus agitur, recipit et custodit. Sed et in eisdem epistolis scriptum est, non debere uel posse conuocari, synodum sine iussione uel consensu Romani pontificis; et sacri Niceni canones dicunt : Bene placuit annis  singulis per unamquamque prouinciam bis in anno concilia celebrari, ut communiter omnibus simul episcopis congregatis prouincie, discutiantur huiusmodi questiones. Et Chalcedonense concilium : Decreuit, inquiens, sancta synodus secundum canones Patrum, bis in anno episcopos in idipsum in unaquaque prouincia conuenire, quo metropolitanus antistes probauerit, et corrigere singula, si que fortassis emerserint. Sed et Antiocheni et Africe prouincie canones his concinunt constitutis . Et Innocentius ad uictricium: Si que cause uel contentiones inter clericos tam superioris ordinis quam etiam inferioris fuerint exorte, ut secundum synodum Nicenam, congregatis eiusdem prouincie episcopis,  iurgium terminetur, patenter ostendit. Et Leo ad Anastasium scripsit: De conciliis, inquiens, episcopalibus non aliud indicimus, quam sancti Patres salubriter ordinarunt, ut scilicet bini conuentus per annos singulos habeantur, in quibus de omnibus querelis que inter diuersos Ecclesie ordines nasci assolent iudicetur. Et sanctus Gregorius ad Gallicanos episcopos scribit : Nec nos, inquiens, in hac sollicitudinis parte relinquimus, quod de habendis per parochias conciliis Patrum prouidentia utilitatis causa sancitum est. Unde ne qua inter fratres dissensio, ne qua inter prepositos et subiectos sint fomenta discordie, in unum sacerdotes conuenire necesse est, ut de incidentibus  causis disceptatio, et sit salubris de ecclesiastica obseruatione collatio.

Non igitur absque sedis apostolice auctoritate metropolitani episcopi et primates prouinciarum synodos conuocamus, quatenus, ut beatus dicit Gregorius, dum per hoc, et preterita corriguntur, et regulam futura suscipiunt, omnipotens ubique Dominus fratrum concordia collaudetur, cuius nobis adesse presentiam si hec obseruamus scimus, quia scriptum est: Ubi duo uel tres congregati fuerint in nomine meo, ibi sum in medio eorum . Si ergo adesse dignabitur ubi duo uel tres fuerint, quanto magis non deerit ubi plurimi conuenerint sacerdotes? Constat ergo de generali fidei causa hoc dixisse apostolicam sedem. Unde cum plura catholica habeantur concilia,  sex synodi tantum generales specialiter appellantur, quia pro generali ad omnes Christianos causa pertinente sunt conuocate, que sine speciali iussione sedis apostolice regulariter congregari non poterant, neque possunt. Quarum synodorum uniuersalium, a catholica Ecclesia receptissimarum, prima est que in Nicena congregata exstitit contra Arium trecentorum decem et octo Patrum, temporibus Siluestri pape, sub Constantino principe; secunda in Constantinopoli centum unius Patrum, contra Macedonium et Eudoxium, temporibus Damasi pape, et Gratiani principis, quando Nectarius eidem urbi est ordinatus episcopus; tertia in Epheso ducentorum Patrum, contra Nestorium Auguste urbis episcopum, sub Theodosio magno principe, et  papa Celestino; quarta Chalcedone, Patrum sexcentorum triginta, sub Leone papa, temporibus Marciani principis, contra Eutychem nefandissimum presulem monachorum; quinta item in Constantinopoli temporibus uigilii pape, sub Iustiniano principe, contra Theodorum et omnes hereticos; sexta item in Constantinopoli sub Agathone papa, qui ex rogatu Constantini, Heraclii et Tiberii principum piissimorum, misit in regiam urbem legatos suos, in quibus erat Ioannes Romane Ecclesie tunc diaconus, non longe post episcopus, pro adunatione facienda sanctarum Dei Ecclesiarum: qui benignissime suscepti a reuerentissimo fidei catholice defensore Constantino, iussi sunt, remissis disputationibus, pacifico colloquio de fide uera perquirere, datis eis  de bibliotheca Constantinopolitana cunctis antiquorum Patrum quos petebant libellis. Adfuerunt autem et episcopi centum quinquaginta, presidente Georgio patriarcha regie urbis, et Antiochie Macario, et conuicti sunt qui unam uoluntatem et operationem astruebant in Christo, falsasse Patrum catholicorum dicta perplurima. Finito autem conflictu, Georgius correctus, Macarius uero cum suis sequacibus, simul et precessoribus Cyro, Sergio, Honorio, Pyrrho, Paulo, et Petro anathematizati, et in locum eius Theophanius abba de Cilicia Antiochie episcopus factus. Tantaque gratia legatos catholice pacis comitata est, ut Ioannes Portuensis episcopus, qui erat unus ex ipsis, Dominica octauarum Pasche missas  publicas in ecclesia sancte Sophie coram principe et patriarcha Latine celebraret. Septima autem apud Grecos uocata uniuersalis pseudosynodus de imaginibus, quas quidam confringendas, quidam autem adorandas dicebant, neutra uero pars intellectu sano diffiniens, sine auctoritate apostolice sedis, non longe ante nostra tempora, Constantinopoli est a quampluribus episcopis habita, et Romam missa, quam etiam papa Romanus in Franciam direxit. Unde tempore Caroli magni imperatoris, iussione apostolice sedis, generalis est synodus in Francia, conuocante prefato imperatore, celebrata, et secundum Scripturarum tramitem traditionemque maiorum, ipsa Grecorum pseudosynodus destructa et penitus abdicata. De cuius destructione non modicum uolumen,  quod in palatio adolescentulus legi, ab eodem imperatore Romam est per quosdam episcopos missum. In cuius uoluminis quarto libro  hec de uniuersali nomine scripta sunt: Uniuersitas ab uno cognominatur, quod uno multoties uerso propagatur. Nam multitudo unitatum uertente in unum collecta, uniuersitas efficitur. Sicut enim Ecclesia uniuersalis est, que Greco eloquio catholica dicitur, ita nimirum omne quidquid ab eius unitate non discessit, catholicum nuncupari potest. Omnis enim doctrina Christiana, uel quelibet constitutio siue traditio talis esse debet, ut uniuersali conueniat Ecclesie: quod nequaquam heretici obseruauerunt, qui per diuersas mundi partes, aliquibus regionum partibus coarctati, conuenticula quedam statuerunt,  quibus et se et quamplures ab ecclesiastice unitatis consortio segregauerunt. Cum ergo duarum et trium prouinciarum presules in unum conueniunt, si antiquorum canonum institutione muniti aliquid predicationis aut dogmatis instituunt, quod tamen ab antiquorum Patrum dogmatibus non discrepat, catholicum est quod faciunt, et fortasse dici potest uniuersale: quoniam quamuis non sit ab uniuersi orbis presulibus actum, tamen ab uniuersorum fide et traditione non discrepat, quod crebro factum in plerisque mundi partibus quibusdam necessitatibus incumbentibus scimus. Multa enim concilia gesta sunt, quorum institutionibus sancta munitur et corroboratur Ecclesia. Si uero duarum aut trium prouinciarum presules in unum conuenientes, noua quedam  statuere cupientes, conuenticula quedam faciunt, que non cum uniuersi orbis Ecclesia sentiunt, sed ab ea quadam ex parte dissentiunt, non est catholicum quod faciunt, et ideo uniuersale nuncupari non potest. Omne quod ecclesiasticum est, catholicum est, et omne quod catholicum est, uniuersale est: omne autem quod uniuersale est, profanis uocum nouitatibus caret, omne igitur quod ecclesiasticum est, profanis uocum nouitatibus caret. Et si hec synodus uocum nouitatibus careret, antiquorum Patrum dogmatibus contenta, uniuersalis dici poterat: non autem antiquorum Patrum dogmatibus contenta est, non igitur uniuersalis dici potest. Uniuersalem plane eamdem synodum non cunctaremur profiteri,  nisi eam uniuersalis Ecclesie dogmatibus sentiremus refragari.

Claret etiam hac de causa, ut predixi, uniuersales ac generales synodos nominari, cum plures episcopi, quam in quibusdam prefatis synodis fuerint congregati, apostolice sedis iussione, et imperiali conuocatione: sicut Sardicensis synodus, in qua ab Hesperiis partibus plusquam trecenti conuenerunt episcopi. Et in Africanis synodis, cum legatis apostolice sedis celebratis, interdum amplius quam ducenti fuerunt congregati episcopi; non tamen inter illa uniuersalia concilia computantur, cum constet esse catholica et a sede apostolica atque uniuersali Ecclesia receptissima. Unde sanctus Gregorius in synodica epistola ad Cyriacum Constantinopolitanum episcopum  de Eudoxio : Si quis eum ueraciter de catholicis Patribus damnat, eius procul dubio sententiam sequimur; uos tamen si in synodica uestra epistola eos quoque nominatim damnare uoluistis, qui extra sanctas synodos per Patrum scripta damnantur, multos scriptis uestris uestra fraternitas minus posuit; si autem eos quos generales synodi respuunt, hunc unum amplius. Et in Africano concilio legimus : Concilium uniuersale non nisi necessitate faciendum. Placuit ut non sit ultra fatigandis fratribus anniuersaria necessitas; et quoties exegerit causa communis, id est totius Africe, undecunque ad hanc sedem de hac re date littere fuerint, congregandam esse synodum in eas prouincias ubi opportunitas  persuaserit. Cause autem que communes non sunt in suis prouinciis iudicentur. Et Leo papa ad Maximum Antiochenum scripsit: Quidquid, inquiens, propter speciales causas synodalium conciliorum ad examen episcopale defertur, potest aliquam diiudicandi habere rationem, si nil de eo est a sanctis Patribus apud Niceam diffinitum. Nam quod ab illorum regulis et constitutione discordat, apostolice sedis nunquam poterit obtinere consensum. Et Antiochena synodus dicit  perfectum illud esse concilium, ubi interfuerit metropolitanus antistes. Et Zosimus papa Aurelio et uniuersis episcopis per Africam constitutis, sed et uniuersis episcopis per Gallias et septem prouincias constitutis, et uniuersis episcopis per Hispaniam constitutis, a pari  inter cetera scribens, prouincialem Gallicanorum episcoporum synodum approbat ita dicens: Lazarus, inquit, dudum in Taurinensi concilio grauissimorum episcoporum sententiis pro calumniatore damnatus, cum Briccii innocentis episcopi uitam falsis obiectionibus appetisset, post uero indebite a Proculo, qui inter ceteros in synodo damnationi eius assenserat, sacerdotium consecutus est, a quo se ipse, uite sue conscius, datis litteris in abdicationem sui sponte submouit. Sed et Sardicenses canones in capitulo decimo quarto, quanquam non designato nomine, sed posita constitutione Eliberitani concilii , quod eodem tempore, sub Constantino imperatore, Paulino et Iuliano consulibus,  quo et Nicenum concilium factum est, memorante Osio, ad auctoritatem deuocauerunt. Et Carthaginensis synodi decretam constitutionem quasi propriam, apostolica sedes per Innocentium et Celestinum amplectitur.

Sic igitur uniuersales synodi specialiter apostolice sedis auctoritate conuocantur, et eque prouinciales canonice synodi, decreto sedis apostolice, a metropolitanis et prouinciarum primatibus conuocantur. Sicut de collatis clauibus regni celorum, id est ligandi et soluendi, pontificio, specialiter sancto Petro dato et simul omnibus apostolis, et in eis catholicis episcopis collato, sancta et uniuersalis tenet Ecclesia. Unde beatus Leo in sermone sui natalis inter cetera dicit: Quod dicitur beatissimo Petro:  Tibi dabo claues regni celorum, et quecunque ligaueris super terram, erunt ligata et in celis; et quecunque solueris super terram, erunt soluta et in celis , transiuit quidem etiam in alios apostolos eius istius potestatis, et ad omnes Ecclesie principes decreti huius constitutio commeauit, sed non frustra uni commendatur quod omnibus intimetur. Petro enim ideo hoc singulariter creditur, quia cunctis Ecclesie rectoribus Petri forma proponitur. Manet ergo Petri priuilegium, ubicunque ex ipsius fertur equitate iudicium; nec nimia est uel seueritas uel remissio, ubi nichil est ligatum, nichil solutum, nisi quod beatus Petrus aut ligarit, aut soluerit. Qui regem celorum, ut Augustinus et ceteri doctores exponunt, maiori pre ceteris deuotione confessus  est, merito pre ceteris ipse collatis clauibus regni celestis munere donatus est, ut constaret omnibus quia absque ea confessione ac fide regnum celorum nullus possit intrare. Claues autem regni celorum ipsam discernendi scientiam potentiamque nominat, qua dignos recipere in regnum, indignos secludere deberet a regno; unde manifeste subiungit: Et quodcunque ligaueris super terram, erit ligatum et in celis; et quodcunque solueris super terram, erit solutum et in celis. Que soluendi ac ligandi potestas, quamuis soli Petro data uideatur a Domino, absque ulla tamen dubietate noscendum est quia et ceteris apostolis datur, ipso teste qui post passionis resurrectionisque sue triumphum apparens eis insufflauit, et dixit omnibus: Accipite Spiritum sanctum;  quorum remiseritis peccata, remittuntur eis, et quorum retinueritis, retenta sunt . Nec non etiam nunc in episcopis ac presbyteris omni Ecclesie officium idem committitur; ut uidelicet agnitis peccantium causis, quoscunque humiles ac uere penitentes aspexerit, hos iam a timore perpetue mortis miserans absoluat; quos uero in peccatis que egerunt persistere cognouerit, illos perennibus suppliciis obligandos insinuet. Unde alias Dominus de correpto semel et iterum ac tertio, sed non penitente fratre precipit dicens: Si autem Ecclesiam non audierit, sit tibi sicut ethnicus et publicanus . Et ne leue quisque putaret Ecclesie se iudicio condemnari, mox terribiliter adiunxit:  Amen dico uobis: quecunque alligaueritis super terram, erunt ligata et in celo; et quecunque solueritis super terram, erunt soluta et in celo. Omni igitur electorum Ecclesie, iuxta modum culparum uel penitentie, ligandi ac soluendi datur auctoritas. Sed ideo beatus Petrus, qui Christum uera fide confessus uero est amore secutus, specialiter claues regni celorum et principatum iudiciarie potestatis accepit, ut omnes per orbem credentes intelligant quia quicunque ab unitate fidei uel societatis illius quolibet modo semetipsos segregant, tales nec uinculis peccatorum absolui, nec ianuam possint regni celestis ingredi.

Et quia deuitans prolixitatem epistole, per singula sicut poteram, si tempus fuisset et otium, et  non uererer legentium tedium, tibi ostendere de his que collegisti, illa ipsa te redarguere, que putas plurimum tecum facere, de quibusdam tibi tantum ex his que collegisti, specialiter respondebo, scilicet de epistolis Iulii et Felicis, quasi de capitulis synodi Nicene confectis, ante Sardicense quidem concilium, cui Athanasius anno decimo octauo, ordinationis sue cum litteris Constantis ab Occidentalibus partibus, in quibus exsulauerat, Alexandriam rediens legitur interfuisse, quodque iuxta chronicorum et litterarum ecclesiasticarum fidem, undecimo mortis Constantini, patris Augustorum Constantii et Constantis, Rufo et Eusebio consulibus, anno decimo sexto Iulii pape, qui successit Marco successori Siluestri, cuius tempore celebrata est sacra Nicena  synodus, cuique ad uicem Siluestri presederunt Osius Cordubensis episcopus, uictor et uincentius presbyteri urbis Rome. Anno uero circiter uicesimo tertio post Nicenam synodum Antiochena synodus habita est, et eadem epistola Iulii per idem tempus facta esse dignoscitur, in qua plura capitula modo diuerso collecta tenentur, que si de una synodo fuissent assumpta, non taliter dissonarent. Et si de appellatione, sicut in Sardicensi concilio constitutum est, in Niceno concilio fuisset antea statutum, nulla foret necessitas ut iterum in hoc concilio inde constitueretur, sed sicut in aliis conciliis legitur scriberetur uidelicet, ut ea que sunt in Niceno concilio constituta, ab omnibus conseruentur. Epistola uero Felicis ex epistola Iulii pendet. Hic enim est  mos apostolice sedis pontificibus ut uerba decessorum suorum quasi propria in suis ponant epistolis, sicut qui legit intelligit. Ceterum quod in epistola ex nomine Athanasii et episcoporum Aegyptiorum, ad Marcum successorem Siluestri habetur octoginta fuisse capitula: quadraginta scilicet a Grecis Greca edita lingua, et similiter quadraginta a Latinis Latina edita lingua; et ab episcopis trecentis octodecim in septuaginta redacta fuisse capitula, si numerantur illa que in epistola Iulii designata pretermittuntur; sed et que in epistola Felicis leguntur, plura quam septuaginta et inter se diuersa inuenientur; et in eisdem epistolis non inueniuntur memorari, minime autem connumerari, illa capitula  que ex Niceno concilio sumpta seruauit antiquitas et hactenus tenet ac ueneratur Ecclesia. De hoc autem quod reuerentissimus Iulius in epistola sua dicit: Plura de his, scilicet capitulis Nicene synodi, ideo hic non inseruimus, ne uacuare uilemue facere predictam synodum uideremur, aut fastidium legentibus audientibusque prolixa facere epistola: si quis autem de his ampliora atque abundantiora scire uoluerit, in sacro nostre sedis Ecclesie scrinio et ea que prediximus inuenire poterit, uerum me dicere testis est ipsa Diuinitas, a nullo est contradicendum: quia nisi ipsa que misit haberet, mittere nullo modo poterat, et quia plura habebat, esse utique uerum constat: quia et illa que sacrum concilium Nicenum constituit, certum est in Romano  scrinio conseruari, de quibus et ipsius sancte sedis pontifices sua decreta promulgauerunt, et suis posteris tenenda et seruanda reliquerunt. Fuit autem opinio apud maiores nostros etiam non incerta, quia Osius quedam de capitulis a se synodi Nicene delatis, aliter prius renuntiauerit, quam postea inuentum exstiterit; qui et apud Sirmium, contra fidem Niceni concilii cui subscripserat, sacrilegam professionem atque subscriptionem proferre et exhibere presumpsit, sicut de eo historie ecclesiastice perhibent, et sanctus Hilarius in libro de Synodis dicit: Apud Sirmium, inquiens, per immemorem gestorum suorum dictorumque Osium, noue et tamen suppurate iamdiu impietatis doctrina proruperat: sed de eo nil loquor, qui idcirco est reseruatus,  ne iudicio humano ignoraretur qualis ante uixisset. Cuius scilicet beati Hilarii testimonio de Synodis, sed et de Osio, fidem accommodare debemus, qui in prefato libro de Synodis dicit: Regeneratus pridem, et in episcopatu aliquantisper manens, fidem Nicenam nunquam nisi exsulaturus audiui. Sed mihi homousii et homeousii intelligentiam Euangelia et apostoli intimauerunt. Et per illa tempora, quando concilia, scilicet Nicenum, Antiochenum, Sardicense, et alia quedam posteriora celebrata fuerunt, isdem sanctus et doctor catholicus in carne deguit, et uerus de eis relator exstitit, et credenda nobis in suis scriptis reliquit. Refutanda est igitur falsa opinio de quorumdam scriptis exorta, quod Nicenum concilium tempore Iulii fuerit celebratum,  cum constet eamdem sacram synodum fuisse habitam anno post Alexandrum sexcentesimo tricesimo sexto, sub Constantino imperatore, die mensis secundum Grecos Desii XuIII, quod est X Kalendarum Iuliarum, consulatu Paulini et Iuliani, tempore Siluestri pape, sicut ueridice chronice et ecclesiastice historie produnt. uerum Iulius successor Marci, qui Siluestro successit. Rome synodum celebrauit sub Constantio et Constante Augustis, anno quarto sub die octaua Kalendarum Octobris, indict. sexta, consulatu Feliciani et Maximiani, et eamdem Nicenam synodum apostolice sedis auctoritate per se, sicut predecessor illius, Siluester per legatos suos firmauit. Capitula quoque in eodem concilio constituta  ipse omnibus ualidior antiquitatis usus, et antiqua maiorum traditio, reuerentissimo uigore tenenda corroborauit.



CAPUT XXI. Quod non nisi uiginti capitula in concilio Niceno fuerint constituta.

Et qua ratione quedam ex his que in epistolis antiquorum sedis Romane pontificum scripta inueniuntur, a successoribus eorum usa non fuerint, licet ad instructionem ualeant plurimum, quedam uero in decretis eorum posita, et a conciliis inter canones sacros inueniantur assumpta, et unde opinio exorta exstiterit, plura quam in canone inueniantur in Nicena synodo decreta fuisse capitula, quod ex litteris antiquitatum seriem deferentibus  accepimus, tibi ex parte scribo, non ueritus ne mihi calumnias struas, sicut iam fecisti de his que scripsi de Stephano, sensum dictorum meorum peruertens, et scripta mea decurtans in scripto quod mihi de Amalberto dedisti, uolens me ex uerbis meis reuincere, et me ad tortitudinem tui iudicii contorquere, et si easdem calumnias sciero, necesse mihi sit inde rescribere, et tempus inutilitati expendere; si autem eas nesciero, ad derogationem mei tibi credentes aliquo modo possis adducere. Dicam autem ex uerbis ueterum que didicimus de capitulis Nicene synodi, ut si te delectat bellare, cum eis possis bellum conserere, et ego ualeam repausare. Historia si quidem tripertita  Athanasium dixisse scribit ita: In Nicenum concilium uenientes episcopi  uiginti conscripserunt de conuersatione ecclesiastica sanctiones. Et item: Meminit uestra patientia factum in Nicea ciuitate concilium, cui et ego ipse conscientie mee cultum decenter exhibui. Et item in eadem Historia scriptum est: Synodus corrigere uolens hominum uitam et in Ecclesia commorantium, posuit leges quas canones appellamus. Et decimus historie ecclesiastice liber Rufini, qui in catalogo apostolice sedis inter recipiendos libros describitur, aperte ostendit, post confessionem fidei, uiginti duo tantum capitula canonum in eodem concilio, et de Paschali solemnitate fuisse decreta. Duo autem, que super uiginti sunt illic constituta. in uiginti aliis capitulis apud nos habentur conclusa, Unde et in eodem libro ita scriptum habetur: De  singulis quibusque ecclesiasticis obseruationibus certa statuta figentibus, concilium diremptum est; et post capitula ex ordine et numero constituta: Igitur cum de his, inquit, prout diuinarum legum reuerentia poposcerat decreuissent, sed et de obseruatione Pasche antiquum canonem, per quem nulla de reliquo uarietas oriretur, ecclesiis tradidissent, omnibus rite dispositis, ecclesiarum pax et fides in Orientis atque Occidentis partibus una atque eadem seruabatur. Cuius historiographi dictis  et Carthaginense astipulatur concilium, quod dicit: Exemplaria  fidei, et statuta Nicene synodi, que ad nostrum concilium per beate recordationis Cecilianum Carthaginensem episcopum, qui interfuit, allata sunt, sed et que patres exemplaria sequentes hic constituerunt, uel nunc communi tractatu statuimus, his gestis ecclesiasticis inserta manebunt. Nam quia Cecilianus Nicene synodo interfuerit, et subscriptio illius testatur, et historie ac chronice ecclesiastice astruunt, in quibus scriptum est: Quia tertio anno post Nicenam synodum, Ianuario et Iusto consulibus, Donatus agnoscitur, a quo per Africam Donatiste, qui primum propter ordinatum contra uoluntatem suam Cecilianum ecclesie Carthaginensis episcopum, schisma fecerunt, obiicientes ei crimina non probata, et maxime quod a traditoribus diuinarum  Scripturarum fuerit ordinatus: sed post causam confictam atque finitam, pertinaci discordia in heresim transierunt. Sed et epistola Cyrilli Alexandrini episcopi, cuius predecessor Alexander, cum legatis apostolice sedis, Osio uidelicet Cordubense episcopo, et uincentio ac uictore Romanis presbyteris, mediante Constantino imperatore presedit, cum integritate ipsius concilii, per Innocentium presbyterum missa. Itemque epistola Attici Constantinopolitani episcopi, cum integritate nichilominus ipsius concilii per Marcellum subdiaconum Carthaginensi synodo directa, et uerba Faustini episcopi ac legati sedis apostolice prolata in synodo Carthaginensi Epistola quoque ipsius concilii ad Celestinum papam honorabiliter, ut par est, destinata. Sed et  actio duodecima Chalcedonensis concilii, in qua scriptum habetur regula nonagesima quinta, de uacante episcopo; et paulo post Leontius ex eodem codice legit regulam nonagesimam sextam, De his qui ad episcopatum uocati euitant. Quas regulas, connumeratis a capite uiginti capitulis Niceni concilii, si quis per singula consequentia concilia ex ordine numerauerit, in Antiocheno concilio loca prefatorum numerorum tenere inueniet. Unde manifestum est, non nisi tantum uiginti que habemus capitula fuisse in Niceno concilio constituta. uerum et longissimarum etatum ex antiqua consuetudine prolixa tempora, per que ipsius concilii hec tantum uiginti capitula fuere suscepta, uerbis prefati historiographi indubitabilem faciunt fidem.



CAPUT XXII. De quatuor capitulis a beato Gregorio in epistola ad Theoctistam Patriciam memoratis.


Sed et quod de anathemate, ex uerbis sancti Gregorii ad Theoctistam Patriciam, in supradicta compilatione tua improprie posuisti, bene et rationabiliter dicta male intelligi tradidisti, et non secundum illum sensum, quem beatus Gregorius illud in eadem epistola posuit, interpretari studuisti. Apud Grecos siquidem nouitate uocum delectantes, quatuor heretica capitula inuenerunt, de quibus sanctus Gregorius ad Theoctistam Patriciam scripsit. Quorum primum est, quia sub obtentu religionis etiam non  ex amborum consensu coniugia dissocianda dicebant, contradicente Domino: Quod Deus coniunxit homo non separet . Aliud uero, quod baptisma peccata penitus non auferret, cum Dominus dicat: Qui lotus est, non indiget nisi ut pedes lauet, sed est mundus totus . Tertium uero, quia si de iniquitatibus suis quis penitentiam in triennium ageret, postmodum peruerse uiuere ei liceret, cum scriptum sit: Qui baptizatur a mortuo, et iterum tangit eum, quid proficit lauatio eius?  Baptizatur ergo a mortuo, et iterum tangit eum, qui praua opera que se egisse meminit deplorat, sed eisdem se iterum post lacrymas implicat. Quartum uero est, quod non suo sensu posuisti, quia si compulsi aliqui, de quibus reprehendebantur contra catholicam sensisse Ecclesiam,  anathematizare se dicerent, anathematis uinculo nullo modo teneri. De quibus sanctus dicit Gregorius: Quia ipsis sibi testes sunt quia Christiani non sunt: quoniam ligamenta sancte Ecclesie uanis se estimant conatibus soluere ac per hoc nec absolutionem sancte Ecclesie quam prestat fidelibus ueram putant, si ligaturam eius ualere non estimant. Unde in orthodoxorum scriptis legimus, ex ipsis qui in Nicena sancta synodo conuenerunt, et exposite ab ea fidei diffinitioni uel symbolo subscripserunt, et ab eadem subscriptione apostatauerunt, et iterum per catholicam subscriptionem ad uniuersalem Ecclesiam redierunt, quosdam fuisse susceptos, sicut et in aliis synodis, et in epistolis Leonis, atque Gregorii legimus. Constat igitur, quia non sunt  tigamenta uel solutiones sancte Ecclesie, que contra sanctam Ecclesiam fiunt, uel que ab his fiunt, qui contra dogmata catholice Ecclesie sentientes, contraria ipsi sancte Ecclesie ligant uel soluunt. Sancta quippe Ecclesia dicit: Non sedi cum concilio uanitatis, et cum iniqua gerentibus non introibo. Odiui ecclesiam malignantium, et cum impiis non sedebo. Lauabo inter innocentes manus meas . Denique eisdem uerbis beati Gregorii: quibus dicit: Si qui uero sunt qui dicunt, quia compulsus quispiam necessitate se anathematizauerit, anathematis uinculo non tenetur, uerbis tuis imposuisti, immittens et superadiiciens, aut contra ea que sub anathemate prohibita sunt presumpserit. In eo autem loco ubi dixit: Si qui sunt igitur,  qui sub nomine Christiano, hec que prediximus errorum capitula, aut predicare audent, aut taciti apud semetipsos tenere, detruncasti et peruertisti dicens: Si qui sunt igitur, qui sub nomine Christiano hec aut predicare audent, non timens sententiam sancte sexte synodi in duodecima actione prolatam hoc modo: Inueteratum Macarium in impietatis dogmatibus, et non solum uniuersam Christo amabilem plebem, que hanc a Deo conseruandam regiam urbem inhabitat, euersione turbulenta potantem, testimoniaque sanctorum et probabilium patrum falsantem, et quedam quidem abscidentem, quedam uero addentem, et secundum quod ei uidebatur in deuia mittentem piissimum et a Deo coronatum  principem per oblata ab eo codicia: sed et a solis ortu usque ad occasum, per litteras suas, et per homines quos mittebat, uniuersos perturbantem, et a fide uera segregantem, et iuste atque rationabiliter a pontificali habitu denudatum, nullatenus diuina regula de cetero suscipit in doctoris sede residere, ne ex hoc proprie sue hereseos multo iam recrudescere faciat intelligentiam, et fiant, iuxta quod scriptum est, nouissima illius hominis deteriora prioribus. Et Macedonius Constantinopolitanus episcopus, ut supra dixi, ab imperatore Anastasio legitur expulsus, quoniam Euangelia falsasset, et maxime illud Apostoli dictum: Quod apparuit in carne, iustificatum est in spiritu ; et peruertisse, ut legeretur, ut esset Deus, apparuit per  carnem. Quales redarguit Paulus apostolus, de se et suis sociis dicens: Non enim sumus, inquit, sicut plurimi adulterantes uerbum Dei . Adulterare est, inquit beatus Gregorius, uerbum Dei, aut aliter sentire quam de illo est, aut ex eo non spiritales fructus, sed adulterinos fetus querere laudis humane. Unde Gelasius ad episcopos per Dardaniam constitutos, in decretis suis scripsit : Quia maiores nostri necessario precauerunt, ut contra unamquamque heresim, quod acta semel synodus pro fide, communione, et ueritate catholica atque apostolica promulgasset, non sinerent nouis post hec retractationibus mutilari, ne prauis occasio preberetur que medicinaliter fuerant statuta pulsandi: sed auctore cuiuslibet insanie,  ac pariter errore damnato, sufficere iudicarunt, ut quisquis aliquando huius erroris communicator existeret, principali sententia damnationis eius esset obstrictus, quoniam manifeste quilibet uel professione sua uel communione posset agnosci. Et post aliquanta: Quoniam idem ipse error, qui semel est cum suo auctore damnatus, in participe quolibet praue communionis effecto exsecrationem sui gestat et penam. Hec igitur, qui beati Gregorii uerba imposturasti, attendens que beatus dicit Gelasius, et ante oculos mentis ponens, quia Macarius et Macedonius idcirco a sacerdotio, etiam ante humanos oculos, iudicio synodali et potestate principali fuerunt deiecti, accelera satisfacere terribili in consiliis super filios hominum.



CAPUT XXIII. Quod apostolica sedes partem noni capituli Chalcedonensis non recipiat, sicut beatus Leo papa demonstrat.


Sententiam denique Chalcedonensis concilii, quam tue compilationi apposuisti, a quocunque expositam qui adinuenit de ea quid diceret: Ut si clericus habet causam aduersus episcopum proprium, uel aduersus alterum, apud synodum prouincie iudicetur: quod si aduersus eiusdem prouincie metropolitanum episcopus uel clericus habet querelam, petat primatem dieceseos, aut sedem regie urbis Constantinopolitane,  et apud ipsum iudicetur, quod et in capitulo decimo septimo recapitulauit. Lege gesta synodi Chalcedonensis, et Breuiarium de duabus heresibus Nestorianorum et Eutychianorum, collectum a sancto Liberato archidiacono Ecclesie Carthaginis regionis sexte, sed et epistolas sancti Leonis pape, et inuenies hoc ipsius concilii nonum capitulum, in cuius fine dicitur: Petat primatem dieceseos, aut sedem regie urbis Constantinopolitane, et apud ipsum iudicetur, et quod de diuisione diecesis inter Antiochenum et Hierosolymitanum episcopos conuenit, ab apostolica sede non fuisse recepta. Sed nec illud capitulum Constantinopolitani concilii, in quo synodus ipsa constituit preferendam Constantinopolim secunde et tertie sedi, et post Romanum pontificem  habere primatum, quod et per pragmaticam formam imperialis potestatis obtinuit, et Chalcedonensis synodus, in absentia legatorum sedis apostolice, confirmando quibusdam non consentientibus renouauit, et post, reclamantibus de sacrorum canonum et priuilegii apostolice ac prime sedis iniuria et preiudicio eisdem legatis ipsius apostolice sedis, synodus in sententia sua patrocinante imperatore permansit. Egit enim Anatolius tunc Constantinopolitanus episcopus apud syonodum , et apud imperatorem, nacta occasione de damnatione Dioscori secunde sedis Alexandrine episcopi, hac calliditate, quoniam mens potentie auida nec abstinet uetitis, nec gaudet concessis, ut quia in Constantinopolitana  CL, episcoporum synodo Nectarius obtinuerat quatenus Constantinopolis prelata secunde et tertie sedi, post Romanum pontificem primatum haberet, istud capitulum aliis necessariis interpositum de appellatione episcoporum et clericorum ad sedem regie urbis Constantinopolitane foret: quatenus constitutionem Sardicensis concilii de appellatione clericorum apud finitimos episcopos, et appellationem episcoporum de regionali concilio ad sedem apostolicam, eidem apostolice sedi abriperet, et sibi ascribi faceret: quo, sicut mox claruit, primatum sedis apostolice liberius contra sacros canones et antiquam consuetudinem usurparet, et uniuersalis appellaretur et esset. Unde sanctus Leo, de his apud synodalem conuentum obtentis ad Maximum Antiochenum  episcopum scribens dicit : Nunc autem ad omnia generaliter pronuntiare sufficiat, quod si quid a quoquam contra statuta Nicenorum canonum in quacunque synodo uel tentatum est, uel ad tempus uidetur extortum, nichil preiudicii potest inuiolabilibus inferre decretis, et facilius erit quarumlibet consensionum pacta dissolui, quam predictorum canonum regulas ex ulla parte corrumpi. Subripiendi enim occasiones non pretermittit ambitio, et quoties ob intercurrentes causas generalis congregatio facta fuerit sacerdotum, difficile est ut cupiditas improborum non aliquid supra mensuram moliatur appetere. Sicut etiam de Ephesina synodo, que impium Nestorium cum dogmate suo perculit,  Iuuenalis episcopus ad obtinendum Palestine prouincie principatum credidit se posse sufficere, et insolentes ausus per commentitia scripta firmare. Quod sancte memorie Cyrillus Alexandrinus episcopus merito perhorrescens, scriptis suis mihi quid predicti cupiditas ausa esset indicauit, et sollicita prece multum poposcit, ut nulla illicitis conatibus preberetur assensio. Nam cuius epistole ad nos exemplaria direxisti sancte memorie Cyrilli, eam in nostro scrinio requisitam nos authenticam noueris reperisse. Hoc tamen proprium diffinitionis mee est, ut quantumlibet amplior numerus sacerdotum aliquid per quorumdam subreptionem decernat, quod illis trecentorum decem et octo constitutionibus inueniatur aduersum, id iustitie consideratione cassetur:  quoniam uniuerse pacis tranquillitas non aliter poterit custodiri, nisi sua canonibus reuerentia intemerata seruetur. Si quid sane ab his fratribus, quos ad sanctam synodum uice mea misi, preter id quod ad causam fidei pertinebat, gestum esse perhibetur, nullius erit penitus firmitatis: quia ad hoc tantum ab apostolica sunt sede directi, ut excisis heresibus catholice essent fidei defensores. Quidquid enim preter speciales causas synodalium conciliorum ad examen episcopale defertur, potest aliquam diiudicandi habere rationem, si nichil de eo est a sanctis Patribus apud Niceam diffinitum. Nam quod ab illorum regulis et constitutione discordat, apostolice sedis nunquam poterit obtinere consensum. Et ad Pulcheriam Augustam: Frater, inquit , et cepiscopus  meus Anatolius, parum considerans quantum, pietatis uestre beneficio, et mei fauoris assensu, Constantinopolitane Ecclesie sacerdotium fuerit consecutus, non tam de adeptis gauisus, quam de immodicis appetendis supra mensuram sui honoris accensus est, credens huic tam intemperanti cupiditati posse prodesse, quod ei quorumdam consensum suum prebuisse dicitur extorta subscriptio; cum tamen destruendis mox conatibus contradictio fratrum cepiscoporumque meorum, uicem meam agentium, fideliter et laudabiliter obuiaret; quoniam contra statuta canonum paternorum, que ante longissime etatis annos in urbe Nicena spiritalibus sunt fundata decretis, nichil cuiquam audere conceditur: ita ut si quis diuersum aliquid decernere uelit,  se potius minuat, quam illa corrumpat. Que si ut oportet a cunctis pontificibus intemerata seruentur, per uniuersas Ecclesias tranquilla erit pax et firma concordia, nulle de mensura honorum dissensiones, nulle de ordinationibus lites, nulle de priuilegiis ambiguitates, nulla erunt de alieni usurpatione certamina: sed equo iure caritatis rationabilis et morum officiorumque ordo seruabitur, et ille uere erit magnus, qui fuerit totius ambitionis alienus, dicente Domino: Quicunque uoluerit inter uos maior fieri, sit uester minister. Et quicunque uoluerit inter uos primus esse, erit uester seruus, sicut filius hominis non uenit ministrari, sed ministrare . Et tamen hec illis tunc insinuabantur, qui de pusillo  uolebant crescere, et de infimis ad summa transire. Constantinopolitane uero presul Ecclesie, quid amplius quam assecutus est concupiscit? aut quid illi satisfaciet, si tante urbis magnificentia et claritudo non sufficit? Superbum nimis est et immoderatum, ultra proprios terminos tendere, et antiquitate calcata, alienum ius uelle preripere, atque ut unius crescat dignitas, tot metropolitanorum impugnare primatus, quietisque prouinciis, et olim sancte synodi Nicene moderatione dispositis, bellum noue perturbationis inferre, atque ut uenerabilium Patrum decreta soluantur, quorumdam episcoporum proferre consensum, cui tot annorum series negauit effectum. Nam sexagesimus fere annus huius conhibentie esse iactatur, qua se predictus episcopus estimat  adiuuari, frustra cupiens id sibi prodesse, quod etiam si quisquam ausus est uelle, nullus tamen potuit obtinere. De hoc siquidem, quia appellationem clericorum ex Sardicensi concilio ad finitimos episcopos, et appellationem episcoporum ad sedem apostololicam sibi uoluit arrogare, et uniuersalis et appellari et esse, et legati sedis apostolice in synodo reclamauerunt, isdem beatus Leo ad Martianum Augustum scribit dicens : Apud Christianum, et uere religiosum, uereque orthodoxum principem loquor, multum Anatolius episcopus proprio detrahit merito, si illicito crescere optat augmento. Habeat sicut optamus Constantinopolitana ciuitas gloriam suam, et protegente Dei dextera, diuturno clementie uestre fruatur imperio: alia tamen  ratio est rerum secularium, alia diuinarum: nec preter illam petram, quam Dominus in fundamento mire posuit, stabilis erit ulla constructio; propria perdit, qui indebita concupiscit. Satis sit predicto, quod uestre pietatis auxilio, et mei fauoris assensu, episcopatum tante urbis obtinuit. Non dedignetur regiam ciuitatem, quam apostolicam facere non potest sedem, nec ullo modo speret, quod per aliorum offensiones possit augeri. Priuilegia enim ecclesiarum, sanctorum Patrum canonibus instituta, et uenerabilis Nicene synodi fixa decretis, nulla possunt improbitate conuelli, nulla nouitate uiolari. In quo opere auxiliante Christo fideliter exsequendo, necesse est me perseuerantem exhibere famulatum: quoniam dispensatio mihi credita est, et ad meum  tendet reatum, si paternarum regule sanctionum, que in synodo Nicena ad totius Ecclesie regimen Spiritu Dei instruente, sunt condite, me, quod absit, conhibente uiolentur; et maior sit apud me unius fratris uoluntas, quam uniuerse domus Domini communis utilitas. Et ideo sciens gloriosam clementiam uestram ecclesiastice studere concordie, et his que pacifice congruunt unitati piissimum prestare consensum, precor et sedula suggestione uos obsecro, ut ausus improbos, unitati Christiane pacique contrarios, ab omni pietatis uestre abdicetis assensu, et fratris mei Anatolii nocituram ipsi, si perstiterit, cupiditatem salubriter comprimatis: ne ea que uestre glorie atque temporibus inimica sunt cupiens,  maior suis uelit esse prioribus, liberumque illi sit, quantis potuerit splendere uirtutibus, quarum non aliter particeps erit, nisi caritate magis uoluerit ornari, quam ambitione distendi. Hanc autem improbi desiderii conceptionem nunquam quidem debuit intra cordis sui recipere secretum: sed cum illi fratres et cepiscopi mei qui uice mea aderant obuiarent, ab illicito appetitu ex eorum saltem contradictione cessasset. Nam et uestre pietatis apices, et ipsius scripta declarant, legatos sedis apostolice, sicut oportuit, contradictione iustissima restitisse, ut inexcusabilior esset presumptio, que se nec increpata cohibuit. Unde quia conuenit fidei uestre uel glorie, ut sicut heresis Deo per uos agente destructa est, ita etiam omnis ambitus retundatur,  agite quod et Christiane est probitatis et regie, ut predictus episcopus parcat patribus, consulat paci neque sibi estimet licuisse, quod Antiochene Ecclesie, sine ullo exemplo, contra statuta canonum, episcopum ordinare presumpsit: quod nos amore reparande fidei, et pacis studio, retractare cessauimus. Abstineat ergo ab ecclesiasticarum iniuria regularum, et illicitos declinet excessus, ne se ab uniuersali Ecclesia, dum inimica paci tentat abscidat: quem opto magis irreprehensibiliter agentem diligere, quam in hac presumptione, que illum ab omnibus separare poterit, perdurare. Et quia uidens Anatolius nullo modo se posse uel per se, uel per imperatorem, obtinere quod uoluit, se inde recrediderit, idem sanctus Leo demonstrat, scribens  ad eumdem Anatolium : Si firmo, inquit, incommutabilique proposito dilectio tua curam gratie communis habuisset, nichil profecto quod ullam anxietatem tibi ingereret exstitisset. Non enim sinebat ratio, ut eius caritatem spernerem, quem amore pacis, et studio reparande catholice fidei, inter ipsa episcopatus rudimenta iuuissem, optans in ecclesiasticis curis talem habere consortem, ut mihi de sanctis precursoribus tuis, nec Ioannis spiritalem copiosamque doctrinam, nec auctoritatem Attici, nec industriam Procli, nec fidem beati Flauiani deesse sentirem, et ita studiis tuis uterer, ut nullus auderet uel fidei catholice resultare, uel Nicenis uenerabilium Patrum regulis contraire. Sed cum in iniuriam canonum, ut agnoscis, illa tentata sint, que omnibus  Ecclesiis scandalum maximum generarent, quid aptius ac modestius facerem, quam ut te primum, ut ab hac intentione discederes, fraterno animo missis litteris admonerem? ad quas cum non rescriberes, ipse te a colloquii mei consortio separasti. Denique inde iam tacui, sed clementissimo principi custodi fidei frequenti litterarum petitione suggessi, ut pro pace ecclesiarum, quam tibi maxime prodesse cognoscis, hec que nunc a tua dilectione facta sunt implerentur. Cui ineffabiles gratias ago, quod secundum eruditionem Spiritus sancti, cuius est uirtute plenissimus, sacerdotali dignatur studere concordie, sciens sibi orationes supplicantium copiosius profuturas, si famuli unius Domini in nullo sint a uere  pacis unitate diuisi. Et post aliquanta: Illam, inquit, culpam, quam de augenda potestate aliena ut asseris adhortatione contraxeras, efficacius atque sincerius tua caritas diluisset, si quod tentari sine tua uoluntate non potuit, non ad sola clericorum consilia transtulisses: quia sicut in mala suasione delinquitur, ita et in mala consensione peccatur. Sed gratum mihi, frater carissime, est, quod dilectio tua profitetur sibi displicere, quod tunc etiam placere non debuit. Sufficit in gratie communis regressum professio dilectionis tue, et attestatio principis Christiani: nec uidetur tarda correctio, cui tam uenerabilis assertor accessit. Abiiciatur penitus inconcessi iuris qui dissensionem fecerat appetitus. Sufficiant limites, quos sanctorum Patrum prouidentissima  decreta posuerunt, ut quieta sit suis meritis et antiquis priuilegiis dignitas omnium sacerdotum. Renouetur et maneat in te Dominice caritatis affectio, ad quam dilectionem tuam sepius cohortatus sum, cum fratre et cepiscopo nostro Iuliano, qui communem gratiam semper optauit, cuius industria et sollicitudines tue releuabuntur, et fides catholica munietur. Super omnia autem fraterna caritate hortor et moneo, ut ea que ad gloriam uel ad munimen pertinent sacerdotalis officii, Nicenorum canonum uniuersalis Ecclesie pacem seruantia decreta custodias. Sic enim inter Domini sacerdotes inuiolata caritas permanebit, si paribus studiis que sunt a sanctis Patribus constituta seruentur.



CAPUT XXIu. De eodem canone Chalcedonensi, et de canonibus apostolorum, deque sententiis Angilramno datis, et de epistolis pontificum collectis ab Isidoro.


Quia uero iterum quidam hec releuare ac restituere conati sint, allegantes quoniam synodus Chalcedonensis aut rata in totum tenebitur, aut in totum annullanda ducetur, beatus Gelasius explanat, et uanas opiniones atque obiectiones destruit, et que sunt tenenda in decretis suis ostendit, dicens : Ne forte, quod solent, dicant quin Greci, quod si synodus Chalcedonensis admittitur, omnia constare debeant que illic uidentur esse deprompta.  Aut enim ex toto eam admitti oportere, aut si ex parte repudianda est, firmam ex toto constare non posse. Cognoscant igitur, quoniam illud secundum Scripturas sanctas traditionemque maiorum, secundum canones regulasque Ecclesie, pro fide communi et ueritate catholica et apostolica, pro qua hanc fieri sedes apostolica delegauit factamque firmauit, a tota Ecclesia indubitanter admitti. Alia autem, que per incompetentem presumptionem illic prolata sunt, uel potius uentilata, que sedes apostolica gerenda nullatenus delegauit, que mox a uicariis sedis apostolice contradicta manifestum est, que sedes apostolica, etiam petente Martiano principe,  nullatenus approbauit, que presul Ecclesie Constantinopolitane tunc Anatolius, nec se presumpsisse professus, in apostolice sedis antistitis non negauit posita potestate, que ideo, sicut dictum est, sedes apostolica non recepit, quia que priuilegiis uniuersalis Ecclesie contraria probantur, nulla ratione subsistunt. Quid enim quia in libris sanctis, quos utique ueneramur et sequimur, quoniam quorumdam illic et profanitates esse feruntur et scelera gesta narrantur, ideo nobis pariter aut ueneranda sunt aut sequenda, quia in illis sanctis libris et uenerabilibus continentur? Sanctus Petrus primus apostolorum, sic estimans Noui Testamenti gratiam predicandam, ut a legis ueteris non recederet institutis, quedam per simulationem legitur inter Iudeos  gentilesque gessisse; nunquid ideo aut illa eius sequenda sunt, que merito et coapostolus eius facta redarguit, et postea consequenter ipse uitauit, pariter assumenda sunt cum his que utpote primus apostolus salubria predicauit? Nunquidnam aut eius recta doctrina cum his que humanitus accesserant repudianda est, aut illa adhuc imbecillis inscitia cum perfecta eius doctrina suscipienda est? Nunquidnam in ipsorum hereticorum libris non multa que ad ueritatem pertineant posita releguntur? Nunquidnam ideo ueritas refutanda est, quia illorum libri, ubi prauitas inest, refutantur: aut ideo praui libri suscipiendi sunt eorum, quia ueritas que illic inserta est non negatur? Ait Apostolus : Omnia probate, que bona sunt tenete. Scimus Apostolum  etiam de paganorum libris aliqua posuisse: nunquid ideo etiam cuncta recipienda sunt, que cum his pariter sunt prolata? Ipse apostolus ait multos predicatores aliter atque aliter Christum predicare, ubi licet, quocunque modo, Christum predicatum oportet admitti. Tamen non ideo illum morem, quo non recte predicatum est, non admonet euitare. Malos operarios ipse conqueritur, quorum alia refutanda, alia docet esse sectanda. Hec et huiusmodi exempla nos edocent, et testimonia diuina confirmant, non omnia passim a quocunque dicta, uel ubicunque scripta, indifferenter accipere, sed retentis bonis que noceant refutare. Et item: Quod firmauit in synodo sedes apostolica, hoc robur obtinuit; quod refutauit, habere non potuit firmitatem,  et sola rescidit quod preter ordinem congregatio synodi putauerat usurpandum. Et item; Nobis, inquit, opponunt canones, quin Orientales episcopi, dum nesciunt quid loquantur, contra quos ipsi se uenire produnt, quod prime sedi sana rectaque suadenti parere refugiunt. Ipsi sunt canones, qui appellationem totius Ecclesie ad huius sedis examen uoluere deferri. Et item idem: uiderint ergo si alios habent canones, quibus suas ineptias exsequantur. Ceterum isti, qui sacri, qui ecclesiastici, qui legitimi celebrantur, non solum sedem apostolicam ad iudicium uocare non possunt, et reliqua. Itemque idem: Sed uelint nolint, ipsius iudicio, scilicet apostolice sedis, antique canonum constitutiones  firmantur. Sed religiosi uiri atque perfecti secundum canones concessam sedi apostolice potestatem nimirum conantur eripere, et sibimet eam contra canones usurpare contendunt. O canonum magistros atque custodes! Et post aliquanta: Quantum ad religionem pertinet, non nisi apostolice sedi iuxta canones debetur totius summa iudicii. Et item: Apostolice sedis auctoritas quod cunctis seculis Christianis Ecclesie prelata sit uniuerse, et canonum serie paternorum, et multiplici traditione firmatur. Et item: Siquidem ad illam de qualibet mundi parte canones appellari uoluerunt, ab illa autem nemo sit appellare permissus. Beatus quoque Gregorius eadem passus a Ioanne, et post eum a Cyriaco, Constantinopolitanis episcopis, que et Leo  ab Anatolio de prefatis Constantinopolitanis canonibus, pari modo scribens ad Eulogium Alexandrinum episcopum, et ad Anastasium Antiochenum episcopum, in suis epistolis inter cetera dicit hoc modo : Canones quidem Constantinopolitani concilii Eudoxianos damnant, sed quis fuerit eorum auctor Eudoxius, nequaquam dicunt. Romana autem Ecclesia eosdem canones, uel gesta synodi illius, hactenus non habet, nec accipit: in hoc autem eamdem synodum suscepit, quod est per eam contra Macedonium diffinitum. Reliquas uero hereses, que illic memorate sunt, ab aliis iam patribus damnatas reprobat. De Eudoxianis uero nichil hactenus agnouit. Et cum idem beatus Gregorius sepe in suis epistolis dicat ita se quatuor synodos recipere sicut  quatuor Euangelia, aperte demonstrat eodem modo, sicut premisit, synodum Constantinopolitanam recipere, scilicet, ut quod de fide contra hereticos in ea est diffinitum apostolica sedes recipiat, canones autem uel gesta synodi illius contra Nicenos canones, ut supra ostensum est, nequaquam recipiat. Quia uero sedes apostolica canones Chalcedonensis concilii, preter illud unum capitulum in XuII recapitulatum, quod contra Nicenos canones est constitutum, recipiat, idem beatus Gregorius in epistola ad Secundinum, et in homilia Euangelii decima septima euidenter ostendit: Quinam sunt, inquiens, in templo Dei hodie qui columbas uendunt, nisi qui in Ecclesia pretium de impositione manus accipiunt, per quam uidelicet impositionem Spiritus sanctus  celitus datur? Columba igitur uenditur, quia manus impositio, per quam Spiritus sanctus accipitur, ad pretium prebetur. Sed Redemptor noster cathedras uendentium columbas euertit, quia talium negotiatorum sacerdotium destruit. Hinc est quod sacri canones Simoniacam heresim damnant, et eos sacerdotio priuari precipiunt, qui de largiendis ordinibus pretium querunt. Cathedra ergo uendentium columbas euertitur, quando hi qui spiritalem gratiam uenundant, uel ante humanos uel ante Dei oculos sacerdotio priuantur. Nulla quippe synodus ex hac re decreuit iudicium nisi Chalcedonense concilium, licet inde habeatur decretum et in canonibus qui uocantur apostolorum, quia non episcopalium conciliorum  auctoritate sunt constituti, sed a primis temporibus traditione uiritim apostolicorum uirorum fuerunt mentibus commendati, et partim uerbis, partim sensu, ac sparsim diuersis quorumdam epistolis pro qualitate causarum et personarum ac temporum inditi, atque exinde, antequam episcopi concilia libere inciperent celebrare, a deuotis quibusque collecti. In quibus quedam receptibilia, quedam uero sunt non seruanda. De quibus interdum quedam assumpta sunt in conciliis, quedam etiam a maximis et precipue auctoritatis uiris in suis opusculis, sicut et de apocryphis, assumpta fuisse legimus, quoniam in quibusdam ad instructionem ualent. Et ideo, sicut maiorum traditione didicimus, seorsum ante concilia in canonum libris ad instructionem et propter  uulgatam eorum famam ponuntur: in quibusque codicibus sacrum Nicenum et uniuersale concilium regionalibus conciliis, que ante illud acta fuerunt, propter auctoritatem sue magnitudinis preponitur. Ceterum iidem canones qui uocantur apostolorum, non ab apostolis conscripti esse creduntur. Quoniam, sicut in sacra historia legimus, et inde scriptum ab Ecclesie magistris accepimus, prima synodus apostolorum habita est Hierosolymis, de electione duodecimi apostoli pro Iuda; secunda, de electione septem diaconorum; tertia, de circumcisione, ne credentibus ex gentibus imponeretur; quarta facta est de credentibus ex Iudeis illo tempore, ne prohiberentur, ubi necessitas exigeret, etiam legalibus ceremoniis initiari, ob deuitandum uidelicet eorum  scandalum, qui putabant eos ita Mosaica decreta tanquam idololatrie dogmata damnasse, quod etiam ante facere consuesse Timothei maxime circumcisione probatum est. Quintam uero synodum apostolorum Patres nostri fuisse tradunt, quando secundum quod predictum est tempus adimpletionis aduenit, ut in omnem terram exiret sonus eorum, et in fines orbis terre uerba eorum, et secundum Domini dictum, Euangelium predicaretur in toto mundo per apostolos, quibus dixit: Ite, docete omnes gentes . Et tunc Symbolum, sicut uniuersalis tenet Ecclesia, condiderunt, singuli singulas sententias proferentes, sicut et Leo ad Pulcheriam Augustam demonstrat : Siquidem ipsa, inquit, catholici Symboli breuis et perfecta  confessio, que duodecim apostolorum totidem est signata sententiis, tam instructa sit munitione celesti, ut omnes hereticorum opiniones solo ipsius possint gladio detruncari. Cuius Symboli plenitudinem si Eutyches puro et simplici uoluisset corde concipere, in nullo a decretis sacratissimi Niceni concilii deuiaret, et hoc a sanctis Patribus intelligeret constitutum, ut contra apostolicam fidem, que non nisi una est, nullum se ingenium, nullum eleuaret eloquium. Denique post hec nulla synodus ab apostolis legitur celebrata, qui fuerunt per omnem terram ad uerbum fidei seminandum progrediendo dispersi. Sed et beatus Gelasius in catalogo qui libri ab Ecclesia catholica recipiantur descripto, authenticis scripturis, et  Nicene, Constantinopolitane, ac Ephesine, Chalcedonensis quoque synodi, et aliis conciliis a sanctis Patribus institutis, et orthodoxorum opusculis, atque decretalibus epistolis apostolice sedis pontificum, aliisque scripturis discrete commemoratis, de his apostolorum canonibus penitus tacuit, sed nec inter apocrypha eos misit. Quapropter in lectione illorum sequenda est cautela ab eodem sancto Gelasio premonita: Cum hec, inquit, ad catholicorum manus aduenerint, beati Pauli apostoli precedat sententia, qua dicit: Omnia probate, quod bonum est tenete. . Sicut et in illis capitulis, que dicuntur ex legibus Romanis Latina et Greca lingua conscriptis, et ex prefatis epistolis diuerse collecta, et satagente Osio ad synodum Nicenam  delata, sed nonnisi ea que ibidem constituta tenemus, ad seruandum fuisse decreta. Unde identidem isdem Osius quedam in synodo Sardicensi recitauit, que cum legatis apostolice sedis ab eadem synodo corroborata Ecclesia catholica recipit. In qua synodo, cui presederunt legati apostolice sedis, idem Osius Cordubensis episcopus, et uincentius Capuanus, atque Calepodius Neapolitanus, fuerunt de hesperiis partibus episcopi quasi trecenti, ex orientalibus sex et sexaginta, sub Constantio imperatore, Rufo et Eusebio consulibus: et orientalibus Arianis a synodo fuga recedentibus, hesperii catholici remanentes que tunc agenda fuerant exsequi studuerunt. Recordare quando hec et plura hinc tibi dixi ex traditione historie ueteris, cum mihi eras dulcissimus  filius, et ubi etiam ista de apostolorum canonibus, et de in prefatis synodis, Osio satagente, recitatis capitulis legere potuisti, si non neglexisti, et contra auctoritatem ueterum, qui ueraci attestatione confirmant non plura fuisse capitula sacri Niceni concilii, quam illa que ex antiqua consuetudine catholica tenet et ueneratur Ecclesia, his acquiescere nolens contende, si dicentem Apostolum nolueris obaudire: Si quis, inquit, uult contentiosus esse, nos talem consuetudinem non habemus, neque Ecclesia Dei . Ego autem ex hac causa cestus iam depositos non resumam, cum sufficiant mihi que sedes apostolica et catholica docet Ecclesia. Et quod addidisti tuis commentis, non esse primatem dieceseos preter apostoli primi uicarium, sufficienter supra  legisti que sacri canones et decreta sedis Romane pontificum de prouinciarum primatibus intellexerunt ac decreuerunt.

De sententiis uero, que dicuntur ex Grecis et Latinis canonibus et synodis Romanis atque decretis presulum ac ducum Romanorum collecte ab Adriano papa, et Engelramno Metensium episcopo date, quando pro sui negotii causa agebatur, ex quibus quedam tuis commentis interposuisti, quam dissone inter se habeantur, qui legit satis intelligit, et quam diuerse a sacris canonibus, et quam discrepantes in quibusdam ab ecclesiasticis iudiciis habeantur, ut hic quedam de plurimis ponam, euidenter manifestatur. Delatori, inquiunt , aut lingua capuletur,  aut conuicto caput amputetur. Iudex criminosum discutiens, non ante sententiam proferat capitalem, quam aut reus ipse confiteatur, aut per innocentes testes conuincatur. Testes autem sine aliqua sint infamia, uxores et filios habentes, et omnino Christum predicantes. Testimonium clerici aduersus laicum nemo suscipiat. Que quantum aliena sint a sacris canonibus, et quantum inimica sint ecclesiasticis iudiciis, nemo est qui ignoret, et quam tibi tuisque nuperrimis factis, de quibus reprehenderis, sint in quibusdam aduerse, ex quibusdam de plurimis hic ostensis patenter quilibet potest agnoscere. Placuit, inquiunt , ut nullus episcoporum quemquam clericorum iudicare aut damnare presumat, nisi accusatus legitimos accusatores  presentes habeat, locumque defendendi accipiat ad abluenda crimina. Et post aliquanta: Nec prius litigantibus sua uelit, quin iudex, sententia obuiare, nisi quando ipsi, peractis omnibus, iam nichil amplius habuerint in questione quod proponant, et tandiu actio uentiletur, quousque ad rei ueritatem perueniatur, et reliqua. Caueant iudices Ecclesie , ne absente eo cuius causa uentilatur sententiam proferant, quia irrita erit, imo et causam in synodo pro facto dabunt. Contra quas sententias fecisti, quando excommunicationes Deo et preceptis eius contrarias, de quibus te scriptis redargui, exerere presumpsisti. Et item in eisdem sententiis scriptum est : Sunt nonnulli, qui indiscussos potestate tyrannica non canonica  auctoritate damnant, et sicut nonnullos gratia fauoris sublimant, ita quosdam odio inuidiaque permoti humiliant, et leui opinionis aura condemnant, quorum crimina non approbant. Ideoque communi decreto censemus, ut quandocunque aliquis episcoporum criminatur, congregatis omnibus eiusdem prouincie episcopis causa eius audiatur, ut non occulte iudicetur uel damnetur; quia ab aliis prius iudicari non potest, nisi ab his a quibus ordinari potuit: quod si aliter factum fuerit, nullas uires habebit. Bona hora, tantum laborasti ut nulli subditus esses nisi apostolice sedis pontifici, et nullus te iudicare posset nisi apostolica sedes; cum ex ipsis sententiis, quas ad defensionem tui muniminis protulisti, hoc contra te proferatur, quia ipsis es subditus, et ab his  potes iudicari, a quibus potuisti ordinari. Miranda, uel potius miseranda tua mirabilis imo miserabilis sapientia, quia hec in ipsis sententiis uidere non potuisti, uel uidere non uoluisti, cum legas episcopus sancta animalia Ezechieli ostensa plena esse oculis ante et retro, et arrogantem Phariseum ibi oculum non habuisse, ubi iactando enumerans bona sua publicano se pretulit. Hinc etiam de te intelligi potest quod Salomon dicit: Doctrina sua noscitur uir: qui autem uanus et excors est, patebit contemptui . Et Seneca pene Christianus, et apostolo Paulo familiaris: uidendum, inquit, ne per que admiratio paratur, ridicula et odiosa sint. Et item Salomon: Quomodo si argento sordido ornare uelis  uas fictile, sic lubia tumentia cum pessimo corde sociata . Et Cato:

Audit quod non uult, qui pergit dicere quod uult.
Ulcus proserpit, quod stulta silentia celant.
Tolle mali testes, leuius mala nostra feremus.
Unde item Salomon: Eiice derisorem, et exibit cum eo iurgium, cessabuntque cause et contumelie . Si uero ideo talia que tibi uisa sunt, de prefatis sententiis, ac sepe memoratis epistolis, detruncando, et preposterando, atque disordinando collegisti, quia forte putasti neminem alium easdem sententias, uel ipsas epistolas, preter te habere, idcirco talia libere te existimasti posse colligere, res mira est, cum de ipsis sententiis plena sit ista terra, sicut et de libro collectarum epistolarum ab Isidoro, quem de Hispania allatum Riculfus Moguntinus  episcopus in huiusmodi, sicut et in capitulis regiis, studiosus obtinuit, et istas regiones ex illo repleri fecit. In cuius prefatione idem Isidorus dicit de apostolorum canonibus, quod a quibusdam dicantur apocryphi, et plures eos recipiant, et sancti Patres eorum sententias synodali auctoritate roborauerunt, et inter canonicas constitutiones posuerunt: quod de quibusdam sententiis uerum est, sicut alibi in hoc opusculo potes legere. Differentiam quoque inter epistolas quas collegit et sacros canones, ex uerbis beati Gelasii, quibus et sua uerba interposuit, fecit. De Niceno autem concilio non est ita ut scripsit, sicuti multis auctoritatum testimoniis approbatur: et quod de pascha ex epistola Theophili protulit, qui ecclesiasticas historias legit, in  eodem concilio de pascha cum capitulis ibidem constitutis epistolam conditam reperit. De cuius scilicet Isidori dictis, sed et de epistola Damasi, quam sue prefationi supposuit, et collectioni preposuit, quedam possem prolixius ostendere. Sed cum ad ea que hinc sunt opus, apostolice sedis Leonis, et Gelasii, ac ceterorum pontificum Romanorum post Damasum, sufficientissime auctoritas et explanatio suppetat, superfluum duxi non necessaria in medium deuocare, ne illud peticum mihi obiiceres,

Tu ne forte feras in syluam ligna, uiator.
Tu dicis, ut audiui, quia non ego solus sapio canones et uerum dicis. Accepto prorsus hoc dictum, non quia tuum est, sed quia uerum est. Et ego dico, quia non tu solus bene intelligis canones, et uerum dico.  Recipe igitur hoc dictum, non quia meum est, sed quia uerum est. Et si tu te putas scire que non didicisti, ego illum hominem solum dico esse, qui sciuit que non ab homine didicit, de quo admirantes dicebant Iudei: Quomodo hic litteras scit, cum non didicerit?  Et ideo potuit per idiotas et piscatores docere oratores, et subiugare sibi imperatores. Et quia ego dico illum solum hominem esse, qui sciuit que ab homine non didicit, tu uidebis de Paulo, qui dicit se non didicisse ab homine, sed per reuelationem Iesu Christi, quem idem Paulus hominem esse non denegauit, quando dixit se nichil scire, nisi Iesum Christum, et hunc crucifixum : quia iehsu Deus et homo, quoniam diuinitas  crucifigi non potuit, homo est qui crucifixus fuit. Tu me reprehendis quia dico, quoniam antequam tu fuisses natus, ego canones sciui, iactans te cur non tibi liceat scire, qui post me didicisti, quod ego scio qui ante te didici. Sed Paulus non est de tuo corde locutus, qui legens dictum a Moyse: Interroga patrem tuum et annuntiabit tibi, maiores tuos et dicent tibi , gloriatur se didicisse legem ad pedes Gamalielis : et sciens quia quando superbus erat, de celo est prostratus a Domino, et qui predicator futurus erat, non tamen mox ut predicaret quod uiderat audiuit, sed ei iacenti dicitur: Ingredere in ciuitatem, et dicetur tibi quid te oporteat facere . Et hoc Dominus eum ab Anania discere uoluit, unde ipse eum statim  et in momento per reuelationem potuit docere. Deinde uenit Hierosolymam uidere Petrum . Deinde post annos quatuordecim ascendit Hierosolymam  secundum reuelationem, et contulit cum antecessoribus suis apostolis Euangelium quod predicabat in gentibus : seorsum autem cum his qui uidebantur prestantiores, ne forte in uacuum curreret aut cucurrisset. Et hec dico non ignorans de quibusdam dictum fuisse: In antiquis est sapientia , et de quibusdam, Cani hominis, sapientia eius. Similiter de quibusdam: Quanto iuniores, tanto perspicaciores, et de quibusdam intelligendum, Quanto iuniores, tanto peruicaciores, de qualibus Paulus dicit: Erit tempus cum sanam doctrinam non sustinebunt, sed ad sua desideria  coaceruabunt sibi magistros , et reliqua. Et quoniam scimus ubi, et quanto tempore, et a quibus, et que ac quanta didicisti, qui non es doctus in schola Danielis, de quo dicitur, Nunquid tu Daniele sapientior?  quandiu talia tibi ad intentionem tuam non profutura, que in commentis tuis continentur, uadis fodiendo, utilius, imo quia hec inutilia sunt utile tibi foret illa querere, que ad tuam et commissorum tibi saluationem debueras baiulare. Scilicet quomodo in regulis sacris debeas intelligere, quia quidam iubentur usque ad missam catechumenorum manere in ecclesia, quidam autem sola intra ecclesiam fidelium oratione iungi sacre mysteriorum celebritati, a Dominice autem mense conuiuio segregari. Et Leo dicit : His qui in tempore necessitatis, et periculi urgentis instantia, presidium penitentie et mox reconciliationis implorant, nec satisfactio interdicenda est, nec reconciliatio deneganda. Et Innocentius dicit : Ut que Christo spiritualiter nubunt et a sacerdote uelantur, si postea uel publice nupserint, uel se clanculo corruperint, non eas admittendas esse ad agendam penitentiam, nisi is cui se iunxerant de mundo recesserit. Et Celestinus dicit : Ut nulli sit ultima penitentia deneganda. Cum enim nullus dicitur, nemo excipitur. Et Leo sicut premisimus : Implorantibus nec satisfactio, inquit, interdicenda est, nec reconciliatio deneganda. Et hereticos  ac schismaticos legimus ad ecclesiastice fidei et pacis unitatem redeuntes per manus episcopalis impositionem in ordinibus suis debere recipere, et presbyteros uel diaconos in aliqua grauiori culpa conuictos, qua eos a ministerio necesse sit remoueri, non eis manus tanquam penitentibus debere imponi. Sciendum ergo nobis est, cur hereticis et schismaticis redeuntibus manus imponitur, et lapsis diaconibus uel presbyteris ad reconciliationem nequaquam manus imponitur, de quibus Leo dicit: Huiumodi lapsis ad promerendam misericordiam Dei priuatam esse expetendam secessionem, ubi illis satisfactio, si fuerit digna, sit etiam fructuosa. Et idem Leo dicit: Ut si quis in regulas sacras commiserit, ueniam sibi deinceps nouerit denegari.  Et S. Gregorius, ac ceteri Romani pontifices, sed et sacri canones dicunt lapsos in ordine non debere restitui, sicut nec publice penitentes ad ecclesiasticum ordinem promoueri. Quomodo ergo penitentia, si fuerit digna, esse poterit fructuosa, si in gradibus suis huiusmodi penitentes non ualebunt restitui? Quid enim prodest triticum seminare, et fructum illius non colligere? aut domum construere, et non illic habitare? Nunquid qui cadit non adiiciet ut resurgat?  Et quorumdam hereticorum, quorum baptisma probatur, clericos in ordinibus suis recipi, quosdam autem legimus recipi non debere, et a quibusdam quosdam hereticos uel schismaticos cum chrismatis unctione, a quibusdam quosdam per manus impositionem  sine chrismatis unctione, a quibusdam quosdam sine manus impositione, cum professione simul et subscriptione, a quibusdam quosdam tantum professione recipi debere legimus. Et item in sacris canonibus legimus : Ut hi qui post sanctam religionis professionem apostatant, et ad seculum redeunt, et postmodum penitentie remedia non requirunt, sine penitentia communionem penitus non accipiant, Et: Penitentes qui in infirmitate uiaticum eucaristice acceperint, non se credant absolutos sine manus impositione, si superuixerint. Et legimus, quia sicut unum est baptisma, ita et una debet esse penitentia, que tamen publice agitur. Et sunt in nostris parochiis plurimi, qui post penitentiam et reconciliationem  per manus impositionem, et post communionem, iterum labuntur, non solum semel, sed et secundo ac tertio: quomodo nobis de his faciendum sit, cum, sicut premisimus, sine penitentia communionem non accipient, uel quomodo qui accipiunt eucaristiam, et sic moriuntur, absoluti erunt, qui non essent absoluti sine manus impositione, si superuiuerent. Et in sacris canonibus legimus : Eorum, qui penitentia accepta in bono uite cursu satisfactoria compunctione uiuentes, sine communione inopinato nonnunquam transitu in agris aut in itineribus preueniuntur, oblationem recipiendam, et eorum funera ac deinceps memoriam ecclesiastico affectu prosequendam. Et Leo dicit : Horum causa Dei iudicio reseruanda est, in cuius manu fuit, ut talium obitus usque ad communionis remedium differretur. Nos autem quibus uiuentibus non communicauimus, mortuis communicare non possumus. Sed et quomodo distinctos gradus penitentium, de quibus in canonibus legimus, peniteant penitentes secundum prefixos gradus, intelligere quot sint, et qui sint, et obseruare erga penitentes in ecclesia debeamus, ne contra sacras regulas faciamus, nosse ex canonibus sacris debemus: de quibus quedam, si in opusculo isto diligenter attenderis, et ea reducere ad memoriam uolueris, que iam tibi dixisse me recolo, quando uidebaris dignationem discendi habere, et uelle docenda discere, poteris intelligere. Sunt et alia plurima,  que hinc tibi poteram computare, sed mihi, presertim inter spinas seminanti, esse longum et tibi infructuosum fore existimo, quia uoluntatem tuam ac desiderium ad ea tendere inhianter audio et uideo, que tanquam fenum uelociter arescent, et sicut olera herbarum cito decident . De quibus iterum scriptum est: Dormierunt somnum suum, et nichil inuenerunt omnes uiri diuitiarum in manibus suis. Ab increpatione tua, Deus Iacob, dormitauerunt qui ascenderunt equos . In morte anime, inquit Gregorius, mentis oculos a ueritatis luce clauserunt, qui in presentis uite honore confisi sunt: qui temporalis amor et honor, tum sicut fumus deficient, nisi ad tempus fueris inde conuersus, quando transibit actus, manebit tibi reatus. Ideo  oportuerat te illa, que hic tibi prodesse inciperent, et in semper existenti seculo amplius prodessent, quando, sicut dicit Apostolus, ueniet quod perfectum est, et euacuabitur quod ex parte est , tota mentis deuotione amplecti, de quibus si hodie aut cras interrogatus fueris, uera et salubria respondere ualeres. Sed quia usus pessimo preceptore teipso, dedignaris scire quod nescis, cum inde interrogatus fueris, aut hesitando dissimulabis respondere, aut incerta studebis peruerse docere. Tandem ab eo quod in fine pitacioli tui misisti: Decretalia, inquiens, que a sanctis pontificibus prime sedis Romane Ecclesie sunt instituta, cuius auctoritate atque sanctione omnes synodi et sancta concilia roborantur, et stabilitatem sumunt, cur uos non habere uel obseruari  dicitis, nisi quia uestre ordinationi contradicunt? Miror quare non uidisti te manifeste redargui et increpari, cum illa, que tibi in parua schedula apud Gundulfi uillam dedi, et in hoc opusculo supra posui, que certum est te habere, penitus pretermiseris, nisi, ut tu ipse ex alterius uerbis in tuo pitaciolo scripsisti, quia tue ordinationi, id est tue uoluntati, et tue intentioni contradicunt. Unde inferri tibi recte potest quod scriptum est: Ex uerbis tuis te iudico , sicut ipse scripsisti dicens: Ecce hic euidentissime ostenditur, si quis contra Romanorum pontificum decreta obloqui presumpserit, iure temeritatis arguetur. Igitur lege illam prefatam schedulam, et supra scripta pontificum Romanorum  decreta ex sacris canonibus promulgata, et inuenies te obloqui pontificum Romanorum decretis: et quando altera uice sic accurate dictabis, studiosius polire linguam tuam curabis, ne uitiose contra tuam grammaticam dictes, sicut hic fecisti dicens: Si quis contra Romanorum pontificum decreta obloqui presumpserit. Nos enim simplices ac idiote, si hinc loqui contingeret, diceremus, aut contra Romanorum pontificum decreta loqui, aut Romanorum pontificum decretis obloqui. Idem enim est, aut contra Romanorum pontificum decreta loqui, aut Romanorum pontificum decretis obloqui, ut non contemnende auctoritatis falsator dicit:

Obloquitur numeris septem discrimina uocum.
 Unde tuus Seruius, obloquitur numeris, dicendo obloquitur, chordarum expressit laudem, quas dicit uerbis locutas: obloqui enim non est nisi contra loquentem loqui. Qua de re, si talionem mihi reddere uolueris, et in dictis meis reprehensiones querens inueneris, ego iam spretis iactantibus puerorum plausibus, qui manente integro sensu, in uerbis me magis intelligi quero, quam admirari, cum Paulo dicam: Et si imperitus sermone, non tamen scientia . Tibi autem nouo grammatico, qui, ut frondosa et condensa arbor, foliis ornatus uerborum phaleris debes incedere, et tua figmenta grandisonis pompare modis, et in omnem uentum inflatis buccis grammaticas spumas exspuere, hoc dicere non  licebit. In clausula uero tui pitacioli posuisti: Hec, inquiens, succincte quidem excerpsi, ac passim pro qualitate negotii contexendo promiscueque conserendo, ordine cum prepostero, tum composito, sed et sensim connexo, asciui. Unde parcat mihi tua prudentia, et cuiuscunque alterius lectoris patientia, si tumultuario et sepius repetito, non autem recti tramitis uel ordinato sermone, necessitate compulsus hoc opusculum designare potius quam perficere studui: quoniam tuis compilationibus confuso, et sicut ipse dixisti, prepostero ordine positis, et nunquam in eodem statu manentibus, aliter respondere non potui, nisi, ut uenatores fere lustra sequentes agere auditu et lectione puer scholarius in libro qui inscribitur Cynegeticon  Carthaginensis Aurelii didici, hac illacque discurrendo, retrograda etiam uestigia repetendo, anfractus tuos uestigando, explicare studerem: quod adhuc mihi erit necessarium facere, et in explicanda de inceptis ratione, et in ostendenda causali actione de his que admisisti, et pro quibus tibi et Ecclesie tibi commisse scripsi, contra que irregulariter subscripsisti, ac subscribi fecisti, et etiam cum tuam nouam subscripsionem, quin potius tuam nouam presumptionem adiens,

. . . . mille uias, tristesque labores
Discursusque citos, securi prelia ruris,
et sincero corde lites domesticas subire compellar.



CAPUT XXu. De auctoritate et differentia conciliorum et epistolarum sedis apostolice pontificum.


De cetero quod Daniel dicit: Pertransibunt plurimi, et multiplex erit scientia , Dominus demonstrat ad Moysem dicens: Ego sum Deus Abraham, et Deus Isaac, et Deus Iacob, et nomen meum Adonai non indicaui eis ; et longe post Moysem Dauid dicit: Super seniores meos intellexi et, super omnes docentes me intellexi ; et apostoli uiderunt et audierunt quod multi antiqui iusti desiderantes non uiderunt uel audierunt. Quod beatus Gelasius, sapientie et scientie spiritu repletus, in catalogo, qui libri ab Ecclesia catholica recipiantur, post descriptionem authenticarum Scripturarum, et  Nicena, Constantinopolitana, ac Ephesina, Chalcedonensi quoque synodis commemoratis, subiunxit: Et si qua sunt concilia a sanctis Patribus instituta, post horum quatuor auctoritatem et custodienda et recipienda decreuimus. Commemoratis etiam opusculis orthodoxorum ex nomine designatorum, adiunxit dicens: Item opuscula atque tractatus omnium Patrum orthodoxorum, qui in nullo a sancte Ecclesie Romane consortio deuiarunt, nec ab eius fide uel predicatione seiuncti sunt, sed ipsius communioni per gratiam Dei usque ad ultimum diem uite sue fuere participes, legenda decernimus. Deinde dicit: Item decretales epistolas, quas beatissimi pape diuersis temporibus ab urbe Roma pro diuersorum Patrum consolatione  dederunt, uenerabiliter suscipiendas. Et sic de martyrum passionibus coniunctim loquens, et de uitis sanctorum, et de actibus beati Siluestri, et ex Scriptura de inuentione Dominice Crucis, et de inuentione capitis beati Ioannis Baptiste, solertissime ac discretissime addidit dicens: Sed cum hec ad catholicorum manus aduenerint, beati Pauli apostoli precedat sententia: Omnia probate, quod bonum est tenete . Sed et in ipsis apocryphis discretionem teneri debere subinnuit: De quibus quedam in totum sunt reiicienda, quedam autem propter hereticorum calumnias inter apocrypha sunt computenda, sed non penitus abominanda, de quibus uiros catholicos in suis opusculis testimonia legimus assumpsisse, sicut et beatus Iudas apostolus in  epistola sua egit. Animaduertenda igitur est discretio ex uerbis beati Gelasii inter synodalia concilia, et apostolicorum uirorum epistolas, quas ante concilia celebrata diuersis temporibus, pro diuersorum Patrum consolatione dederunt, quasque uenerabiliter suscipiendas dicit: si qua sunt autem concilia a sanctis Patribus instituta post quatuor conciliorum auctoritatem, custodienda et obseruanda decreuit. Unde item idem in decretis suis dicit : Patres, inquit, nostri catholici doctique pontifices, in unaquaque heresi quolibet tempore suscitata, quidquid pro fide, pro ueritate, pro communione catholica atque apostolica, secundum Scripturarum tramitem, predicationemque  maiorum, facta semel congregatione sanxerunt, inconuulsum uoluerunt deinceps firmumque constare, nec in eadem causa denuo que prefixa fuerant retractari qualibet recenti presumptione permiserunt. Quantum enim distet inter illa scilicet concilia, que custodienda et recipienda decreuit, et inconuulsa firmaque deinceps Patres catholici manere uoluerunt, et illas epistolas, que diuersis temporibus pro diuersorum consolatione date fuerunt, quas uenerabiliter suscipiendas dicit, nemo in dogmatibus ecclesiasticis exercitatus ignorat. Si enim quedam ex his, que in quibusdam illis epistolis continentur, tenere et custodire uelle inceperimus, contra alia plurima illarum epistolarum facere incipiemus. Et rursus, si alia contra que faceramus,  tenere et custodire inceperimus, aduersus ea que antea seruare uoluimus faciemus, et a conciliis sacris, que perpetuo nobis recipienda, tenenda, ac custodienda, atque sequenda sunt deuiabimus: sed et a consuetudine quam catholica Ecclesia habuit, ex quo in sacrum Nicenum concilium Patres nostri conuenerunt, qui adhuc, sicut Leo dicit , nobiscum in suis constitutionibus uiuunt, perniciosissime discedemus, et nichil certi tenentes in sectam Genethliacianorum, id est Mathematicorum offendemus, qui diffinierunt omnia in incertum. Nam et beatus Gelasius easdem epistolas, non solum sacris canonibus in quibusdam aduersas, sed etiam sibi ipsis diuersas ostendit, cum dicit, illas diuersis temporibus pro diuersorum  consolatione datas. Et hinc forte aduersum me dices: Ergo calumniaris apostolicam sedem in sanctis eius pontificibus, eo quod male senserint, et non tenenda decreuerint. Unde tibi respondeo, quod de lege non Iudaice seruanda, contradicentibus sibi et dicentibus: Lex ergo aduersus promissa Dei?  Respondit Apostolus: Absit. Lex quidem sancta, et mandatum sanctum, et iustum, et bonum . sed personis et temporibus suis congrua: Que propter transgressiones posita est, donec ueniret semen cui repromiserat Deus, ordinata per angelos in manu mediatoris . Et illas epistolas sanctorum et apostolicorum uirorum, diuersis temporibus pro diuersorum consolatione, sicut et beatus Gelasius dicit, a sede apostolica  datas, et per eosdem Domini sacerdotes qui et angeli secundum Scripturam appellantur ordinatas, cum beato Gelasio apostolico uiro uenerabiliter suscipiendas dico. Que suis temporibus congruentes fuerunt, donec per sacra concilia Patres nostri in unum conuenientes, sicut eiusdem apostolice sedis pontifices protestantur, suggerente sibimet sancto Spiritu, quoniam aliter credendum non est, mansuras usque in finem seculi leges condiderunt. Et sicut de lege dicit Apostolus: Si enim esset lex que posset uiuificare, uere ex lege esset iustitia , ita salua reuerentia sedis apostolice dico, quia si illa, que in eisdem epistolis eontinentur, et sui temporibus congrua fuerunt, subsequentibus  temporibus, ita ut in eis continentur, omnia et insimul custodiri ualerent, et seruari ac teneri congruerent, Patres nostri, catholici uidelicet doctique pontifices, in conciliis sacris leges mansuras usque in seculi finem non conderent. Suscipiendas ergo illas epistolas uenerabiliter cum beato Gelasio dico, et cum leguntur, sicut ipse precipit Gelasius, apostolica illa precedat sententia, qua dicit: Omnia probate, quod bonum est tenete . Et hec dico, non quo quedam in eis dicam esse non bona, sed non per omnia sacris canonibus, Patrumque concilis consona, sicut et Apostolus dicit: Lex quidem bona et sancta, et mandatum sanctum, et iustum, et bonum , sed in temporibus suis. Et Dominus de Iudeis. quibus ipsa lex data fuerat,  dicit: Dedis eis precepta non bona , id est, quedam tempore reuelate gratie immutanda, quia lex dicitur in allegoria, ut Apostolus de duobus Abrahe filiis interpretatur. Et patres, inquit, nostri omnes sub nube fuerunt, et omnes mare transierunt, et omnes in Moyse baptizati sunt in nube et in mari, et omnes eamdem spiritalem escam manducauerunt, et omnes eumdem potum spiritalem biberunt: bibebant autem de spiritali consequente eos petra, petra autem erat Christus . Et lex in Decalogo quod non est immutatum accipitur, et lex in ceremoniis et legalibus sacrificiis dicitur, que futurorum umbras appellat Apostolus , et ut longe superius prelibaui, immutata nunc spiritaliter in Ecclesia conseruantur. Quid enim agebatur in  illo populo Iudei nescierunt, sed nec modo sciunt. De illis quippe dictum est: Quandiu legitur Moyses, uelamen super cor eorum positum est ; ibi uelamen figura est, sed ablata est figura, et apparet ueritas. Audi Apostolum quando ablatum est uelamen. Cum transieris, inquit, ad Dominum, auferetur uelamen . Propitiatus ergo peccatis nostris et impietatibus per illud sacrificium uespertinum, quando Christus extendit manus in cruce ut diceretur: Dirigatur oratio mea sicut incensum in conspectu tuo, eleuatio manuum mearum sacrificium uespertinum , sicut nouimus quia Dominus circa uesperam pependit in cruce, ipse sacerdos, ipse uictima, ipse oblator, ipse oblatio. Ipse sacerdos est, qui nunc ingressus est in interiora ueli,  solus ibi ex his qui carnem gestauerunt interpellat pro nobis. In cuius rei figura, in illo primo populo, et in illo primo templo, unus sacerdos intrabat in Sancta sanctorum. Populus omnis foris stabat, et ille, qui solus ingrediebatur in interiora ueli, offerebat sacrificium pro populo foris stante. Propitiatis ergo peccatis nostris et impietatibus per illud sacrificium uespertinum, transimus ad Dominum, et aufertur uelamen. Propterea et Domino crucifixo uelum templi scissum est Itaque nec carnem preputii circumcidimus iuxta ritum Mosaice legis, nec abstinemus carnibus quas eadem lex dicit immundas, nec sabbata, et neomenias, et dies festos eorum carnaliter obseruamus, nec uictimas pecorum  sacrificamus Deo, nec Pascha in oue et azymis similiter celebramus, et si qua alia fuerunt uetera sacramenta, que omnia, ut dixi; umbras futurorum , appellat Apostolus, quia ea significabant suo tempore reuelanda, que nos reuelata percipimus, ut remota umbra, nuda eorum luce fruamur. Nam et exuendo ueterem hominem circumcidimur in exspoliatione corporis carnis, et quos cibos illi uitant in pecoribus, nos uitamus in moribus, et exhibemus corpora nostra hostiam uiuam sanctam, Deo placentem , cui et animas nostras in desideriis sanctis pro sanguine intelligenter effundimus, et Christi uelut agni immaculati sanguine ab omni iniquitate mundamur: qui propter similitudinem carnis peccati, etiam caprino pecore in ueteribus  sacrificiis figuratur, nec eum negat in crucis cornibus taurum, qui in illo cognoscit maximam uictimam. In illo requiem cum inuenimus, uere sabbatizamus, et lune noue obseruatio, uite noue est sanctificatio, et Pascha nostrum est Christus, et azymum nostrum sinceritas ueritatis fermentum non habens uetustatis. Et propter hanc uite nouitatem, primus mensis in anni mensibus celebrationi huic attributus est, nam ipse dicitur et mensis nouorum. Quia uero in toto tempore seculi nunc tertium tempus apparuit, ideo resurrectio Domini triduana est. Primum enim tempus est ante legem, secundum sub lege, tertium sub gratia, ubi iam manifestatio est sacramenti prius occulti in prophetico enigmate: hoc ergo et in lunari numero significatur. Quia enim  septenarius numerus solet in Scripturis ad quamdam perfectionem mysticus apparere, tertia hebdomada lune Pascha celebratur, id est qui dies occurrit a quarta decima in uicesimam primam. Et quecunque alia illis ueteribus adumbrata sunt signis, in isto habent finem, cuius regni non erit finis . In illo quippe omnia oportebat impleri, qui uenit legem et prophetas non soluere, sed implere. Proinde illa uetera signa rerum non euacuauit arguendo, sed mutauit implendo, ut alia essent que nuntiarent uenisse iam Christum, quam fuerant illa que prenuntiabant esse uenturum. Similiter et in illis apostolicorum uirorum epistolis, quedam demonstrantur etiam apud gentiles fuisse ante aduentum Domini significatiua, sicuti de prouinciis et  priuilegiis ciuitatum, et primatibus flaminum et archiflaminum, que ad instar legis Mosaice, longe ante gentilium dispositionem, et in legislatione, et in eis quibusque distinctionibus existentis, ut supra ostendi, et in diuisione tribuum ac incolatuum, et priuilegiorum, ac primatuum ordinum singulorum gentiles disposuerunt, et, ut Clemens atque Anacletus ostendunt, apostolica traditione in Ecclesia hodieque seruantur in diuisione regionum, et parochiarum, et priuilegiis sedium, et episcoporum, ac metropolitanorum, atque primatum. Que apostolica uera traditio etiam ratione et prisca consuetudine sufficientissime est confirmata. Plane, inquit Augustinus ,  uerum est, quia ratio et ueritas consuetudini preponenda est: sed cum consuetudini ueritas suffragatur, nichil oportet firmius retineri. Quedam denique, sicut in eisdem epistolis ab apostolis tradita leguntur, uel ex legibus Romanis assumpta inueniuntur, ita plenariorum conciliorum auctoritate firmata seruantur: et quedam ex his in conciliis immutata fuerunt. Sed et quedam de his, que in regionalibus fuere statuta conciliis, plenariorum conciliorum auctoritate immutata, uel in postmodum irrefragabiliter conseruanda tenentur, sicut catholici doctores et Ecclesie magistri demonstrant, et partim ex eorum dictis supra ostendi: et preter ea que de uerbis beati Augustini in hoc opusculo posui, in libris de Baptismo dicit: primum quidem ostendens differentiam  esse inter epistolare colloquium, quo iste epistole apostolicorum, de quibus agitur, condite sunt, et regionale ac plenarium concilium. uideo, inquit , quid adhuc a me possit inquiri, uidelicet, ut respondeam uerisimilibus illis rationibus, quibus uel ante Agrippinus, uel ipse Cyprianus, uel illi qui eis in Africa consenserunt, uel si forte aliqui ex transmarinis terris longe discretis, nullo quidem siue plenario siue saltem regio nali concilio, sed epistolari colloquio, commoti sunt, ut hoc esse faciendum putarent, quod et consuetudo Ecclesie pristina non habebat, et postea catholicus orbis terrarum robustissima firmitate consensionis exclusit, ut quod per disputationes eiusmodi in aliquorum mentes irrepere ceperat, de salute ueniens  unitatis potentior ueritas et uniuersalis medicina sanaret. Item differentiam inter regionalia et plenaria concilia ostendit hoc modo: Nobis, inquiens, tutum est in ea non protrahi aliqua temeritate sententie, que nullo in catholico regionali concilio cepta, nullo plenario terminata sunt. Id autem securum est sententia uocis asserere, quod in gubernatione Domini Dei nostri et Saluatoris Iesu Christi uniuersalis Ecclesie consensione roboratum est. Item differentiam ostendit inter authenticas scripturas, et regionalia et plenaria concilia. Quis, inquit , nesciat sanctam Scripturam catholicam, tam ueteris quam Noui Testamenti, certis suis terminis contineri, eamque omnibus posterioribus episcoporum litteris ita preponi, ut de  illa omnino dubitari et disceptari non possit, utrum uerum uel utrum rectum sit, quidquid in ea scriptum esse constiterit? Episcoporum autem litteras, que post confirmatum canonem uel scripte sunt, uel scribuntur, et per sermonem forte sapientiorem cuiuslibet in ea re peritioris, et per aliorum episcopoporum grauiorem auctoritatem, doctorumque prudentiam, et per concilia licere reprehendi, si quid in eis forte a ueritate deuiatum est: et ipsa concilia, que per singulas regiones uel prouincias fiunt, plenariorum conciliorum auctoritati, que fiunt ex uniuerso orbe Christiano, sine ullis ambagibus cedere: ipsaque plenaria sepe priora posterioribus emendari, cum aliquo experimento rerum aperitur  quod clausum erat, et cognoscitur quod latebat, sine ullo typho sacrilege superbie, sine ulla inflata ceruice arrogantie, sine ulla contentione liuide inuidie, cum sancta humilitate, cum pace catholica, cum caritate Christiana. Et item : Quapropter illud unum isti considerent, quod omnibus patet. Si auctoritas Cypriani sequenda est, magis eam sequendam esse in unitate seruanda, quam in Ecclesie consuetudine commutanda. Si autem concilium eius attendimus, huic esse uniuerse Ecclesie posterius concilium preponendum, cuius se membrum esse gaudebat, et ut se in totius corporis compage retinenda ceteri imitarentur, sepius admonebat. Nam et concilia posteriora prioribus apud posteros preponuntur, et uniuersum  partibus semper optimo iure preponitur. Cyprianus enim sancte Ecclesie catholice uniuersitas non fuit, sed in eius uniuersitate permansit: cuius radicem nunquam deseruit, sed in cuius radice fecundus, ut esset fecundior, ab agricola celesti purgatus est. Hec de aliis conciliis a beato Augustino sunt dicta. Ceterum de sacra et mystica Nicena synodo, sicut supra ex uerbis Leonis et aliorum ostendi, nichil unquam a quoquam, uel apostolice sedis pontifice, uel a plenario concilio, minime autem a regionali, est immutatum, quod non sit penitus irritum. Sicut et sanctus Gelasius in decretis suis dicit: Non, inquiens , nos latet, in tempestate persecutionis Ariane, plurimos pontifices de exsiliis pace reddita respirantes, per  certas prouincias, congregatis secum fratribus, ecclesias composuisse turbatas: non tamen ut illius synodi Nicene quidquid de fide et communione catholica diffiniuerat immutarent, nec noua quemquam pro lapsu damnatione percellerent: sed illius tenore decreti, nisi resipuisset, iudicare damnatum, essetque consequens, ut nisi corrigeret, damnationi procul dubio subiaceret. Suscipe igitur illas epistolas, de quibus tua commenta compilasti, uenerabiliter, ut dicit Gelasius, et serua inuiolabiliter sacra concilia, ut decreuit Gelasius, et ceteri catholici uidelicet doctique decreuerunt pontifices. Sicut et de sanctorum imaginibus decreuerunt, reprehendentes eos, ueluti et beatus Gregorius in epistolis ad Secundinum et ad Serenum Massiliensem demonstrat  episcopum, qui sub hac quasi occasione ne adorari debuissent, confringenda easdem imagines dixerunt, et laudantes eos, qui illas non adorandas, sicut neque confringendas, sed ad instruendas solummodo mentes fuisse nescientium collocandas constituerunt: quoniam in adoratione solius omnipotentis sancte Trinitatis humiliter prosterni debet, et si quis imagines Dei et sanctorum ad instructionem facere uoluerit et habere non debet ullo modo prohiberi. Et quia, ut scriptum est: Quomodo in aquis resplendent uultus perspicientium, sic corda hominum manifesta sunt prudentibus ; et: Aqua profunda uerba ex ore uiri ; et: Diriuentur fontes tui foras ; ex uerbis  sanctorum, quasi ex eorum imaginibus, ipsos, uidelicet corda et promulgationes eorum, cognoscere possumus, que sint que singuli quique pro consolatione uel instructione quorumdam, iuxta temporum et actuum qualitatem, et que communiter atque unanimiter in conciliis sacris ad auctoritatem generaliter custodienda et recipienda perpetuo decreuerunt: tu hac discretione, ut premisi ex uerbis beati Gelasii, suscipe ad instructionem illas epistolas, quas beatissimi pape diuersis temporibus ab urbe Roma pro diuersorum Patrum consolatione dederunt, legendas uenerabiliter, et serua sacra concilia, que sedes apostolica et omnis sequitur Ecclesia, inuiolabiliter. Et ut Dominus ex lege confirmat in Euangelio: In ore duorum uel trium testium stabit omne  uerbum , quia mihi non pigrum, tibi autem est necessarium, repetam tibi quod de sacris conciliis ad Ianuarium dicit beatus Augustinus: Omnia itaque talia, que neque sacrarum Scripturarum auctoritatibus continentur, nec in conciliis episcoporum statuta inueniuntur, nec consuetudine uniuersalis Ecclesie roborata sunt, sed diuersorum locorum diuersis motibus innumerabiliter uariantur, ita ut uix aut omnino nunquam inueniri cause possint, quas in eis constituendis homines secuti sint, ubi facultas tribuitur, sine ulla dubitatione resecanda existimo. Que uerba beati Augustini quomodo placeant tibi, tu uideris, exiguitati autem mee tutius et salubrius uidetur cum illo sacra sequi concilia, et omnibus qui me audire uoluerint inculcare,  non sequi relictis sacris conciliis illa que ipse existimat resecanda, quam illa que tu resecata et dissecata proponis sectanda, quoniam sibi ipsis diuersa, ostendunt se esse non posse omnibus et in omnibus seruanda atque sequenda. Oportet igitur, inquit Innocentius ad Decentium Eugubinum episcopum, eos, quin Domini sacerdotes, hoc sequi quod Ecclesia Romana custodit, a qua eos principium accepisse non dubium est, ne dum peregrinis assertionibus student, caput institutionum uideantur omittere. Quid sit autem quod Ecclesia Romana custodit, et Domini sacerdotes oporteat sequi, demonstrat Gelasius : Confidimus, inquiens, quod nullus iam ueraciter Christianus ignoret, uniuscuiusque synodi constitutum,  quod uniuersalis Ecclesie probauit assensus, nullam magis exsequi sedem per ceteris oportere quam primam, que unamquamque synodum et sua auctoritate confirmat, et continuata moderatione custodit, pro suo scilicet principatu, quem beatus Petrus apostolus Domini uoce perceptum, Ecclesia nichilominus subsequente, et tenuit semper et retinet. Ecce habes secundum legem et Euangelium, plenitudinem testium testificantium de sequendis inconuulse conciliis, et de non studendis peregrinis assertionibus, Apostolo etiam precipiente, Doctrinis uariis et peregrinis nolite abduci . Peregrinas autem eas assertiones ideo cum Innocentio dico, quia ex quo sacra concilia in Ecclesia catholica celebrari  ceperunt, illa que suo tempore partim uiguerunt, nisi quantum ex eis sacra concilia assumenda uiderunt, ab usu ecclesiastico effluxerunt, usquequo nuper a te, quantum ex te est, recrudescere inceperunt, ut ad ea, que aspiras libenter, transire possis in affectum cordis licenter, et a nullo cerceri uel iudicari ualeas regulariter: sed non sentiunt tecum, neque tibi consentiunt doctores et magistri Ecclesie.



CAPUT XXuI. De eadem differentia iterum, et de conciliis plenariis, synodique Nicene prerogatiua.

Unde quasi ex supererogatione superadiicio tibi quod item beatus Augustinus ad Ianuarium dicit : Primo, inquiens, tenere te uolo quod  est huius disputationis caput, Dominum nostrum Iesum Christum, sicut ipse in Euangelio loquitur, leni iugo suo nos subdidisse et sarcine leui. Unde sacramentis numero paucissimis, obseruatione facillimis, significatione prestantissimis, societatem noui populi colligauit, sicut est baptismus Trinitatis nomine consecratus, communicatio corporis et sanguinis ipsius, et si quid aliud in scripturis canonicis commendatur, exceptis his que seruitutem populi ueteris pro congruentia cordis illorum et prophetici temporis onerabant, que et in quinque libris Moysis leguntur. Illa autem que non scripta sed tradita custodimus, que quidem toto terrarum orbe seruantur, datur intelligi, uel ab ipsis apostolis, uel plenariis conciliis, quorum est in Ecclesia saluberrima auctoritas,  commendata atque statuta retineri, sicuti quod Domini passio, et resurrectio, et ascensio in celum, et aduentus de celo Spiritus sancti, anniuersaria solemnitate celebratur, et si quid aliud tale occurrit, quod seruatur ab uniuersis quacunque se diffundit Ecclesia. Et in edicto Iustiniani imperatoris, de recte fidei confessione, et refutatione heresium que aduersantur catholice Dei Ecclesie, a synodo quinta dictato, et ab eodem imperatore confirmato, scriptum est: Oportet, inquit, etiam illud attendere eos qui ueritatem perscrutantur, quod forsitan in conciliis quedam a certis ibi conuenientibus dicuntur, aut per fauorem, aut per contrarietatem, aut per ignorantiam: nemo autem attendit ea que per partem a quibusdam dicuntur, sed sola illa que ab omnibus  communi sensu diffiniuntur. Si enim aliquis secundum illos uoluerit attendere huiusmodi contrarietates, unaqueque synodus inuenietur semetipsam destruens. Qua discretione prudentius te intelligens Antiochena synodus, quam sanctus Hilarius, illo in carne uiuens tempore quando celebrata fuit, in epistola ad imperatorem Constantium, et in libro de Synodis monstrat fuisse catholicam, quamque Chalcedonensis comprobat: et sciens, post tempora quorumdam eorum, de quorum epistolis quedam collegisti et quedam dolo omisisti, habitum Nicenum concilium , cui a sequentibus sanctis conciliis, sicut nichil contrarium est additum, ita ab eo nichil est abrogatum, nichil mutilatum uel immutatum,  licet a quibusdam non preualentibus fuerit attentatum, constituisse ut per singulas prouincias suis priuilegia seruentur metropolitanis ecclesiis, ita ut horum omnium, uidelicet sibi commissorum, metropolitanus habeat potestatem, decreuit dicens : Per singulas regiones episcopos conuenit nosse, metropolitanum episcopum sollicitudinem totius prouincie gerere, propter quod ad metropolim omnes undique, qui negotia uidentur habere concurrant. Et item . Nullus episcopus ex alia prouincia audeat ad aliam transgredi, et ad promotionem ministerii aliquos in ecclesiis ordinare, licet consensum uideantur prebere nonnulli, nisi litteris tam metropolitani, quam ceterorum qui cum eo sunt episcoporum, rogatus adueniat, et ad actionem  ordinationis accedat. Quod manifestum est de quolibet metropolitano, ne in prouincia metropolitani alterius quod non est suum non petitus uel uocatus presumat, et non de tuo metropolitano in tua parochia illi subiecta dicere. Unde et Innocentius ad Alexandrum Antiochenum episcopum : Reuoluentes, inquit, auctoritatem Nicene synodi, que una omnium per orbem terrarum mentem explicat sacerdotum, que censuit de Antiochena ecclesia, cunctis fidelibus, ne dixerim sacerdotibus, esse necessarium custodire, quia super diecesim suam predictam ecclesiam, non super aliquam prouinciam, recognoscimus constitutam. Et Bonifacius papa ad Hilarium Narbonensem episcopum : Nulli, inquit, uidetur incognita synodi constitutio Nicene,  que ita precipit, ut eadem proprie uerba ponamus: Per unamquamque prouinciam ius mertropolitanos singulos habere debere, nec cuiquam duas esse posse subiectas: quod illi, quia aliter credendum non est, seruandum sancto Spiritu suggerente sibimet censuerunt. Et paulo post: Quod idcirco dicimus, ut aduertat caritas tua, adeo nos canonum precepta seruare, ut ita constitutio quoque nostra diffiniat, quatenus metropolitani sui unaqueque prouincia in omnibus rebus ordinationem semper exspectet. Et his consona Celestinus: Iuxta decreta, inquit , canonum unaqueque prouincia suo metropolitano contenta sit, ut decessoris nostri data ad Narbonensem episcopum continent constituta: nec usurpationi locus alicui sacerdoti in alterius  concedatur iniuriam. Sit concessis sibi contentus unusquisque limitibus, alter in alterius prouincia nichil presumat. Unde et Africanum concilium ad Celestinum papam scribit dicens : Decreta Nicena, siue inferioris gradus clericos, siue ipsos episcopos, suis metropolitanis apertissime commiserunt. Prudentissime enim iustissimeque uiderunt, quecunque negotia in suis locis ubi orta sunt finienda: nec unicuique prouincie gratiam sancti Spiritus defuturam, qua equitas a Christi sacerdotibus et prudenter uideatur, et constantissime teneatur. Et Leo ad Anatolium : Illa Nicenorum canonum per sanctum uere Spiritum ordinata conditio nulla unquam est parte solubilis.  Nulla sibimet de multiplicatione congregationis synodalia concilia blandiantur, neque trecentis illis decem atque octo episcopis quantumlibet copiosior numerus sacerdotum, uel comparare se audeat, uel preferre: cum tanto diuinitus priuilegio Nicena sit synodus consecrata, ut siue per pauciores, siue per plures ecclesiastica iudicia celebrentur, omni penitus auctoritate sit uacuum, quidquid ab illorum fuerit constitutione diuersum. De cuius priuilegio et beatus Ambrosius dicit : Non humana industria, non compositione aliqua, trecenti decem et octo episcopi ad concilium conuenerunt, sed ut in numero eorum, per signum sue passionis et nominis, Dominus iehsu suo probaret se adesse concilio, crux in trecentis, Iesu nomen in decem et  octo est sacerdotibus.---Et mihi, inquit Hilarius, ipse ille numerus hic sanctus est, in quo Abraham uictor regum impiorum ab eo qui eterni sacerdotii est forma benedicitur. Et item beatus Leo papa : Sancti illi et uenerabiles patres, qui in urbe Nicena sacrilego Ario cum sua impietate damnato, mansuras usque in finem mundi leges ecclesiasticorum canonum condiderunt, et apud nos in toto orbe terrarum in suis constitutionibus uiuunt, et si quid usquam aliter quam illi statuere presumitur, sine cunctatione cassatur. Et hinc sanctus Leo ad Pulcheriam Augustam: Contra statuta, inquit , canonum paternorum, que ante longissime etatis annos in urbe Nicena spiritalibus sunt fundata decretis, nichil cuiquam  audere conceditur: ita ut si quis diuersum aliquid decernere uelit, se potius minuat, quam illa corrumpat. Que si ut oportet a cunctis pontificibus intemerata seruentur, per uniuersas ecclesias tranquilla erit pax et firma concordia, nulle de mensura honorum dissensiones, nulle de ordinationibus lites, nulle de priuilegiis ambiguitates, nulla erunt de alieni usurpatione certamina; sed equo iure caritatis, rationabilis et morum officiorumque ordo seruabitur, et ille uere erit magnus, qui fuerit totius ambitionis alienus.



CAPUT XXuII. De canonibus et sententiis ab eo praue intellectis et usurpatis.

 Quod ergo de tua parochia, quasi ego ad aliquid in ea diffiniendum illam adire non possim, ex uerbis Callisti et aliis, tuis compilationibus tecum non facientibus, affirmare conaris, praue intelligis. Sed his et aliis regularum constitutionibus inuenies hoc obseruare debere unumquemque metropolitanum in prouincia alterius metropolitani, quod tu tibi peruerse arrogas de tua parochia metropolitane sedi Rhemorum subiecta. Unde ea que supra posui non mee persone arrogo, sed metropolitane sedis dignitati ascribo: quia sicut beatus Leo dicit: Etsi nonnunquam diuersa sunt merita presulum, iura tamen permanent sedium, quibus possunt emuli perturbationem aliquam fortassis inferre, non tamen  possunt minuere dignitatem. Sed nec sensu sacris canonibus concordante in metrica titulatione compilationis tue domno regi porrigende scripsisti:

Responsum a uincto rite nec exigier;
et mihi per comministros meos ad te directos remandasti, ne cogerem te respondere, quandiu in custodia et absentia clericorum tuorum eras. Unde tibi tunc scripto respondi, et nunc ostendo te, ut dixi, non recto sensu ponere ex sacris regulis, quod de non respondendo in tua excusatione dixisti, asserente sancto papa Hilaro : Nos, inquit, in nullo uolumus seueritatem ultionis exercere: sed qui in causis Dei contumacia uel  contemptu deliquerit, aut ipse quod perperam fecit abolere noluerit, in se quidquid in alium non resecarit inueniet. Non enim hec que egisti inter dubia uel obscura secundum Leonis decreta poterant uel possunt ullo modo computari, ut inde locum defendendi te haberes, et tuis redonatus, regulariter uocatus ad synodum respondere deberes, sicut et in precedentibus et in subsequentibus istius opusculi ex sacris regulis, et tu et quilibet alius qui legerit potest cognoscere: et ideo tibi scribere studui, ut que in causis Dei contumacia uel contemptu deliquisti, et que perpere commisisti, abolere curares, et factum tuum, quo male exordinasti, sicut idem Hilarus iubet de eo qui male ordinauit, ipse dissolueres: quatenus seueritatem ultionis  in te exerceri ab eis quorum interest non exigeres, et ego in me non inuenirem quod in te non resecare curauerim: quia, ut isdem dicit : Nulli fas est sine status sui periculo, uel diuinas constitutiones, uel apostolice sedis decreta temerare: quia nos, qui potissimi sacerdotis administramus officia, talium transgressionum culpa respiciet, si in causis Dei desides fuerimus inuenti: quia meminimus, quod timere debemus, qualiter comminetur Dominus negligentie sacerdotum: siquidem reatu maiore delinquit, qui potiore honore perfruitur, et grauiora facit uitia peccatorum sublimitas dignitatum. Scripsi ergo tibi secundum decreta Leonis, ut salubres suscipere curares hortatus, et nichil per contentionem agentes,  sed ad omne studium deuotionis unanimes, diuinis et apostolicis constitutionibus pareremus, et in nullo pateremur prouidentissima canonum decreta uiolari. Tu autem cogitans consilia que non poteris stabilire, inobedientiam tuam, ne corrigas que perpere admisisti, et effrenationem desiderate libertatis, indebite, ut non sis metropolitano subiectus, de appellatione, et non reddenda compellatus de iniustis iudiciis tuis responsione, secundum sensum tuum, sed non rectum, interpretata uis palliare: cum sicut Africe prouincie canones manifeste demonstrent a quibus non licet prouocari, ita Sardicenses canones patenter ostendant, appellatio episcopi ad sedem apostolicam quando, ubi, et pro  quibus fieri et qualiter exsequi debeat, sed et Innocentius, ac Bonifacius, atque Leo idipsum decernant: qui etiam et pro quibus appellans constringi non debeat, leges concordantes regulis eloquuntur. Attende igitur conuenienter quod item idem beatus Leo Anatolio Constantinopolitano episcopo extollenti se supra mensuram suam scripsit dicens : uirum catholicum, et precipue Domini sacerdotem, sicut nullo errore implicari, ita nulla oportet cupiditate corrumpi. Dicente quippe sancta Scriptura: Post concupiscentias tuas non eas, et a uoluntate tua uetare , multis mundi huius illecebris, multis uanitatibus resistendum est, ut uere continentie obtineatur integritas, cuius prima est labes superbia, initium transgressionis  et origo peccati. Quoniam mens potentie auida, nec abstinet uetitis, nec gaudet concessis, dum in ordinato prauoque progressu excrescunt culpe, que tolerate sunt studio reparande fidei et amore concordie. Quapropter reuoca oculos mentis tue a prauis progressionibus, et rectos gressus fac pedibus intentionis tue et actionum tuarum, ut qui nunc de te gemimus, de te in Domino gaudeamus. Et attende quod beatus Gregorius ad Felicem episcopum in Serdica scripsit : Qualiter, inquiens, obedientia uel sit reuerentia prepositis exhibenda, ex tuis quoque subiectis ipse non ambigis. In qua re ualde est utile, si id quod discipline uigor imponit, nullo cogente humilitas laudanda seruauerit. Peruenit ad nos itaque quod  fraternitas tua Ioanni fratri nostro, prime Iustiniane episcopo, secundum morem constitutum parere despiciat, et nec decreto eius, nec relationi iuxta consuetudinem uoluisset subscribere. Quod si ita est, contristamur, quia superbie de te manifeste prebes indicium, quod quam sit precipue in sacerdote culpabile, diuine clementia admonitionis eloquitur. Propterea hortamur, ut mentis tumore deposito, antedicto fratri et cepiscopo nostro humilem te exhibere et parere non desinas, quatenus et Deus gaudeat in fraternitatis uestre concordia, et alii de te sumant bonitatis exemplum. Nam si, quod non credimus, te in superbia permanere contigerit, districtam canonicamque discipline correctionem contumacie tue scito sacros canones ulciscenter  imponere. Bene ergo facis, talem te sponte salubri consideratione prebere, qualis esse canonica cercitione exigente compelleris. Nam nec tibi denuo post hanc nostram admonitionem licebit ad tue uoluntatis arbitrium contra morem maioribus tuis inobedientem existere, nec nos tante indisciplinationi ecclesiasticam cognoscas dissimulare uel differre uindictam. Et item idem S. Gregorius ad uincentium, et ceteros episcopos : Hortamur, inquit, fraternitatem uestram, ut si quemquam uestrum pro causis propriis ubicunque longius compulerit ambulare necessitas, a metropolitano uestro, secundum indictam a sanctis Patribus regulam, petere licentiam debeatis, nec  eum postponere in aliquo presumatis, excepto si, quod non optamus, contra eumdem metropolitanum uestrum uos habere aliquid cause contingat, ut ob hoc sedis apostolice iudicium requiratis. Nam iis qui petere festinant licentiam, quod scitis, per canones etiam antiquorum Patrum institutione permissum. Manifestum est enim, qui canones hanc licentiam a metropolitanis petendam ab episcopis decreuerunt. Quin Antiochenum concilium, a synodo Chalcedonensi fauorabiliter comprobatum. Sed et Sardicenses canones dicunt : Ut de qualibet prouincia episcopi ad eum fratrem et cepiscopum nostrum preces mittant, qui in metropoli consistit, ut ille et diaconum eius, et supplicationes destinet, tribuens commendatitias epistolas, et  reliqua. De iudicio etiam apostolice sedis expetendo aduersus metropolitanum, si episcopo necesse fuerit, iidem Sardicenses canones decreuerunt, sicut et Innocentius ad uictricium Rothomagensem episcopum patenter ostendit, et Hilarus papa dicit : Illud etiam non potuimus preterire quod sollicitudine diligentiore curandum est, ne preter metropolitanorum suorum litteras aliqui episcopi ad quamlibet prouinciam audeant proficisci, quod etiam in omni genere officii clericalis per singulas debet ecclesias custodiri. Et sanctus Leo ad Theodorum Foroiuliensem episcopum dicit : Sollicitudinis tue is ordo esse debuerat, ut cum metropolitano tuo de eo quod querendum uidebatur esse conferres, ac si id  quod ignorabat dilectio tua etiam ipse nesciret, instrui uos pariter posceretis: quia in causis, que ad generalem obseruantiam pertinent omnium Domini sacerdotum, nichil sine primatibus oportet inquiri Et Symmachus ad Cesarium Arelatensem episcopum : Si quilibet, inquit, episcopus metropolitano pontifici, iuxta canonum diffinitionem uocatus, obtemperare noluerit, nouerit succidendum se, quod non optamus, ecclesiastice discipline. Et Africe prouincie canones dicunt : Ut episcopus a primate suo uocatus ad synodum competenter occurrat. Quod si non potuerit occurrere, nisi rationem impedimenti sui apud suum primatem reddiderit, Ecclesie sue communione debere esse contentum. Et :  Qui non fuerit concors circa metropolitanam ecclesiam, et circa sacerdotale consortium, sed inflatus, et ab hoc consortio separatus, putat proprie plebi incubandum, et nonnunquam conuentus ad concilium uenire detrectat, circa hunc non tantum diecesim non esse seruandam, uerum et de propria ecclesia, que illi male fauerit, omnimodo adnitendum ut etiam auctoritate publica reiiciatur, atque ab ipsa principali cathedra remoueatur. Et : Si accusatus ad rationem reddendam uenire refugerit, et excommunicatus a primate suo exstiterit, tempore quo non communicat, nec in sua Ecclesia uel parochia communicet. Et sanctus Hilarus papa ad Leontium,  et ceteros episcopos scribit : Quia non minus in sanctarum traditionum delinquitur sanctiones, quam in iniuriam ipsius Domini prosilitur. Et Dioscorus in synodo Chalcedonensi, sicut in gestis eiusdem concilii, sed et in edicto Iustiniani super quintam synodum demonstratur, non quia in fidem peccauerit, sed propter solum ecclesiasticum ordinem, et quia contra suum archiepiscopum sacris canonibus obuians rebellauerat, est damnatus. Et Acacius Constantinopolitanus episcopus propter preuaricationem Niceni concilii a Felice papa est condemnatus, sicut idem Felix ad eum scripsit dicens : Multarum transgressionum reperiris obnoxius, et in uenerabilis Niceni concilii contumelia es sepe uersatus. Hec mentis  oculo perspice, et ne illa, quod absit, incurras solertissime caue.



CAPUT XXuIII. De male ab eo excommunicatis: qui et qualiter excommunicari debeant, et qui ordo in iudiciis ecclesiasticis obseruandus.

Nam cum dicat beatus Petrus apostolus: Si bene facientes patienter sustinetis, hec est gratia apud Deum , causa iniuriarum tuarum, sicut in petitione mihi ab ecclesia Laudunensi data continetur. presbyteros et diaconos, ac reliquos clericos non accusatos, nec confessos, neque conuictos, ab omni ecclesiastico officio excommunicasti, et ut nemo sacra missarum officia in tua parochia celebraret, interdixisti: cum sacri canones neminem ab officio  remoueri permittant, nisi aut sponte confessum, aut regulariter conuictum, aut eum qui regulariter uocatus ad reddende rationis iudicium uenire noluerit, sicut scriptum est in capitulo 19 Carthaginensis concilii de episcopis, et in 20 de presbyteris et diaconibus, ac reliquis clericis. Si, inquiunt , presbyteri uel diaconi fuerint accusati, adiuncto sibi ex uicinis locis proprius episcopus legitimo numero collegarum, quos ab eodem accusati petierint, id est una secum in presbyteri nomine sex, in diaconi tres, ipsorum causas discutiant, eadem dierum et dilationum, et a communione remotionum, et discussione personarum inter accusatores et eos qui accusantur forma seruata. Scilicet sicut de episcopis in precedenti capitulo est diffinitum: reliquorum autem  clericorum causas etiam solus episcopus loci agnoscat et finiat. Et item : Presbyteri, diaconi, uel ceteri inferiores clerici, in causis quas habuerint, si de iudiciis episcoporum suorum questi fuerint, uicini episcopi eos cum consensu sui episcopi audiant, et inter eos diffiniant: uel ad primates suarum prouinciarum prouocent, sicut et de episcopis sepe constitutum est. Et secundum Antiochenos canones : Ad metropolim omnes undique qui negotia uidentur habere concurrant. Et : In canonicis conciliis adsint presbyteri, et diaconi, et omnes qui se lesos existimant, et synodi experiantur examen. Nullis uero liceat apud se celebrare concilia, preter eos quibus metropolitana iura uidentur esse commissa. Et hinc sanctus  Augustinus, doctor famosissimus, atque ab apostolica sede receptissimus, qui Carthaginensi concilio, in quo hec que eo premisimus, apostolica auctoritate firmato interfuit, et plenissime sensum nouit, quo eadem synodus capitulum illud constituit, de quo in epistola ad clerum et plebem Hipponiensium inter alia dicit : Nuper in concilio episcoporum constitutum est, nullum clericum, qui nondum conuictus est, suspendi a communione debere, nisi ad causam suam examinandam se non presentauerit. Ipsam autem presentationem idem demonstrat concilium , uidelicet, ut aut ipse accusatus, ad causam suam dicendam electorum iudicum die statuta litteris euocatus occurrat, aut aliquas ueras necessitatis causas  probet, quibus occurrere non potuisse manifestum sit. Et attendendum, quia dicit non potuisse, et non dicit non uoluisse. Sic et de accusatore dicit: Ut nec ipsi adimatur facultas cause sue peragende, si se ad diem occurrere non ualuisse probauerit. Sic et iterum de accusato, si ad concilium uniuersale anniuersarium occurrere noluerit, dicit: Quod si accusatus uel accusator occurere uoluit et non ualuit, excusabilem quemlibet eorum synodus esse uoluit. Hoc quippe Africana synodus patenter ostendit, dicens: : Ut si intra annum excommunicationis causam suam purgare contempserit. Unde et Carthaginense concilium dicit : Quisquis episcoporum accusatur, ad primatem prouincie ipsius causam deferat accusator, nec a  communione suspendatur cui crimen intenditur, nisi ad causam suam dicendam electorum iudicum die statuta litteris euocatus minime occurrerit. Qua sententia euidenter ostenditur, quia accusator accusare non potest, nisi in accusatione presens fuerit; potest autem accusare absentem: et qui non potest accusari nisi per presentiam accusatoris, potest absens iudicari, imo etiam ab his qui hoc decreuerunt iam iudicatus est, si ad iudicium litteris euocatus secundum quod decretum est non occurrerit, uel aliquas ueras necessitatis causas, quibus eum occurrere non potuisse manifestum sit, non probauerit. Similiter ut de episcopo, ita et de presbytero, uel diacono subsequenti capitulo demonstratur. Hinc Bonifacius ad septem prouincias scripsit, dicens de Maximo : Si adesse uoluerit, presens si confidit ad obiecta respondeat: si adesse neglexerit, dilationem sententie de absentia non lucretur. Nam manifestum est confiteri eum de crimine, qui indulto et toties delegato iudicio, purgandi se occasione non utitur.

Qui autem ad accusationem admitti non debeant, leges dicunt: Sane hi qui crimina sua in questione confessi sunt, de aliis si dicere uoluerint, a iudice non credantur: quia iure et legibus constitutum est, ut spontanea professione reus reum non faciat, neque illi de altero credatur, qui se criminosum esse confessus est. Et item: Non credendum est contra alios eorum confessioni, qui in criminibus accusantur, nisi se prius probauerint innocentes, quia  periculosa est, et admitti non debet rei aduersum quemcunque professio. Et concilium Africanum demonstrat: Qui postea, inquiens , quam excommunicatus fuerit, in ipsa adhuc excommunicatione constitutus, siue sit clericus, siue sit laicus, accusare uoluerit; omnesque serui, uel proprii liberti, ad accusationem non admittantur, uel omnes quos ad accusanda publica crimina leges publice non admittunt; omnes etiam infamie maculis aspersi, id est histriones, aut turpitudinibus subiecte persone; heretici etiam, siue pagani, seu Iudei: sed tamen omnibus, quibus accusatio denegatur, in causis propriis accusandi licentia non est neganda.  Et quotiescunque clericis ab accusatoribus multa crimina obiiciuntur,  et unum ex ipsis, de quo prius egerit accusator, probare non ualuerit, ad cetera iam non admittatur. Testes autem ad testimonium non admittendos, qui nec ad accusationem admitti precepti sunt, uel etiam quos ipse accusator de sua domo produxerit: ad testimonium autem intra annos quatuordecim etatis sue non admittantur. Et sanctus Augustinus dicit: Quamuis, inquiens, uera sint quedam, non tamen iudici facile credenda sunt, nisi certis indiciis demonstrentur. Qui fecit quod docuit, cum in reddita ratione ad primatem sue prouincie Xantippum scribens, quemdam presbyterum suum Abundantium a se iudicatum esse demonstrat, de eo dicens : Insinuo prudentie tue, Abundantium quemdam in  fundo Strabonianensi pertinente ad curam nostram ordinatum fuisse presbyterum. Qui cum non ambularet uias seruorum Dei, non bonam famam habere ceperat, qua ego conterritus, non tamen temere aliquid credere uolens, sed plane sollicitior factus, operam dedi, si quomodo possem ad aliqua male conuersationis eius certa indicia peruenire. Ac primo comperi, eum pecuniam cuiusdam rusticani de uino apud se commendato interuertisse, ita ut nullam inde posset probabilem reddere rationem. Deinde conuictus atque confessus est, die ieiunii natalis Domini, quo etiam Gippitana ecclesia sicut et cetere ieiunabat, cum tanquam perrecturus ad ecclesiam suam ualefecisset college suo presbytero Gippitano hora fere quinta, et cum secum nullum clericum haberet, in eodem fundo restitisse, et apud  quamdam male fame mulierem, et prandisse et cenasse, et in una domo mansisse, et hoc negare non potuit. Nam que negauit Deo dimisi, que occultare permissus non est, iudicaui. Timui ei committere ecclesiam, presertim inter hereticorum circumlatrantium rabiem constitutam. Hec autem me prudentie tue precipue intimare oportebat, ne aliqua tibi fallacia subreperet. Sciebat enim iste uir Domini canones, et non contemnebat secundum eosdem sacros canones, primati suo, minori scientia et forte merito, sed potiori loco subdi, obaudiens dicentem Apostolum: Obedite prepositis uestris in Domino . Ubi autem inter accusatores et  accusatos causa debeat agitari, Carthaginense concilium statuit dicens : Ut accusatus uel accusator in eo loco unde est qui accusatur, locum sibi eligat proximum, quo non sit difficile testes producere ubi causa finiatur; et hinc leges dicunt: Criminum discussio ibi agitanda est, ubi crimen admissum est: nam alibi criminum reus prohibetur audiri. Et item: Si quis aduersarium aut repetitione, aut criminis obiectione pulsauerit, in prouincia in qua consistit ille qui pulsatur, suas exerat actiones, nec estimet aduersarium suum alibi aut longius ad iudicium pertrahendum. Ille uero qui pulsatus fuerit si iudicem suspectum habuerit, liceat appellare. Et Carthaginense dicit concilium : Ut a quibuscunque iudicibus ecclesiastici;  ad alios iudices ecclesiasticos, ubi est maior auctoritas, fuerit prouocatum, non eis obsit quorum fuerit soluta sententia, si conuinci non potuerint, uel inimico animo iudicasse, uel aliqua cupiditate aut gratia deprauari. Sane si ex consensu partium electi fuerint iudices, etiam a pauciori numero quam constitutum est, non liceat prouocari. Qualiter autem sententia finiri debeat, leges et sacri canones monstrant, dicentes ut uel in synodo, uel per iudices, siue quos conquirentes primates dederint, siue quos ipsi uicinos ex consensu delegerint. Deputati autem iudices episcopi, ut Africanum dicit concilium , ab illo primate sunt dandi, in cuius prouincia causa uersatur: si autem ex communi placito conquirentes uicinos iudices elegerint, aut unus eligatur, aut tres, et si tres elegerint, aut  omnium sententiam sequantur, aut duorum. Et Chalcedonense concilium dicit : Si quis clericus aduersus clericum habet negotium, non deserat episcopum proprium, et ad secularia percurrat iudicia; sed prius actio uentiletur apud episcopum proprium, uel certe consilio eiusdem episcopi, apud quos utreque partes uoluerint, iudicium continebunt. Si quis autem preter hec fecerit, canonicis correptionibus subiacebit. Et sanctus Innocentius ad uictricium episcopum: Si que, inquit , cause, uel contentiones inter clericos tam superioris ordinis quam etiam inferioris fuerint exorte, ut secundum synodum Nicenam congregatis eiusdem prouincie episcopis iurgium terminetur: nec alicui liceat , relictis his sacerdotibus, qui in eadem prouincia Dei Ecclesiam nutu diuino gubernant, ad alias conuolare prouincias. Quod si quis forte presumpserit, et ab officio cleri submotus, et iniuriarum reus ab omnibus iudicetur. Si autem maiores cause in medio fuerint deuolute, ad sedem apostolicam, sicut synodus statuit, et uetus consuetudo exigit, post iudicium episcopale referantur.

Et quia sicut duo sunt peccata, et duo genera peccatorum , et duo sunt aduentus Domini, qui uenit peccatores saluos facere. Omnes enim peccauerunt,  et egent gloria Dei , unus occultus, et alter manifestus: unus, de quo scriptum est: Descendit sicut pluuia in uellus , et alter de quo scriptum est: Deus manifeste ueniet ; unus de quo dicitur: uenit filius hominis, non ut iudicet mundum, sed ut saluetur mundus per ipsum , alter quando ueniet iudicare uiuos et mortuos et seculum per ignem; ita duo sunt iudicia, unum occultum, et alterum manifestum; et duo iudiciarii ordines, unus de quo dicit Apostolus: Si quis frater nominatur fornicator , etc.; eam nominationem intelligi uolens, ut dicit Augustinus in libro de Penitentia , que fit in quemquam, cum sententia ordine iudiciario et cum integritate profertur. Noluit enim hominem ab homine iudicari  ex arbitrio suspicionis, uel etiam extraordinario usurpato iudicio: sed potius ex lege Dei secundum ordinem Ecclesie, siue ultro confessum, siue accusatum atque conuictum Nam si nominatio sufficit, multi damnandi sunt innocentes, quia sepe falso in quemquam crimen nominatur. Qui ordo iudiciarius qualiter exsequi debeat, beatus Gregorius in commonitorio ad Ioannem defensorem euntem in Hispanias dicit : uidelicet, ut alii sint accusatores, et alii testes: deinde causasarum qualitas est examinanda, et ut presente accusato sub iureiurando dicatur testimonium scriptis allegatum, et accusatus respondendi et defendendi se locum habeat, et examinatio personarum accusantium ac testificantium regulariter fiat. Quem  iudiciarii ordinis modum etiam Dominus innuit, cum in resuscitatione puelle in domo iacentis mortue, ac si in reuelatione non omnibus cause note, quosdam discipulorum suorum testes, sed et patrem et matrem puelle secum adhibuit . Alter uero iudiciarii ordinis modus est eorum, que non sub paucorum notitia, quasi adhuc in cubiculo contecta, ut patrata credantur testibus indigent, sed quasi iam extra portam ciuitatis multa turba comitante elatus , ad multorum cognitionem delata esse noscuntur. De quo iudiciarii ordinis modo, dicit Apostolus: Ego quidem absens corpore, presens autem spiritu, iam iudicaui ut presens eum qui sic operatus est, in nomine Domini nostri Iesu Christi, congregatus uobis et meo spiritu, cum uirtute Domini  Iesu, tradere huiusmodi hominem Satane in interitum carnis ; et paulo superius: Ut tollatur de medio uestrum qui hoc opus fecit . Unde Ambrosius cognito opere pellendum peccantem fuisse de cetu fraternitatis dicit. Omnes enim crimen eius sciebant, in qua re neque testibus opus erat, neque tergiuersatione aliqua poterat tegi crimen. De patratore autem manifestorum, et si ad iudicium adduci non potest, Bonifacius papa ad septem prouincias decernens dicit de Maximo, qui conuentus etiam deuitabat, et adesse minime uolebat: Nullus, inquit , dubitat, quod ita iudicium nocens subterfugit, quemadmodum ut absoluatur qui est innocens querit. Sed astuta cauillatio  eorum, qui uersutias agendi credunt esse consilia, nunquam innocentie nomen accipiet. Confitetur enim de omnibus quisquis se subterfugere iudicium dilationibus putat. Nihil enim interest utrum in presenti examine omnia que dicta sunt comprobentur, cum ipsa quoque pro confessione procurata toties constet absentia. Quod si adesse neglexerit, dilationem sententie de absentia non lucretur. Sic Celestinus  de Daniele Galliarum quondam episcopo iudicauit. Et quia nemo prepropere, uel prepostere, scilicet non commonitus, neque conuentus est iudicandus, de conuentione huiusmodi patratoris manifestorum criminum lex dicit: Quicunque tribus auctoritatibus iudicis conuentus, uel tribus edictis ad iudicem fuerit prouocatus, aut uno pro  omnibus peremptorio, id est, quod causam exstinguit, fuerit euocatus, et presentiam suam apud eum iudicem a quo ei denuntiatum est exhibere noluerit, aduersus eum quasi in contumacem iudicari potest, quinimo nec retractari per appellationem negotia possunt, quoties in contumacem fuerit iudicatum.

Et hanc sententiam de tribus auctoritatibus conuentis ex euangelica ueritate, Celestinus ad Nestorium scribens, et Ephesina synodus de eodem decernens, et beatus Gregorius ad Ioannem scribens comprobant. De peremptorio autem scripto, Africanum concilium monstrat de Cresconio : Ut si conuentus resipiscere detrectauerit suo contemptu et contumacia faciente, auctoritate iudiciaria protinus excludatur. Et item beatus Gregorius de  sententia in contumacem scribens ad Maximum presumptorem Salonitanum episcopum dicit : Hortamur ut ad nos uenire omni postposita excusatione festines, quatenus seruata iustitia, hec de quibus accusaris et cognoscere et finire secundum canonica instituta Christo reuelante possimus. Ita autem fac, ut ad ueniendum amplius iam moras non ingeras, ne ipsa te magis absentia obnoxium his que dicuntur assignet, et nos in te hec res, non solum propter dicta crimina que purgare subterfugis, sed etiam propter inobedientie culpam, durius scilicet ut in contumacem cogat ex concilio ferre iudicium. Et Africanum concilium , ad suggestionem uel postulatum Maurentii episcopi, post recitatam schedulam quam obtulit Placentinus:  Debuisse quidem ex sancto concilio aduersus contumaces episcopos, qui precepti fuerant a primate suo ut occurrerent ad concilium, et non uenerunt, secundum mensuram sacerdotalem ferri sententiam; sed seruata ecclesiastica mansuetudine, dati sunt de concilio electi iudices, et misse sunt littere ad eorumdem episcoporum primatem. Qualiter autem examinatis omnibus, et ad liquidum cognitis, sententia regulariter ac legaliter proferri debeat, et ecclesiastice et publice leges demonstrant dicentes: Obseruare iudices specialiter debent, ut in omnibus causis sententia, que deliberata fuerit, constitutis pariter partibus recitetur, ut ab his a quibus causa dicta est ad integrum que dicta fuerit sententia  cognoscatur. Et item: Quidquid presentibus partibus in causis fuerit ordinatum, habebit plenissimam firmitatem, nec poterit immutari. Et item: Ea que, altera parte absente decernuntur, uim rerum iudicatarum non obtinent. Et item, quod et sanctus Gregorius in commonitorio ad Ioannem defensorem euntem in Hispanias ex legibus nouelle constitutionis capitulo decimo sexto de testibus posuit, et canonicum esse decreuit: Hoc quoque, inquiens, sepius agnouimus, quoniam quidam, aut apud locorum defensores, aut apud clarissimos prouinciarum iudices, aut etiam ut assolet hic apud clarissimum magistrum census ingrediuntur et queruntur, tanquam ab alio passi aliquid contra leges,  aut aliter iniustitiam sustinentes, aut damnificati testes uolunt producere. At ne postea obiiciatur eis quia per unam partem gesta confecta sunt, oportet et illum qui impetitur, in ipsa ciuitate constitutum ubi testimonia dantur, admonitum a iudice siue a defensore, aduenire aut audire testes. Si uero noluerit aduenire, sed contempserit ut ex hoc ab una parte testimonia aduersus aliam inutilia sint, sancimus huiusmodi testimonia ita ualere, tanquam si non ex una parte consisterent, sed etiam ipso presente fuissent facta. Si enim repudiauerit, et uenire noluerit et audire que deponuntur, cum utique in publico sit et non ex ineuitabili quadam necessitate uenire non possit, equaliter erunt tanquam si aduenisset, et nulla utilitas ex contemptu suo ei adhibebitur, sed  uidebuntur quidem in utriusque presentia facta. Ecce, inquit sanctus Gregorius, admonendus est semper aduersarius, ut ad audiendos testes adueniat, alioquin necesse est ut quod contra leges actum est firmitatem non habeat. Quales autem testes, uel cuius opinionis, ad testimonium admittendi sunt, plurime leges ostendunt, que pene nulli habentur incognite, que etiam et illud sanciunt: Ut uilissimis testibus etiam sine corporali discussione credi non debeat; et item in libro sexto, titulo decimo nono, inter alia precipitur: Ut sententia, si sine scripto dicta fuerit, nec nomen sententie habere mereatur. Quod legale decretum et in passione Domini, super cuius caput posuerunt causam ipsius scriptam, et in martyrum passionibus, quando iudicati sunt, obseruatum  multoties legimus, et legatos apostolice sedis, auctoritate Leonis pape, Dioscorum in Chalcedonensi concilio, et Felicem Acacium, et Siluerium papam uigilium, et ceteros Romane sedis pontifices per scripturam plures qui resipiscere noluerunt legimus condemnasse.



CAPUT XXIX. Quid canones statuant de irregulariter excommunicatis.

uide, frater, si has sacras leges fuisti secutus, quando presbyteros et diaconos parochie tue ab officio ecclesiastico generaliter excommunicasti, cum certissimum atque notissimum et nobis et omnibus in hac Rhemensi prouincia habeatur, quod nec accusati, nec confessi, neque conuicti de aliquo crimine  fuerint. Quia uero certum est te non secundum has regulas iudicasse, nec ex consensu partium electus in hac iudicatione iudex fuisti, a te iudice ecclesiastico ad me maioris auctoritatis iudicem ecclesiasticum iudicati; sicut et fecerunt, debuerant prouocare, et tua iniusta sententia a me est competenter soluta. Placuit, inquit Carthaginense concilium, ut a quibuscunque iudicibus ecclesiasticis ad alios iudices ecclesiasticos, ubi est maior auctoritas, fuerit prouocatum, non eis obsit quorum fuerit soluta sententia, si conuinci non potuerint, uel inimico animo iudicasse, uel aliqua cupiditate, aut gratia deprauati, et reliqua. Que sententia utrum te an non tangat, ratio ipsa demonstrat. Nunc uideamus quid sacri canones dicant de his, qui a singulis episcopis prouincialibus,  pro incognitis causis primati prouincie et ceteris episcopis excommunicantur. De his, inquiunt Niceni canones , qui communione priuantur, seu ex clero seu ex laico ordine, ab episcopis per unamquamque prouinciam, sententia regularis obtineat, ut hi qui abiiciuntur ab aliis non recipiantur; requiratur autem, ne pusillanimitate, aut contentione, uel alio quolibet episcopi uitio uideatur a congregatione seclusus. Ut hoc ergo decentius inquiratur, bene placuit annis singulis per unamquamque prouinciam bis in anno concilia celebrari, ut communiter omnibus simul episcopis congregatis prouincie, discutiantur huiusmodi questiones, et sic qui suo peccauerunt euidenter episcopo, excommunicati rationabiliter ab omnibus  estimentur, usquequo uel in communi, uel episcopo placeat humaniorem pro talibus ferre sententiam. Et Antiochenum concilium : Si quis a proprio episcopo communione priuatus est, non ante suscipiatur ab aliis, quam suo reconcilietur episcopo, aut certe ad synodum que congregatur occurrens pro se satisfaciat, et persuadens concilio sententiam suscipiat alteram. Hec autem diffinitio maneat circa laicos, et presbyteros, et diaconos, omnesque qui sub regula esse monstrantur. Et Carthaginense concilium, quod in capitulo uigesimo dixerat, ut statuto numero uniti episcopi cum proprio episcopo presbyterorum et diaconorum causas terminarent, reliquorum clericorum querelas solus episcopus cognosceret et finiret, capitulo uigesimo octauo dicit:  Ut presbyteri, diaconi, uel ceteri inferiores clerici, in causis quas habuerint, si de iudiciis episcoporum suorum questi fuerint, uicini episcopi eos cum consensu sui episcopi audiant, et inter eos diffiniant adhibiti ab eis episcopi. Quod si et ab eis prouocandum putauerint, non prouocent ad transmarina iudicia, sed ad primates suarum prouinciarum, sicut et de episcopis sepe constitutum est. Ad transmarina autem qui putauerint appellandum, a nullo intra Africam in communionem suscipiantur. Et Africanum concilium capitulo nonagesimo secundo hec eadem diffiniuit. Qui canones propter longinquitatem primatum, ad finitimos episcopos, presbyteros, uel diaconos, ac reliquos clericos precipiunt  prouocare, sicut iidem canones aperte demonstrant in capitulo de uisitandis tempore concilii prouinciis, sed et in eo ubi Carthaginense concilium dicit : Ut unaqueque prouincia propter longinquitatem primatem habeat proprium. Unde et Mauritania Sitifensis postulauit primatem prouincie Numidie, ex cuius cetu separatur, ut suum habeat primatem, quem, consentientibus omnibus primatibus prouinciarum Africanarum, uel omnibus episcopis propter longinquitatem habere permissa est. Quapropter in unaquaque prouincia que primatem habet, omnes qui negotia uidentur habere, secundum Antiochenos canones, ad metropolim debent concurrere: quia, ut Africanum concilium ad Celestinum papam scribit : Decreta Nicena, siue inferioris gradus  clericos, siue episcopos ipsos, suis metropolitanis apertissime commiserunt. Prudentissime enim iustissimeque uiderunt quecunque negotia in suis locis ubi orta sunt finienda, nec unicuique prouincie gratiam sancti Spiritus defuturam, qua equitas a Christi sacerdotibus et prudenter uideatur, et constantissime teneatur: maxime quia unicuique concessum est, si iudicio offensus fuerit cognitorum, ad concilium sue prouincie uel etiam uniuersale prouocare.

Quod et Innocentius ad uictricium ex Nicenis decreuit canonibus, et ex eis Bonifacius ad Hilarium Narbonensem episcopum dicit : Aduertat, inquiens, caritas tua adeo nos canonum precepta seruare, ut ita constitutio quoque nostra diffiniat,  quatenus metropolitani sui unaqueque prouincia in omnibus rebus ordinationem semper exspectet; et similiter Celestinus, et alii sedis Romane pontifices decreuerunt. Sardicenses quoque canones, propter prefatam longinquitatem primatum, ad finitimos episcopos, ueluti et Africe prouincie canones, prouocare permiserunt, sicut et in eisdem Sardicensibus canonibus demonstratur, memorante Osio importunitates Africanorum episcoporum, quos dicit se cognouisse sanctissimi fratris et cepiscopi sui Grati salutaria consilia spernere atque contemnere. Unde in prefato Sardicensi concilio scriptum est : Osius episcopus dixit: Quod me adhuc mouet reticere non debeo, si episcopus quis forte iracundus, quod esse non debet, cito et aspere commouetur  aduersus presbyterum, siue diaconum suum, et exterminare eum de Ecclesia uoluerit, prouidendum est ne innocens damnetur, aut perdat communionem; et ideo habeat potestatem is qui abiectus est, ut episcopos finitimos interpellet, et causa eius audiatur, ac diligentius tractetur, quia non oportet ei negare audientiam roganti. Et ille episcopus, qui iuste aut iniuste eum abiecit, patienter accipiat ut negotium discutiatur, ut uel probetur sententia eius a plurimis, uel emendetur. Tamen priusquam omnia diligenter et fideliter examinentur, eum qui fuerat a communione separatus, ante cognitionem nullus debet presumere ut eum communioni societ. Attendendum quippe nobis est quod discretissime sacri  canones dicunt, ut eum qui fuerat a communione separatus, ante cognitionem nullus debet presumere ut eum communioni societ. Quia sicut sanctus Leo ad Rusticum Narbonensem episcopum scribit : In his que uel dubia fuerint aut obscura, id nouerimus sequendum, quod nec preceptis euangelicis contrarium, nec decretis sanctorum inueniatur aduersum. Et item: Quia sacerdotum Domini matura uolumus esse iudicia, nichil possumus in rebus incognitis in cuiusquam partis preiudicium diffinire, priusquam uniuersa que gesta sunt ueraciter audiamus. Et item alibi egregie dicitur: Non esse iustum mediatorem, qui in incertis sic unam partem audit, ut alteri parti nichil reseruet. Et sanctus Gregorius: Ira, inquit, sacerdotis nequaquam  debet esse preceps et perturbata, sed magis ex consilii grauitate mitiganda. Et item: Ad proferendam, inquit , sententiam nunquam precipites esse debemus, nec temere indiscussa iudicemus, ne quelibet mala audita nos moueant, ne passim dicta sine probatione credamus. Quod profecto perpetrare pertimescimus, si auctoris nostri subtilius facta pensemus. Ipse quippe, ut nos a precipiti sententie prolatione compesceret, cum omnia nuda et aperta sint oculis eius, mala tamen Sodome noluit audita iudicare, qui ait: Descendam, et uidebo utrum clamorem, qui uenit ad me, opere compleuerint, an non est ita, ut sciam . Omnipotens itaque Dominus, et omnia sciens, cur ante probationem quasi dubitat, nisi ut grauitatis  nobis exemplum proponat, ne mala hominum ante presumamus credere quam probare? De manifestis autem et plurimis cognitis mox ibidem subsequitur: Ecce per angelos ad cognoscenda mala descendit, moxque facinorosos percutit; atque ille patiens, ille mitis, ille de quo scriptum est: Tu autem, Domine, cum tranquillitate iudicas , ille de quo rursum scriptum est: Dominus patiens est redditor , in tanto crimine inuolutos inueniens, quasi patientiam pretermisit, et diem extremi iudicii exspectare ad uindictam noluit, sed eos igne iudicii ante iudicii diem preuenit. Ecce malum quasi cum difficultate credidit cum audiuit, et tamen sine tarditate percussit cum uerum agnoscendo reperit: ut nobis uidelicet daret exemplum, quod maiora crimina  et tarde credenda sunt cum audiuntur, et citius punienda cum ueraciter agnoscuntur. Et qui a Patre accepit omne iudicium, et in spiritali et in seculari sua republica, pro se ad iudicandum ministros suos constituit, sicut Scriptura dicit, eisque sibi in iudicio etiam ministrare precepit, dicens: Si quis mihi ministrat, me sequatur , id est me imitetur. In qua ministratione idem qui est uia, ueritas, et uita, uiam iudicandi hoc modo iudicibus sacra lectione, qui fuerint Sodomorum accusatores ostendit, Clamor, inquit, Sodomorum uenit ad me , id est non solum magna, sed et manifesta perseuerantia peccata eorum ad iudicandum prouocant me. Qui fuerint testes accusationis  eorum subsequitur dicens: Descendam et uidebo utrum clamorem, qui uenit ad me, opere compleuerint, an non, ut sciam . Dominus itaque omnia sciens, ut ex uerbis sancti Gregorii premisimus, et alii catholici doctores exponunt, iudicandi nobis modum proponit, ut que non sunt manifesta non iudicemus, et que manifesta sunt sine tarditate et hesitatione aliqua iudicemus, sicut supra ex uerbis beati Ambrosii apostoli sententiam exponentis ostensum est: Cognito, inquit, opere pellendum peccantem fuisse de cetu fraternitatis dicit Apostolus. Omnes enim crimen eius sciebant, in qua re neque testibus opus erat, neque tergiuersatione aliqua poterat tegi crimen.



CAPUT XXX. Qua ratione solui queant excommunicationes non legitime, et de iis qui iniuste excommunicant.


Quibus sententiis sanctarum Scripturarum, et sacrorum canonum, atque decretorum sedis Romane pontificum, fultus atque suffultus, et sicut adhuc in processu ostendam, metropolitana auctoritate, exsecrabilem atque exitiabilem, non excommunicationem, sed maledictionem tuam, in eos iaculatam, qui non accusati, nec confessi, nec conuicti, nec etiam a te fuere secundum Domini iussionem commoniti, ac de his pro quibus eos excommunica ueras, sicut non solum mihi, sed et pene omnibus in Rhemensi prouincia erat notum, innoxii, et tanti simul a sacro officio et sacra communione, atque a societate  Ecclesie catholice, solo tuo furore et causa tue iniurie, ad multorum exitium fuere depulsi, irritam et nullius momenti esse decreui: presertim cum sacre regule nulli in mortis urgente periculo constituto baptisma denegari, nulli poscenti ultimam penitentiam et uiatici muneris communionem interdici precipiant, nulli etiam sepulture humanitatem abrogari permittant, et in tua parochia nemo in necessitate mortis ab eis quorum interest baptizari, nemo communionis gratia reconciliari, nemo sepeliri cum debita commendatione poterat, si ministri Ecclesie suis forent priuati ministeriorum officiis. Et tua ligamenta non fuerunt sancte Ecclesie alligationes, sed tue maledictiones. Unde beatus Gregorius respondens Petro interroganti: Nunquidnam  ualde esse graue credimus, si fortasse cuilibet exagitati iracundia maledicamus? In libro Dialogorum dicit : Pensa, inquiens, quam grauis est culpa que separat a regno uite, cum Paulus dicat: Neque maledici regnum Dei possidebunt . Et interroganti eidem Petro: Quid si homo non fortasse ex malitia, sed ex lingue incuria, maledictionis in proximum iaculatur uerbum? respondit: Si apud districtum, inquiens, iudicem, Petre, otiosus sermo reprehenditur, quanto magis noxius? Pensa ergo quantum sit damnabilis qui a malitia non uacat, si et ille sermo penalis est qui a bonitate utilitatis uacat. Et in libro Moralium : Sciendum est, inquit, quod  Scriptura sacra duobus modis maledictum memorat, aliud uidelicet quod approbat, aliud quod damnat. Aliter enim maledictum profertur iudicio iustitie, aliter liuore uindicte. Contra maledictum quippe liuore iustitie depromptum, uoce Pauli predicantis admonemur, qui ait: Benedicite, et nolite maledicere ; et rursum dicit: Neque maledici regnum Dei possidebunt . Nam et sancti uiri, cum maledictionis sententiam proferunt, non ad hanc ex uoto ultionis, sed ex iustitie examine erumpunt. Intus enim subtile Dei iudicium aspiciunt, et mala foras exsurgentia quia maledicto debeant ferire cognoscunt, et eo in maledicto non peccant, quo ab interno iudicio non discordant. Tu uero a iudicio iustitie in tuis maledictionibus discordasti, qui non  iudicio iustitie, sed liuore uindicte, et causa iniuriarum tuarum eas protulisti, non uidens quoniam a te irregulariter maledictos sacri canones non uetant ab aliquo episcopo regulariter recipi, multo magis autem ab eo qui tibi preest innuunt eos debere absolui. Scriptum est enim in Carthaginensi concilio. Augustinus episcopus legatus prouincie Numidie dixit : Hoc statuere dignamini, ut si qui forte merito facinorum suorum ab Ecclesia pulsi sunt, et siue ab aliquo episcopo uel presbytero fuerint in communionem suscepti, etiam ipse pari cum eis crimine teneatur obnoxius, refugientes sui episcopi regulare iudicium. Et item : Qui excommunicatus fuerit pro suo neglectu, siue episcopus, siue quilibet clericus, et tempore excommunicationis  sue ante audientiam communionem presumpserit, ipse in se damnationis iudicetur protulisse sententiam. Sentisne quid audis? intelligisne que legis? Hi enim sacri canones eos ab aliis recipi prohibent, qui merito facinorum suorum ab Ecclesia pulsi sunt, et qui refugiunt sui episcopi regulare iudicium, et qui pro suo neglectu excommunicati sunt, et ante audientiam tempore excommunicationis communionem presumunt. Laudunenses autem clerici, nec pro suo neglectu excommunicati a te fuerunt, nec regulare iudicium refugerunt, nec ante audientiam et cognitionem communionem contra regulas presumpserunt. Regula quippe, unde et qualiter quique excommunicari debeant, nobis est manifeste deprompta, dicente Domino: Si peccauerit  in te frater tuus, et reliqua usque dum dicitur, sit tibi sicut ethnicus et publicanus. Amen dico uobis, quecunque alligaueritis super terram, erunt ligata et in celo . Et hac regula, atque hoc regulari iudicio, canonicoque ordine, ab Ecclesie communione medicinaliter, usque dum conuertantur et ad penitentiam redeant, separatos constat rata a Deo prolata sententia: Quecunque alligaueritis super terram, erunt ligata et in celo . Et sacri canones taliter a propriis episcopis abiectos uel excommunicatos, uel si dubium fuerit utrum taliter necne abiecti uel excommunicati fuerint, interim non recipi ab aliis precipiunt, si ante per finitimos episcopos, uel per electos aut deputatos iudices,  cause eorum finiri nequiuerint, donec in prouinciali synodo, quo metropolitanus antistes probauerit, discutiantur, et regulariter sententiam communiter inuentam abiecti suscipiant, sicut Niceni canones aperte demonstrant dicentes : Hi qui abiiciuntur, ab aliis non recipiantur. Requiratur autem, ne pusillanimitate, aut contentione, aut alio quolibet episcopi uitio, uideantur a congregatione seclusi. Manifestum est enim, quoniam dubia uel obscura iubentur requiri, non certa uel manifesta. Et Antiochenum concilium : Communione, inquit, priuatus a proprio episcopo, non ante recipiatur ab aliis, donec proprio reconcilietur episcopo, aut occurrens ad synodum que congregatur, pro se satisfaciat, et persuadens concilio sententiam suscipiat  alteram. Et Sardicenses canones : Ille, inquiunt, episcopus, qui iuste aut iniuste eum abiecit, patienter accipiat ut negotium discutiatur, ut uel probetur sententia eius a plurimis, uel emendetur. Scilicet ut discussione facta de ante dubiis et obscuris, sententia rationabiliter dicta probetur, uel irrationabiliter prolata emendetur. Et hoc de uno, uel duobus, aut tribus, decem quoque, uel uiginti, aut triginta, et de dubiis uel obscuris seruari patienter aliquo modo poterat. At ubi manifestissime, sicut omnibus constat esse notissimum, sine aliqua ratione, uel culpa abiectorum, contra omnem auctoritatem, trecenti, uel quadringenti, siue quingenti, solo tuo furore, et causa iniuriarum tuarum abiecti erant, in quorum abiectione, ut beatus Augustinus  dicit , non huius aut illius hominis erat periculum, sed populorum strages iacebat in perditione, etiam qui in tuis iniuriis non peccauerunt, sed potius doluerunt, pro quibus illi abiecti erant, cui Christiano seruari usque ad examinationem, sicut de dubiis et obscuris et nichil periculi habentibus, uideri debuerit? Maxime erga non peccantes in tuis iniuriis, sed dolentes: cum Deus hanc retributionem modis omnibus detestetur, cum retribuuntur mala pro bonis . Non ergo ante cognitionem, sicut Sardicenses canones iubent , sed post manifestam cognitionem, prefatos clericos a te maledictos communioni regulariter sociaui. Et si forte aliquid rationis uel auctoritatis haberet quod fecisti, ubi tantorum populorum strages et pericula  imminebant, detrahendum foret, ut idem beatus Augustinus demonstrat, aliquid seueritati, ut maioribus malis sanandis subueniret caritas que cooperit multitudinem peccatorum. Et si tantum in eos, qui auctores uel patratores iniuriarum tuarum erant, maledictiones tuas iaculando exereres, forte portari ab aliis poterant, usque dum synodali conuentu tibi demonstraretur te contra rationem egisse, docente beato Petro apostolo: Hec est enim gratia, si propter conscientiam Dei sustinet quis tristitias patiens iniuste. Que enim gratia si peccantes et colaphizati suffertis? Sed si bene facientes patienter sustinetis, hec est gratia apud Deum. In hoc enim uocati estis, quia et Christus passus est pro nobis, relinquens uobis exemplum, ut  sequamini uestigia eius, qui peccatum non fecit, nec inuentus est dolus in ore eius, qui cum malediceretur, non maledicebat, cum pateretur non comminabatur, tradebat autem iudicanti se iniuste . Et Paulus: Benedicite, et nolite maledicere, non reddentes malum pro malo, nec maledictum pro maledicto . Et hinc per semetipsam ueritas dicit: Diligite inimicos uestros, benefacite his qui oderunt uos. Orate pro persequentibus et calumniantibus uos . uirtus, inquit Gregorius , est coram hominibus aduersa tolerare, sed uirtus coram Deo diligere: quia hoc solum Deus sacrificium accipit, quod ante eius oculos in altari bone operationis flamma caritatis incendit. Et Dominus illos dicit beatos, qui persecutionem patiuntur  propter iustitiam ; non propter nequitiam, nisi forte per ipsam persecutionem conuertantur ad correctionem, et consequantur purgationis beatitudinem. Tu autem, si contra leges diuinas et humanas in te quiddam a quocunque exstitit perpetratum, mihi hoc notum facere, et per aliquod temporis spatium patienter debueras exspectare, usque dum inde cum fratribus et cepiscopis nostris satagerem, sicut etiam egeram, et non tuas molestias aliorum perditionibus uindicare. Et si forte, querens resistendi suffugia, et potius perniciosum factum tuum elegeris defendere, quam recognoscere atque corrigere, obiicere mihi uolueris quod Innocentius ad Macedones scripsit episcopos dicens : Sed ut sepe accidit, quoties a populis aut  a turba peccatur, quia in omnes propter multitudinem non potest uindicari, inultum solet transire, priora ergo dimittenda dico Dei iudicio, et de reliquo maxima sollicitudine precauendum; reiicio tibi, ut uel in populos, aut in turbam peccantem, et non in populos et in turbam innoxiam, has maledictiones tuas exereres, qui nulli maledicere, etiam in te peccanti, minime autem non peccanti, preciperis. De alligatione autem episcopali, quod nobis satis tremendum, et cauendum, atque obseruandum est, sanctus Gregorius in homilia Euangelii uigesima sexta dicit: Sepe in ligandis ac soluendis subditis pastor sue uoluntatis motus, non autem causarum merita sequitur. Unde fit ut ipsa hac ligandi et soluendi potestate se priuet, qui hanc pro suis uoluntatibus,  et non pro subiectorum moribus exercet. Unde recte per prophetam dicitur: Mortificabant animas que non moriuntur, et uiuificabant animas que non uiuunt . Non morientem quippe mortificat, qui iustum damnat: et non uicturum uiuificare nititur, qui reum supplicio absoluere conatur; ac sepe agitur, ut uel damnet immeritos, uel alios ipse ligatus soluat. Non igitur nouum, sed ueterum regularum constitutum est, quod egi in absolutione a te maledictorum: quia ut Gelasius de suo decessore dicit: Non noue constitutionis auctor, sed ueteris sum exsecutor. Sicut Carthaginenses canones manifeste demonstrant dicentes : Nouelle suggestiones, que uel obscure sunt, uel  sub genere latent, inspecte a nobis formam accipient: ceterum de quibus apertissime diuina Scriptura sanxit, non est differenda sententia, sed potius exsequenda. Proinde quod in laicis reprehenditur, id multo magis in clericis oportet predamnari. Uniuersi dixerunt, Nemo contra prophetas, nemo contra Euangelium facit sine periculo. Et post pauca: Reliqua uero, que uel facta uel dicta superius comprehensa sunt, uel aliis conciliis conscripta, que secundum legem inueniuntur, custodire nos oportet. Si quis uero statuta supergressus corruperit, uel pro nichilo habenda putauerit, si laicus est, communione, si clericus est, honore priuetur. Uniuersi dixerunt, Placet, placet. Et post istam synodum, Chalcedonense celebratum  concilium dicit : Regulas sanctorum Patrum per singula nunc usque concilia constitutas proprium robur obtinere decreuimus. Et item post aliquanta : Eos uero qui ausi fuerint post diffinitionem magne et uniuersalis huius synodi, quidquam ex his que sunt prohibita perpetrare, decreuit sancta synodus a proprio huiusmodi gradu recedere. Et hic si obiicere mihi uolueris quod supra dixi de capitulo huius synodi a sede apostolica non recepto, refero tibi ut legas superius, et uideas quantum dixi, quod de eodem capitulo sedes apostolica non recipiat, scilicet, Si aduersus eiusdem prouincie metropolitanum episcopus uel clericus habet querelam, petat sedem regie urbis Constantinopolitane, et apud ipsam iudicetur. Et adhuc tibi refero,  quia idem concilium hoc quod de Constantinopolitana sede petenda dixit, non prohibuit, sed concessit: in hoc autem supposito capitulo dixit, Qui ausi fuerint ex his que sunt prohibita perpetrare. Quia igitur constat in his te inimico animo iudicasse, et cupiditate uincendi deprauatum fuisse, secundum Carthaginenses canones, obest tibi tua soluta sententia. Et quoniam in rotulis tuis, domno regi et mihi per comministros Ecclesie tue directis, multoties ac multipliciter ad confirmandas tuas sententias, cum sacris canonibus, et decretis apostolice sedis pontificum, etiam legales sententias catholicorum imperatorum posuisti, proponam tibi legalem sententiam Iustiniani catholici imperatoris, quam probat et seruat Ecclesia catholica, qua constitutione CXuIII, capitulo  CCCCXLI, decreuit: Ut nemo episcopus, nemo presbyter excommunicet aliquem antequam causa probetur, propter quam ecclesiastici canones hoc fieri iubent. Si quis autem aduersus ea excommunicauerit aliquem, ille quidem qui excommunicatus est, maioris sacerdotis auctoritate ad gratiam sancte communionis redeat, is autem, qui non legitime excommunicauit, intantum abstineat a sacra communione tempus, quantum maiori sacerdoti uisum fuerit, ut id quod iniuste fecit, ipse iuste patiatur. Et hinc sanctus Gregorius ad Ioannem episcopum iniuste excommunicantem inter cetera scripsit dicens: Cassatis prius atque ad nichilum redactis predicte sententie tue decretis, ex beati Petri apostolorum  principis auctoritate decernimus, triginta dierum spatio sacra te communione priuatum, ab omnipotenti Deo nostro tanti excessus ueniam cum summa penitentia ac lacrymis exorare. Quod si hanc sententiam nostram te cognouerimus implesse remissius, non iam tantum iniustitiam, sed et contumaciam fraternitatis tue cognoscas iuuante Domino seuerius puniendam. Et item alibi : Quod si contra hec que statuimus quolibet tempore, qualibet occasione, uel subreptione uenire tentaueris, sacra scias te communione priuatum, nec eam te, excepto ultimo uite tue tempore, nisi cum concessa Romani pontificis decernimus iussione percipere. Hec enim consona sanctis Patribus diffinitione sancimus, ut qui sacris nescit  obedire canonibus, nec sacris administrare, nec communionem capere sit dignus altaribus.



CAPUT XXXI. De eo quod paruulos, qui sepe discrimine mortis periclitantur, baptizari prohibuit.

Denique sicut in petitione mihi ab ecclesia Laudunensi data continetur, causa iniuriarum tuarum paruulos baptizari, qui sepe discrimine mortis periclitantur, prohibuisti. In quo capitulo Pelagius et tu facti estis, ut ex maiori parte egregius peta dicit:

Ambo errore pares, quamuis diuersa sequentes.
Pelagius docuit paruulos recentes ab uteris matrum  non baptizandos in remissionem peccatorum, quia nichil trahebant ex Adam, quod lauacro regenerationis expiaretur, certans ostendere nos uacue a Christo redemptos, contradicente sibi Apostolo: Per unum hominem peccatum in mundum intrauit, et per peccatum mors, et ita in omnes homines mors pertransiuit, in quo omnes peccauerunt . Et tu sciens uerum esse quod Dominus dicit: Nisi quis renatus fuerit ex aqua et Spiritu sancto, non intrabit in regnum celorum , precepisti non baptizari in tua parochia paruulos, etiam in mortis periculo constitutos, ne saluari ualerent, cum scriptum sit: Non uenit filius hominis animas perdere, sed saluare , obuians etiam decretis Siricii, Leonis, Gelasii, et Africani concilii, sicut iam tibi scriptis  non solum semel sed et secundo mandaui. Unde quia ex integro iam tibi illa decreta scripto direxi, breuiter tibi quedam exinde commemoro. Nam de infantibus baptizandis, qui necdum baptizati noscuntur, quoties necessitas exegerit, regula ecclesiastica per beatum Siricium est prolata, cuius regule conclusio constat hoc modo : Nunc prefatam regulam omnes teneant sacerdotes, qui nolunt ab apostolice petre, super quam Christus uniuersalem construxit Ecclesiam, soliditate diuelli. Et sanctus Leo: In mortis periculo, in obsidionis discrimine, in persecutionis angustiis, in timore naufragii, nullo tempore hoc uere salutis singulare presidium cuiquam denegari decreuit. Et Africanum  concilium, sed et idem sanctus Leo : Etiam eis infantibus, de quibus non inueniuntur certissimi testes, qui eos baptizatos esse sine dubitatione testentur, neque ipsi sunt per etatem de traditis sibi sacramentis idonei respondere, absque ullo scrupulo eos baptizandos esse iusserunt. Et sanctus Gelasius : Etiamsi necessitas extrema compulerit, a laicis Christianis huiusmodi baptizari debere ostendit.



CAPUT XXXII. De eo quod penitentiam et uiaticum morientibus dari uetuit.

In eo uero capitulo, quo ultimam penitentiam denegari, et uiatico munere subuenire morientibus  contra Nicenos et Africanos canones, et decreta Siricii, et Innocentii, atque Celestini, necnon et Leonis, uetuisti, sicut Innocentius, et ceteri doctores catholici ostendunt, Nouati heretici, licet diuerso itinere, sed non diuerso discrimine, sequipes exstitisti. Nouatiani enim dogmatizant recipi non debere lapsos ad penitentiam atque communionem: et tu sciens, iuxta Nicenos canones, quouis tempore non esse denegandam penitentiam et communionis gratiam postulanti, causa iniuriarum tuarum precepisti, sicut in petitione a Laudunensi Ecclesia mihi porrecta continetur, etiam in exitu mortis positis penitentiam et communionis gratiam denegari, ne permittente Saluatore nostro a perpetuo  exitio uindicari ualerent, cum per se de se ueritas dicat: uenit filius hominis querere et saluare quod perierat, qui non uenit iustos sed peccatores uocare in penitentiam , multis uoce Domini reclamantibus sanctis et Ecclesie catholice doctoribus ut presidium regenerationis, ac penitentie, sacreque communionis, in mortis periculo positis et petentibus a quoquam nullatenus denegetur. Unde tibi ex integro quid sacri Niceni canones, quid sanctus Siricius, quid sanctus Innocentius, quid sanctus Celestinus, quid sanctus Leo decreuerint, tibi scribere studui, sed et iudicium, quod de hec contemnentibus sanctus Leo protulerit, prefatis subiunxi, tibique mandaui. Ait enim:  Ne quid uero sit quod pretermissum a nobis forte  credatur, omnia decretalia constituta, tam beate recordationis Innocentii, quam omnium decessorum nostrorum, que de ecclesiasticis ordinibus et canonum promulgata sunt disciplinis, ita a uestra dilectione custodiri debere mandamus, ut si quis in illa commiserit, ueniam sibi deinceps nouerit denegari. Unde quia ignorare non potes quid sanctus Celestinus predecessor beati Leonis decreuerit, cuius decretorum partem tue collectioni interposuisti, quibus dicit: Nulli sacerdoti suos liceat canones ignorare, nec quidquam facere quod Patrum possit regulis obuiare: que enim a nobis res digna seruabitur, si decretalium norma constitutorum pro aliquorum libitu, licentia populis permissa frangatur?  satis mirari non ualeo, quomodo teipsum nescire, et tam grandem causam, sicut contra decreta Celestini egisti, obliuisci ualens, inter cetera in tuo pitaciolo uerba eiusdem Celestini pape ponere ausus fuisti. Que, etsi in professionis tue decreto a te subscripto hanc beati Celestini sententiam decretalem prescripsisti, non solum suo, sed et tuo iudicio, te secundum sacros Carthaginenses canones, honore priuasti, qui dicunt : Si quis contra suam professionem uel subscriptionem uenerit in aliquo, ipse se honore priuabit. Fecisti enim quod Patrum regulis obuiat, cum penitentes, contra decreta Celestini, et ceterorum pontificum Romanorum, atque contra sacros canones, ad penitentiam suscipi, et morientibus uiatico munere subueniri  prohibuisti, et pro tuo libitu usurpata a te sententia, decretalium normam constitutorum fregisti. Sed forte noluisti intelligere illa constituta tuos esse canones, et ob id in tuo pitaciolo misisti: Nulli sacerdoti liceat canones ignorare, omittens quod ibi habetur suos. Non igitur radendum, uel omittendum est pronomen suos, de uerbis Celestini: quoniam canones et Patrum regule canones et regule sunt sacerdotum, eo modo sicut lex Moysi dicitur et lex Iudeorum, de qua Dominus ad Iudeos: In lege, inquit, uestra scriptum est , et de eis iterum: In lege eorum scriptum est . Aut ergo quilibet non est sacerdos, et sui non sunt canones: aut qui sacerdos est, sui sunt canones. Non ut sicut Iudei legem, eosdem canones pro suo libitu  ad suum sensum inflectant, sed ut sensum eorum preceptis obediendo accommodent: quatenus eorum precepta sequendo, gressus rectos faciant pedibus suis, et de Scripturarum lumine promulgatos lucernam eos ponant actionibus suis, ut possint dicere cum Psalmista: Lucerna pedibus meis uerbum tuum, Domine, et lumen semitis meis . Si aliqua etiam tortitudo sensibus, uel preceptionibus, atque actionibus suis inesse uidetur, eorum regulis corrigatur, et ad ea que sentienda, tenenda, et sequenda sunt dirigatur. Lege igitur decreta Siricii, et eiusdem Celestini, et sacros canones, et inuenies te contra illorum decreta, imo contra euangelicam ueritatem, et apostolicam auctoritatem, ausu nefario talia prohibuisse, sicut semel, et secundo iam  tibi scripsi. Sed forte hec, et ea que dicimus esse canones, tenere non uis pro canonibus, sed illa de quibus tua commenta finxisti. Ideo peregrino sensu Celestini uerba interposuisti. Reduc tamen ad memoriam que in eodem tuo pitaciolo ex uerbis Celestini posuisti: Que, inquiens, sola admonitionis auctoritate non corrigimus, necesse est per seueritatem congruentem regulis uindicemus. Per totas hoc ergo, que propriis rectoribus carent, ecclesias uolumus innotescat, ut nullus sibi spe aliqua forsitan blanditus illudat. Quapropter obseruandum tibi est de cetero, ne per ipsas regulas iudiceris, quas de uerbis sancti Celestini tuis collectionibus immisisti, sicut et ego seruare studui  quod precepit, scilicet notum faciens que seruare debeat ecclesie Laudunensi. Et quoniam, ut supra ostendi, uerba beati Gregorii a proprio eorum sensu, quantum ex te fuit, alienasti, et imposturasti, atque detruncasti, ut anathema, quod in eodem capitulo conuenienti sensu miserat, ad eos quibus non conuenerat retorqueres, tibi scribere dignum duxi, quod de anathemate in synodica epistola, quam secundum morem, in ordinationis sue exordio patriarchis, Alexandrino scilicet, Antiocheno, Hierosolymitano, et Constantinopolitano direxerat, scripsit : Preterea, inquiens, quia corde creditur ad iustitiam, ore autem confessio fit ad salutem, sicut sancti Euangelii quatuor libros, sic quatuor concilia suscipere et uenerari me profiteor: Nicenum  scilicet, in quo peruersum Arii dogma destruitur, Constantinopolitanum quoque, in quo Eunomii et Macedonii error conuincitur, Ephesinum etiam primum in quo Nestorii impietas iudicatur, Chalcedonense uero, in quo Eutychis, Dioscorique prauitas reprobatur, tota deuotione complector, integerrima probatione custodio, quia in his, uelut in quadrato lapide, sancte fidei structura consurgit. Et cuiuslibet uite atque actionis existat, quisquis eorum soliditatem non tenet, etiamsi lapis esse cernitur, tamen extra edificium iacet. Quintum quoque concilium pariter ueneror, in quo epistola que Ibe dicitur erroris plena reprobatur, Theodorus personam mediatoris Dei et hominum in duabus subsistentiis separans, ad impietatis perfidiam cecidisse  conuincitur, scripta quoque Theodoriti, per que beati Cyrilli fides reprehenditur, ausu dementie prolata refutantur. Cunctas uero quas prefata ueneranda concilia personas respuunt respuo, quas uenerantur amplector: quia dum uniuersali sunt consensu constituta, se et non illa destruit, quisquis presumit aut soluere quos religant, aut ligare quos soluunt. Quisquis ergo aliud sapit, anathema sit. Quisquis uero prefatarum synodorum fidem tenet, pax ei sit a Deo Patre per Iesum Christum Filium eius, qui cum eo uiuit et regnat consubstantialiter Deus in unitate Spiritus sancti, per omnia secula seculorum. Amen. Et sacrum Nicenum concilium dicit : De his, qui ad exitum ueniunt, etiam nunc lex antiqua regularisque seruabitur, ita  ut si quis egreditur e corpore, ultimo et necessario uiatico minime priuetur. Quod si desperatus et consecutus communionem, oblationisque particeps factus, iterum conualuerit, sit inter eos qui communionem orationis tantummodo consequuntur. Generaliter autem omni cuilibet in exitu posito, et poscenti sibi communionis gratiam tribui, episcopus probabiliter ex oblatione dare debebit. Ecce audisti, frater, quod sacri Niceni canones generaliter omni cuilibet in exitu posito, et poscenti communionis gratiam, non denegari, sed per eamdem communionem obeuntem absolui precipiunt. Et ecce audisti decernentem beatum Gregorium: Quisquis presumit, aut soluere quos prefata concilia, quorum  primum est Nicenum, religant, aut ligare quos soluunt: quisquis ergo aliud sapit, anathema sit. Imitare igitur sanctum Dauid, qui audiens a Nathan propheta de peccato quod fecerat, ex cordis intimo dixit: Peccaui Domino ; et item: Quia percussit cor suum, eo quod fedasset uestem Christi Domini . Et uestis Domini est Ecclesia, de qua scriptum est: uiuo ego, dicit Dominus, quia omnibus his uelut ornamento uestieris . Et Apostolus: Quotquot in Christo baptizati estis, Christum induistis . Percute pectus tuum, quia percussio pectoris ostendit contritionem cordis, et dic cum profusis lacrymis: Peccaui Domino, ut merearis audire, Dominus transtulit peccatum tuum, non morieris .



CAPUT XXXIII. De eo quod sepulturam mortuis in parochia sua denegari precepit.


In eo uero capitulo, quo sepulturam mortuis, sicut in petitione a Laudunensi ecclesia mihi porrecta continetur, denegari iussisti, nimia inhumanitate contra sacras historias sacrosque canones agere non erubuisti, cum sicut in historia ueneranda libri Regum legimus etiam eorum corpora, qui ad consultum Domini propter peccatum Saul, ob quod facta est fames in diebus Dauid tribus annis iugiter, crucifixi fuerant, laudabiliter custodita legamus a concubina Saul, ne lacerarentur ab auibus per diem, neque a bestiis per noctem, Donec stillaret aqua  super eos de celo . Sicque sepulta sunt cum ossibus Saul et Ionathe. Et in Euangelio legimus, quia petente Ioseph, Pilatus iussit reddi corpus Domini , quem quasi nefarium petentibus Iudeis crucifigi adiudicauit; unde et cum iniquis, secundum Scripturam, deputatus est . Et Iudei, ne remanerent etiam sceleratorum corpora in cruce die sabbati inhumata, obtinuerunt a Pilato ut frangerentur eorum crura, et tollerentur . Et antiquorum patrum regule, etiam eorum corpora, qui sibi quolibet modo mortem intulerint, uel qui pro suis sceleribus puniuntur, ad sepulturam, licet sine hymnis et psalmis, deferri precipiunt, et non sepultura in uentre matris omnium, id est terre, carere etiam talium  cadauera preceperunt. Si uere utique iustitiam loqueris, iuste iudica, fili hominis, et uide si secundum prefatas regulas ac leges, metropolitana auctoritate pontificium habuerim hec corrigere, que contra sacras regulas presumpsisti.



CAPUT XXXIu. Quod in rebus certis et definitis, nec synodus conuocanda, nec sedes apostolica inquietanda sit, sed que statuta sunt obseruanda.

At si tu in contumacia tua, et in contemptu meo permanere delegeris, et que hinc uera sunt profiteri nolueris, quia de certis et manifestis causis, que in nullo nobis sunt dubia uel obscura, de quibus diffinitiuas sententias, que nulla possunt ratione conuelli  a sanctis Patribus promulgatas habemus, synodale consultum, uel cepiscoporum prouincie nostre consilium uel consensum, non debeo exspectare, nec a regulis prestitutis ulla aut negligentia aut presumptione discedere, nec etiam sedem apostolicam inde requirendo inquietare, dicat sanctus Innocentius scribens ad Macedones archiepiscopos atque episcopos inde quid sentiat : Cum tradidisset epistolas, quin uitalis archidiaconus, uestrarum portitor litterarum eas precepi illico recenseri: in quibus multa posita esse peruidi, que stuporem mentibus nostris inducerent, facerentque nos non modicum dubitare, utrum aliter putaremus, an ita illa essent posita quemadmodum personabant. Que cum sepius repeti fecissem, aduerti sedi apostolice, ad quam  relatio quasi ad caput ecclesiarum missa currebat, fieri iniuriam, cuius adhuc in ambiguum sententia duceretur. Unde de quibus iam dudum scripsisse me memini, nunc iterare formam argumentis euidentioribus relationis uestre percunctatio geminata compellit. Et ad Felicem episcopum Nucerianum : Stupuimus prudentem uirum de his uoluisse consulere, que omnibus sunt certa ratione comperta. Et sanctus Zozimus : Sciet quisquis hoc postposita Patrum et apostolice sedis auctoritate neglexerit, a nobis districtius uindicandum, ut loci sui minime dubitet sibi non constare rationem, si hoc putat post tot prohibitiones impune posse tentari. Contumelie enim studio fit quidquid interdictum toties usurpatur. Et sanctus Celestinus  quod et tu in tuis collectionibus, ut premisimus, posuisti : Nulli sacerdotum suos liceat canones ignorare, nec quidquam facere quod Patrum possit regulis obuiare. Que enim a nobis res digna seruabitur, si decretalium norma constitutorum, pro aliquorum libitu, licentia populis permissa frangatur? Et post aliquanta: Que enim sola admonitionis auctoritate non corrigimus, necesse est per seueritatem congruentem regulis uindicemus. Et Leo , quod iterare non piget: Omnia decretalia constituta, tam beate recordationis Innocentii, quam omnium decessorum nostrorum, que de ecclesiasticis ordinibus et canonum promulgata sunt disciplinis, ita a uestra dilectione custodiri debere  mandamus, ut si quis in illa commiserit, ueniam sibi deinceps nouerit denegari. Et item idem Leo ad Leonem Augustum: Que patefacta sunt querere, et que perfecta sunt retractare, et que sunt diffinita conuellere, quid aliud est, quam de adeptis gratiam non referre, et ad interdicte arboris cibum improbos appetitus mortifere cupiditatis extendere? Et item idem sanctus Leo ad eumdem Leonem Augustum dicit : Quia de rebus et apud Niceam, et apud Chalcedonem sicut Deo placuit diffinitis, nullum audemus inire tractatum, tanquam dubia uel infirma sint, que tanta per sanctum Spiritum fixit auctoritas. Et Hilarus papa dicit : Quia non minus in sanctarum  traditionum delinquitur sanctiones, quam in iniuriam ipsius Domini prosilitur. Et Gelasius: Satis indignum est quemquam uel pontificum, uel ordinum subsequentium, hanc obseruantiam refutare, quam beati Petri sedem et sequi uideat et docere, satisque conueniens sit, ut totum corpus Ecclesie in hac sibimet obseruatione concordet, quam illic uigere conspiciat, ubi Dominus Ecclesie totius posuit principatum. Et item ad uniuersos episcopos per Dardaniam constitutos: Patres, inquit , nostri, catholici uidelicet doctique pontifices, in unaquaque heresi quolibet tempore suscitata, quidquid pro fide, pro ueritate, pro communione catholica atque apostolica, secundum Scripturarum tramitem, predicationemque maiorum,  facta semel congregatione sanxerunt, inconuulsum uoluerunt deinceps firmumque constare, nec in eadem causa denuo que prefixa fuerant retractari qualibet recenti presumptione permiserunt: sapientissime peruidentes, quoniam si decreta salubriter cuiquam liceret iterare, nullum contra singulos quosque prorsus errores stabile persisteret Ecclesie constitutum, ac semper eisdem furoribus rediuiuis omnis integra diffinitio turbaretur. Nam si limitibus etiam prefixis positarum semel synodalium regularum, non cessant elise pestes resumptis certaminibus contra fundamentum sese ueritatis attollere, et simplicia queque corda percutere, quid fieret si subinde fas esset perfidis inire concilium, cum quamlibet illa manifesta sit ueritas, nunquam  desit quod perniciosa depromat falsitas, et si ratione uel auctoritate deficiens, sola tamen contentione non cedens? Que maiores nostri diuina inspiratione cernentes, necessarie precauerunt, ut contra unamquamque heresim quod acta semel synodus pro fide, communione, et ueritate catholica atque apostolica promulgasset, non sinerent nouis post hec retractationibus mutilari, ne prauis occasio preberetur que medicinaliter fuerint statuta pulsandi: sed auctore cuiuslibet insanie ac pariter errore damnato, sufficere iudicarunt, ut quisque aliquando huius erroris communicator existeret, principali sententia damnationis eius esset obstrictus, quoniam manifeste quilibet, uel professione sua, uel communione posset agnosci. Et si uolueris hoc tantum de suscitatis  heresibus intelligere, pariter quoque quod dicit intellige: Auctore, inquiens, cuiuslibet insanie ac pariter errore damnato, sufficere iudicarunt, ut quisque aliquando huius erroris communicator existeret, principali sententia damnationis eius esset obstrictus. Que enim maior potest esse uesania, uel quis deterior error, aut grauius contra catholicam Ecclesiam schisma, quam sanctorum conciliorum et apostolice sedis decreta contemnere, et leges quas probat Ecclesia conculcare, et Christianam pietatem abdicare, et innoxios contra omnes leges diuinas et humanas gradu ac communione priuare, atque ex proprio crimine innocentes in mortis urgentis periculo per baptismi gratiam non subueniri, obeuntibus  et petentibus communionis gratiam denegari, mortuis sepulture humanitatem non tribui? Quidquid ergo, inquit Gelasius, pro fide, communione, et ueritate catholica atque apostolica maiores nostri promulgauerunt, non siuerunt nouis posthec retractationibus mutilari, ne prauis occasio preberetur que medicinaliter statuta fuerunt pulsandi: sed generaliter auctore cuiuslibet insanie ac pariter errore damnato, sufficere iudicarunt, ut quisque aliquando huius erroris communicator existeret, principali sententia damnationis eius esset obstrictus, quoniam manifeste quilibet uel professione sua, uel communione posset agnosci. Et item idem Gelasius dicit : Decessorem, inquiens, meum exsecutorem fuisse ueteris constituti, non noue constitutionis  auctorem: quod non solum presuli apostolico facere licet, sed cuicunque pontifici. Quia uero non uetera constituta retractari uel refragari liceat, sed de nouis emergentibus rebus noue constitutiones requiri debeant, que tamen euangelice ueritati non habeantur contraria, nec decretis sanctorum aduersa; idem sanctus Gelasius in decretis suis, his enumeratis qui diffinitione constituta uiritim et per diuersa tempora fuere damnati, hoc modo demonstrat : Synodus, inquiens, semel gesta condemnans, quin prefatos, ulterius ad noua concilia uenire non siuit, sed uniuersos quocunque modo in has blasphemias recidentes tradito sibi limite synodali refutauit Ecclesia: nec unquam recte cessisse manifestum est, qualibet necessitate cogente, nouiter que  fuerant salubriter constituta temerasse. Et post aliquanta: Quoniam idem ipse error, qui semel est cum suo auctore damnatus, in participe quolibet praue communionis effecto, exsecrationem sui gestat et penam. Et item: Quia et noua in utroque pontifice causa esset exorta, et nouam discussionem consequenter inquireret, ut sicut semper esset effectum, sacerdotali concilio de sacerdotibus iudicia prouenirent. Et item: Cum noue essent cause, noua debuit ecclesiastica prouenire discussio. Et item: Noue certe erant cause, et his consequenter noua synodus debebatur. Et item: An hec licuit seculari potestati, et actis talibus Acacio consentiente, absque ulla synodo, quam ipsa rerum nouitas exigebat, absque sedis apostolice consultatione  perficere, et sedi apostolice non licuit, secundum tenorem synodi Chalcedonensis, in ueteri utique causa, et ueteri constituto, iusta difinitione damnata, inimicis synodi Chalcedonensis Acacium communicantem a sua communione depellere? Et item: Nec opus fuit noua synodo, cum ueteris constituti sufficienter hoc forma prescriberet. Et item: Que congregatio facta pontificum, non contra Chalcedonensem, non tanquam noua synodus contra ueterem primamque conuenit: sed potius secundum tenorem ueteris constituti particeps apostolice exsecutionis effecta est. Et item: Nec dubium quod sicut in unaquaque heresi, quod incessabiliter repetendum est, quia firmum esse nullus  ambigit Christianus, omnes complices, sectatores, communicatores damnate semel prauitatis pari sorte censentur. Et item: Inauditos, indiscussos, inconuictos non debere percelli, maxime cum noue cause et noua rerum facies appareret, ut rectores isti plebium repentinis incursionibus, pro mundane potentie uoluntate, sacris dignitatibus priuarentur, ex nulla ueteri causa, ex nullo collegio reatus, nec participatione cuiuslibet erroris iam ante damnati, teneri eos conuincique consortes, ut tanquam ex preterita diffinitione iudicarentur obstricti. Sed et beati Gregorii condigna inuectio ad uitalianum episcopum Sipontinum memoriam meam non transiit, quando tuam alligationem, quinimo exsecrabilem maledictionem dissolui, qua idem beatus homo dicit  : Si custos religiosi habitus, aut esse nosses episcopus, filie gloriose memorie Tulliani magistri militie, te illic posito, nec proiectis religiosis uestibus ad secularem reuerti habitum, nec ad nos licuisset peruersam epistolam destinare. Nam si, ut prefati sumus, sollicitus exstitisses, prius ad nos ultio mulieris prauissime quam culpa debuit peruenire. Et hinc ad Sergium defensorem : Si homo esses, aut discretionem aliquam habuisses, ita regularis discipline debuisti custos existere, ut ea que illic illicita committuntur, ante uindicta corrigeret, quam ad nos eorum nuntius perueniret. Et post pauca: Nam si quolibet modo in hac re negligens uel lentus exstiteris, ita in te noueris districtissime uindicandum, ut quod ex  te nescis, pena possis reserante cognoscere: quia sicut diximus, si intellectum hominis habuisses, hec que modo facere preciperis, a te debueramus etiam cum ultione ante facta cognoscere. Quid etiam hinc sacri canones per singula concilia decernant, deuitans prolixitatem, et quia notissima sunt, hic ponere pretermitto. Tantum de Carthaginensi concilio testimonium, quod et supra posui, unum pono, Gratus episcopus dixit : Nouelle suggestiones, que uel obscure sunt, uel sub genere latent, inspecte a nobis formam accipient. Ceterum de quibus apertissime diuina Scriptura sanxit, non differenda sententia est, sed potius exsequenda. Lege Breuiarium Africe prouincie canonum, sedi apostolice missum, et ab eadem sede  corroboratum, et hec in fronte canonum ipsorum inuenies.



CAPUT XXXu. Quod apostolica sedes cum episcopis coniudicet, qui secundum canones iudicant, et quod non bene intelligat, ut metropolitanus absque prouincialium instantia causas non audiat.

Quicunque igitur primates prouinciarum a Domino constituti, et apostolica auctoritate confirmati, sed et quique catholici episcopi, de certis et manifestis rebus, de quibus expressa iudicia, et irrefragabiliter atque inconuulse conseruandas diffinitiuas habemus sententias, secundum sacros canones, et decreta sedis Romane  pontificum, queque decernimus et iudicamus, apostolica sedes, et catholica Ecclesia, apostolorum fundamento fundata super angulari lapide Christo Iesu, in quo omnis edificatio constructa crescit in templum sanctum in Domino, in nobis pro patribus natis filiis, id est pro apostolis creatis episcopis, ut in ordinandis coordinat, ita et in decernendis canonice condecernit, et in iudicandis coniudicat. Nos autem, qui sacros canones, et decreta sedis Romane pontificum sub ipsius apostolice petre iudicio exsequimur, nichil aliud quam iuste iudicantium fautores, et iustorum iudiciorum exsecutores, obedientiam sancto Spiritui, qui per eos locutus est, et sedi apostolice, a qua riuus religionis, et ecclesiastice ordinationis, atque canonice iudicationis  profluxit, dependentes existimus. Quoniam quicunque baptismo catholico baptizent, sicut ad Ioannem Baptistam dictum est, ipse est Christus uidelicet iehsu qui baptizat, et quicunque sacrificent, ipse est sacerdos secundum ordinem Melchisedech, sempiternum habens sacerdotium, qui sanctificat : quia ut sanctus Leo dicit : Si quid per seruitutem nostram bono ordine et gratulando impletur effectu, non ambigimus per Spiritum sanctum nobis fuisse donatum, et operi nostro ipse Saluator interuenit, nec unquam ab his abest, que ministris suis exsequenda commisit dicens: Ecce ego uobiscum sum omnibus diebus usque ad consummationem seculi . Et item Leo: De his qui in Niceno concilio, suggerente sibimet sancto  Spiritu, quia aliter credendum non est, mansuras usque in finem mundi leges ecclesiasticorum canonum condiderunt, et apud nos in toto orbe terrarum in suis constitutionibus uiuunt, et si quid usquam aliter quam illi statuere presumitur, sine cunctatione cassatur. Et sanctus Augustinus dicit : Aeternam legem mundis animis fas est cognoscere, non est fas iudicare. In istis autem temporalibus legibus, quanquam de his homines iudicent, cum eas instituunt, tamen cum fuerint institute atque firmate, non licebit iudici de ipsis iudicare, sed secundum ipsas. Non ergo ea, que per me qualemcunque metropolitanum, et primatem Rhemorum prouincie, ad cuius curam, secundum sacros canones et decreta sedis Romane pontificum,  sollicitudo pertinet totius prouincie, sedes apostolica, et sancti patres nostri, qui cum Deo in celo regnant, et in terris miraculis coruscant, quin ipse ut premiseram Saluator noster dissoluit, ex his que prouincialis episcopus contra diffinitiuas sanctarum regularum sententias alligasti, quantacunque et qualicunque tua et complicum tuorum subscriptione potes ligare, nec ea, que secundum prefixas regulas a sanctis Patribus ligo, potes absoluere: quia ut Gelasius in decretis suis dicit, ueluti potes in libro, quem tibi ante altare sancte Marie in die ordinationis tue commisi, relegere: Inferior potiorem absoluere non potest, potior autem inferiorem consequenter absoluit. Proinde inferioris loci pontifices,  qui nullatenus se nouerant potiorem sibi sine prima sede posse resoluere, precipue quem eius sententia nouerant obligatum, preuaricatoria absolutione non illum penitus exuerunt, sed se preuaricatione potius nexuerunt. Sed et quia Dominus ad quemdam dicit: Ex uerbis tuis te iudico , licet in tuis compilationibus non mittere, sed potius omittere delegeris ex eorum uerbis de quibus testimonia collegisti, que te mordere non ignorasti, unum pro omnibus quasi peremptorium edictum tibi proponam. Cum enim quedam posuisti de diuerse collectis a Lucio papa ex diuersis decessorum ac predecessorum suorum dictis, interscripsisti: Similiter, inquiens, auctoritate fulti apostolica precipimus, ut nullus metropolitanus, absque ceterorum omnium  comprouincialium episcoporum instantia, aliquorum audiat causas, quia irrite erunt, et ipse causam pro facto dabit: putans te alligare onus graue et importabile, et imponere in humeros metropolitanorum, quod tibi coniunctim idem Lucius scripsit, digito tuo mouere noluisti. Ait enim consequenter sine ulla interpositione: Episcopi uero per singulas prouincias obseruent, ne posteriores se prioribus suis preferant, nec eis inconsultis, nisi quantum ad propriam pertinet parochiam, aliquid agant: sed omnes de communibus eorum causis consonam sententiam proferant et determinent, quoniam aliter acte nullas uires habebunt, nec ecclesiastice reputabuntur. Quia igitur partim Lucius, et post eum plenius Antiocheni canones decreuerunt : Ut episcopus  preter metropolitanum nichil agat, nisi ea tantum que ad suam parochiam pertinent, possessionesque subiectas, ut regat iuxta reuerentiam singulis competentem, et prouidentiam gerat omnis possessionis, que sub eius est potestate, ita ut presbyteros et diacones ordinet, et singula suo iudicio comprehendat, debes limate attendere quod dicitur: Presbyteros, inquit, et diacones ordinet, et non exordinet: quia quos solus episcopus ordinare potes, solus, nisi ut uenerandi prefigunt canones, a sacris officiis submouere uel suspendere nequaquam potes. Et singula, inquit, non autem generalia, tuo iudicio comprehendas, quem conuenit nosse metropolitanum episcopum sollicitudinem totius prouincie gerere, propter quod ad metropolim omnes undique qui negotia uidentur  habere concurrant. Et Leo tibi dicit : Quoniam in causis, que ad generalem obseruantiam pertinent omnium Domini sacerdotum, nichil sine primatibus oportet impleri. Et Lucius tibi ante Leonem predixit, quod et canones Africe prouincie dicunt: Ne tuis prioribus inconsultis, nisi quantum ad propriam pertinet parochiam, aliquid agas, quoniam aliter acte nullas uires habebunt, nec ecclesiastice reputabuntur. Quia ergo illa que male contra euangelicam ueritatem, et apostolicam auctoritatem, contraque sacrorum canonum et apostolice sedis constitutiones, sine concilio metropolitani, in quo tibi consentire non debuit, sicut nec fecit, ligasti, secundum  Lucii uerba nullas uires habent, nec ecclesiastice reputantur, libere potui soluere quod non licuit tibi ligare. Sed et hoc bene, ut patet, non intellexisti, et certum est quia non recto sensu posuisti quod Lucius dixit: Ut nullus metropolitanus absque ceterorum omnium comprouincialium episcoporum instantia aliquorum audiat causas. Quia pro omnibus reprehensibilibus, que de te per omnium, ut ita dixerim, ora uolitant, et ad me non peruenire non possunt, semper quando easdem reprehensiones tuas audiero, omnes episcopos prouinciales, ut eas mecum audiant, congregare non possum. Si enim bene intellexisses Carthaginenses canones quibus dicitur : Ut episcopus nullius causam audiat sine presentia clericorum suorum, in hac de  auditione sententia non errares: cum alio sensu accipiendum sit quod Iacobus dixit ad Paulum: Audient, quin Iudei, te superuenisse ; et Paulus de se: Audiant omnes gentes, et liberatus sum de ore leonis ; et alio sensu quod dicit ad Corinthios: Audio inter uos scissuras esse, id est schismata, et ex parte credo . Et alio quod item ad eos dicit: Auditur inter uos fornicatio ; et Eli filiis suis: Non bona est fama, quam ego audio de uobis . Unde intelligere debes, inter auditionem et auditionem uel audientiam esse differentiam, sicut et Scripture demonstrant. De audientia quippe Felix ad Paulum: Audiam te, inquit, cum accusatores tui uenerint ; et canones: Non oportet negare audientiam roganti: et aliter intelligenda  est auditio in eo loco ubi dicitur: Domine, audiui auditionem tuam et timui ; et aliter ubi dicitur: Iustus ab auditione mala non timebit . Similiter differentiam intelligere debes inter nominationem, et nominationem atque cognitionem, ut item Paulus dicit: Si quis frater nominatur fornicator ; et: Ecce ego Paulus dico uobis, Et ueniam cito ad uos, si Dominus uoluerit, et cognoscam non sermonem eorum qui inflati sunt, sed uirtutem . Hinc sicut in legibus atque in canonibus inuenitur, inter cognitionem quoque et agnitionem esse differentiam intelligere debes, sicut ostenditur in Africe prouincie canonibus, in quibus scriptum est : Quicunque ab imperatore cognitionem iudiciorum publicorum expetiuerit, honore  proprio priuetur. Sed et alibi iidem ac Sardicenses canones glossam cognitionis exprimunt. Et sanctus Gregorius in homilia Euangelii differentiam agnitionis, que significationibus uel relatu percipitur, ut Paulus: Significatum est mihi de uobis ab his qui sunt Chles , et reliqua, a cognitione, que legali ac regulari iudicio comperitur, demonstrat loquens ad episcopos de Simoniaca heresi, quam si per cognitionem in personis certis compertus fuisset, sine iudicio ecclesiastico non dimisisset. uobis, inquit , sacerdotes, lugens loquor, quia nonnullos uestrum cum premiis facere ordinationes agnouimus, spiritalem gratiam uendere, et de alienis iniquitatibus cum peccati damno temporalia  lucra cumulare. Cur ergo ad memoriam uestram non redit quod uox diuina precipiens dicit: Gratis accepistis, gratis date?  Cur non ante mentis oculos reuocatis, quod templum Redemptor noster ingressus, cathedras uendentium columbas euertit, et nummulariorum effudit es? Quinam sunt in templo Dei hodie, qui columbas uendunt, nisi qui in Ecclesia pretium de impositione manus accipiunt, per quam uidelicet manus impositionem Spiritus sanctus celitus datur? Columba igitur uenditur, quia manus impositio, per quam Spiritus sanctus accipitur, ad pretium prebetur: sed Redemptor noster cathedras uendentium columbas euertit, quia talium negotiatorum sacerdotium destruit. Hinc est quod sacri canones simoniacam heresim damnant, et eos  sacerdotio priuari precipiunt, qui de largiendis ordinibus pretium querunt. Cathedra ergo uendentium columbas euertitur, quando hi, qui spiritalem gratiam uenundant, uel ante humanos, uel ante Dei oculos sacerdotio priuantur. De hac agnitione et beatus Augustinus in libro de Penitentia dicit : Plerique, inquiens, boni Christiani tacent, et sufferunt aliorum peccata que nouerunt, quia documentis sepe deseruntur, ut ea que ipsi sciunt iudicibus ecclesiasticis probare non possint. Quamuis enim uera sint quedam, non tamen iudici facile credenda sunt, nisi certis indiciis demonstrentur. Nos uero a communione quemquam prohibere non possumus, quamuis hec prohibitio nondum sit mortalis, sed medicinalis, nisi aut sponte confessum, aut aliquo, siue  seculari, siue ecclesiastico iudicio accusatum atque conuictum. Quis enim sibi utrumque audeat assumere, ut cuiquam ipse sit et accusator et iudex? Non enim temere et quomodolibet, sed per iudicium ab Ecclesie communione separandi sunt mali, ut si per iudicium auferri non possunt, tolerentur potius uelut palea cum tritico, usque ad ultimum uentilabrum, uel pisces mali cum bonis usque ad segregationem, que futura est in littore, hoc est in fine seculi. De qua agnitione ad me peruenta, bene reminisci potes me iam te commonuisse, quoniam per multos audiui, sed et usque ad aures domini regis peruenit, quia et de impositione manus in ordinatione ecclesiasticorum graduum, etiam a manu munera accipiebas, et de ecclesiarum datione, que  etiam non amplius quam dotem suam, id est mansum, quem sub immunitate, sicut in capitulis ecclesiasticis continetur, habent cum decima fidelium, premia requirebas, et a diffamatis presbyteris, ne discuterentur, redemptionem accipiebas. Unde et ab ecclesie tue filiis isdem domnus rex ueritatem audire quesiuit, et requisitionem, interueniente tali causa que nota est, prosequi destitit, tibique quam terribilius potui, interdixi, ut his facinoribus nullo modo communicares. Sed et ante altare sancte Marie, ante quod episcopus es ordinatus, a me dictum audisti, et accepisti, si forte obaudisti, et mente condidisti, ut quod gratis accepisti, gratis etiam aliis secundum preceptum Domini dares : quia dextera  ad pretium ordinantium, dextera est iniquitatis. Sed et quando hec de te audiui, et a domno rege hec requisisse cognoui, tibi et prescripta uerba beati Gregorii dixi, et hec que subsequuntur inculcare curaui, quibus in homilia Euangelii trigesima nona dicit: Ingressus, inquit, Dominus iehsu templum, cepit eiicere uendentes et ementes de illo . Sicut templum Dei in ciuitate est, ita et in plebe fideli uita religiosorum. Et sepe nonnulli religionis habitum sumunt, et dum sacrorum ordinum locum percipiunt, sancte religionis officium in commercium terrene negotiationis trahunt. uendentes quippe in templo sunt, qui hoc quod quibusdam iure competit, ad premium largiuntur. Iustitiam enim uendere est, hanc pro premii acceptione seruare. Ementes  uero in templo sunt, qui dum hoc persoluere proximo quod iustum est nolunt, dumque rem iure debitam facere contemnunt, dato patronis premio emunt peccatum. Quibus bene dicitur: Domus mea domus orationis est, uos autem fecistis illam speluncam latronum : qui dum nonnunquam peruersi homines locum religionis tenent, ibi malitie sue gladiis occidunt, ubi uiuificare proximos orationis sue intercessione debuerunt. Et item in homilia quarta: Gratis, inquit Dominus, accepistis, gratis date . Presciebat namque nonnullos hoc ipsum donum accepti Spiritus in usum negotiationis inflectere, et miraculorum signa ad auaritie obsequium declinare. Hinc est enim quod Simon per impositionem manus edita miracula concupiscens, percipere  donum Spiritus sancti pecunia uoluit, scilicet ut deterius uenderet quod male comparasset. Hinc de templo Redemptor noster flagello de resticulis facto turbas eiecit, cathedras uendentium columbas euertit. Columbas quippe uendere est, impositionem manus, qua Spiritus sanctus accipitur, non ad uite meritum, sed ad premium dare. Sed sunt nonnulli, qui quidem nummorum premia ex ordinatione non accipiunt, et tamen sacros ordines pro humana gratia largiuntur, atque de largitate eadem laudis solummodo retributionem querunt. Hi nimirum, quod gratis acceptum est, gratis non tribuunt, quia de impenso officio sanctitatis nummum fauoris expetunt. Unde bene cum iustum uirum describeret Propheta ait: Qui excutit manus suas ab omni munere  . Neque enim dicit, qui excutit, manus suas a munere, sed adiunxit, ab omni: quia aliud est munus ab obsequio, aliud munus a manu, aliud munus a lingua. Munus quippe ab obsequio est, subiectio indebite impensa, munus a manu, pecunia, munus a lingua, fauor. Qui ergo sacros ordines tribuit, tunc ab omni munere manus excutit, quando in diuinis rebus non solum nullam pecuniam, sed etiam humanam gratiam non requirit. Et in epistola ad Ioannem Corinthiorum episcopum: Peruenit, inquit , ad nos, quod in illis partibus nullus ad sacrum ordinem sine commodi datione perueniat. Quod si ita est, flens dico, gemens denuntio, quia cum sacerdotalis ordo intus cecidit,  foris quoque diu stare non poterit. Scimus quippe ex Euangelio, quid Redemptor noster per semetipsum fecerit, quia ingressus templum cathedras uendentium columbas euertit. Columbas enim uendere est, de Spiritu sancto, quem Deus omnipotens consubstantialem sibi per impositionem manuum hominibus tribuit, commodum temporale percipere. Ex quo, ut predixi, malo iam innuitur quid sequatur, quia qui in templo Dei columbas uendere presumpserunt, eorum Deo iudice cathedre corruerunt. Qui uidelicet error in subditis cum augmento propagatur. Nam ipse quoque, qui premio ad sacrum honorem perducitur, iam in ipsa prouectus sui radice uitiatus, paratior est aliis uenundare quod emit; et ubi est quod scriptum est: Gratis accepistis, gratis  date?  Et cum primo contra sanctam Ecclesiam simoniaca heresis sit exorta, cur non perpenditur, cur non uidetur, quia eum, quem quis cum pretio ordinat, prouehendo agit ut hereticus fiat? Quia igitur hanc nefandissimam prauitatem uniuersalis damnat Ecclesia, hortamur fraternitatem uestram, ut tam detestabile et immane peccatum de locis omnibus, que sub se sunt, sollicitudinis sue compescat omnibus modis instantia. Nam si quid tale deinceps fieri senserimus, iam non uerbis, sed canonica ultione corrigemus, et de uobis, quod non oportet, aliud incipiemus habere iudicium. Et hinc in multis epistolis suis ad multos episcopos terribilia et grandia scripsit, que per te in suis locis legere potes, et cauere debes. Dixi etiam tibi, quia  uerba Dei, que sanctus Petrus apostolorum princeps, qui hanc heresim in Simone mago damnauit, in omnes ex tunc et nunc, et usque in finem seculi, ueridica et ualentia permanent. Et sicuti cum illo pecunia sua exstitit in perditionem, ita et omnes qui hinc munera dant uel accipiunt, nisi dignam inde penitentiam egerint, in perditione et manent et sine fine manebunt. Et cum uterque sint heretici, scilicet, et qui pro impositione manus pretium donant, et qui munus accipiunt, reatu tamen maiore delinquit, qui potiore honore perfruitur, quia grauiora facit uitia peccatorum sublimitas dignitatum. Et det Dominus ut non sint uera, que per multos ex hoc de te audio, et obtestor te per sanctam et inseparabilem Trinitatem, et per crucem et sanguinem Iesu  Christi, Filii Dei uiui, ex quo, et a quo, et per quem omnis episcopatus ecclesiasticus cepit exordium, et per ipsum sanctum Spiritum, qui maxime in ordinationibus operatur, et per omnem sanctorum angelorum militiam, ac per sanctam omnium electorum Ecclesiam conscriptam in celis, et per futurum iudicium, quo Christus ueniet iudicare uiuos et mortuos, et seculum per ignem, et reddere unicuique secundum opera sua, ut nec ipse, contra diuinas et canonicas constitutiones, te huic Deo contrarie negotiationi quolibet modo uel quacunque excogitata adinuentione immisceas, nec alicui, quantum ex te est, et quantum ad te pertinet, immisceri consentias: imo tuis, quanta potes obtestatione, interdicere studeas  Quam obtestationem non noua presumptione exero, sed pro modulo meo beati Pauli sequor exemplum, scribentis ad Timotheum, quem iuuenem ordinauit Episcopum, licet non de hac causa, sed de aliis, de quibus necessarium duxit, huiusmodi obtestationem exeruit. Cuius uerba, per quem locutus est Christus, etiam tibi inculco. Testificor, inquit, coram Deo, et Christo Iesu, et electis angelis, ut hec custodias sine preiudicio, nichil faciens in aliam partem declinando ; et: Precipio tibi coram Deo, qui uiuificat omnia, et Christo Iesu, qui testimonium reddidit sub Pontio Pilato bonam confessionem, ut serues mandatum sine macula irreprehensibile usque in aduentum Domini nostri Iesu Christi . De Lucii autem epistola, que ante Nicenum concilium facta fuit,  non ideo tibi scripsi, quasi non sufficiant ad auctoritatem, que sacrorum conciliorum canones, et ex his promulgata decreta alia sedis apostolice dicunt, sed ut scientiam tuam que inflat, sine caritate que edificat, uento distentam esse demonstrem. Hec, frater, patienter atque benigne suscipe, et apud peritos medicos disce sapientiam, quia illis imponentibus sepe funem portat phreneticus unde ligetur. Et illa, de quibus me comprehendi a te posse existimas, discrete intellige: quoniam alia sunt que metropolitanus sine consilio atque consensu omnium cepiscoporum prouincie agere non debet, sicut causas accusantis episcopum, ad discutiendum, uel ipsum canonice iudicandum, siue noxium uel purgatum decernere, uel in loco decedentis episcopi ordinare,  et de quibuscunque nouiter emergentibus causis, uel dubiis aut obscuris: et alia sunt, de quibus certa et expressa in sacris regulis habemus iudicia, que refragari uel conuelli non licet, sed sine retractatione exsequi auctoritas et ratio ipsa compellit.



CAPUT XXXuI. De irregulari subscriptione, quam collectioni sue apposuit.

His igitur documentis certissimis constat quod me replicare cogit ipsa necessitas, quia si in parochia tua, que mihi cum sollicitudine totius Rhemorum prouincie commissa est, secundum priuilegium mihi datum, quod male admisisti corrigere detrectassem, a prestitutis regulis negligentia discederem,  a quibus presumptione tu discessisti. Egi ergo secundum ius metropolitane auctoritatis, in quo iure metropolitane dignitatis, me a te, subiecte ciuitatis episcopo, mihi uelis nolis subiecto, capitulum beati Leonis discreuit, quo iussit metropolitanis singularum prouinciarum ius tradite sibi antiquitus dignitatis intemeratum seruare, ita ut a prestitutis regulis nulla, aut negligentia, aut presumptione discedant. Aliud autem capitulum eiusdem beati Leonis me tibi ordinis societate coniunxit, in epistola ad omnes episcopos per diuersas prouincias constitutos, de sacris ordinibus et canonum promulgata disciplinis, cum dicit : Hoc admonitio nostra denuntiat, quod si quis fratrum contra  hec constituta uenire tentauerit, et prohibita fuerit ausus admittere, a suo se nouerit officio submouendum, nec communionis nostre futurum esse consortem, qui socius esse noluit discipline. Pensemus igitur non dolosa, sed recta statera, quem nostrum pressius istud contingat capitulum, utrum me, qui ea, que irrefragabiliter obseruanda sunt constituta, auctoritate metropolitana in parochia prouincie mihi commisse conseruare decreui, an te, qui in illa, que inuiolabiliter conseruanda sunt constituta, et temerasti et conuelli fecisti, et preter me, primatem tuum, contra statuta ecclesiastica subscripsisti et subscribi fecisti, cum sicut statuta ecclesiastica docent, sine me nichil decernere ualeas, que ad generalem obseruantiam pertinent omnium  Domini sacerdotum, sicut Africanum decreuit concilium dicens : Ut posteriores anterioribus deferant, nec eis inconsultis aliquid agere presumant. Qua de re, inquit Aurelius, dico, prout captus animi mei retinet, eos qui putauerint spretis maioribus aliquid presumendum, competenter esse ab omni concilio cercendos. Et hinc Leo ad Theodorum Foroiuliensem episcopum dicit : Quia in causis, que ad generalem obseruantiam pertinent omnium Domini sacerdotum, nichil sine primatibus oportet impleri. Contra constituta ergo uenisti, cum ea, que ipsa precipiunt nulli poscenti negari, omnibus in tua parochia denegari iussisti. Prohibita quidem fuisti ausus admittere, cum aduersus ea me postposito  subscripsisti et subscribi fecisti, quod etiam nec in rectis agere debuisti; subscriptio namque tua, sicut a multis dicitur, habetur huiusmodi: Hincmarus Deo miserante Ecclesie Laudunensis episcopus, his sanctorum apostolice sedis Patrum decretis obtemperandum subscripsi. Qui quoque mihi eodem Deo auctore commissi sunt, et in his similiter sentiunt, solliciti seruare unitatem spiritus in uinculo pacis hac mecum pace potiantur. Si uero aliqui secus nolentes fieri socii huius discipline, nec habeantur participes communionis nostre. Actum Lauduno uIII Idus Iulias.

Qua subscriptione tua manifestissime claret, quia si Niceno concilio, et aliis generalibus catholicis synodis, eorumque fixis et immobilibus decretis  contraria sentis in aliquo, te tibique complices a catholica communione segregasti, dicens: His decretis obtemperandum subscripsi. Unde uerbis beati Gregorii alloquentis Serenum Massiliensem episcopum te alloquor, dicens : Dic frater, a quo factum sacerdote aliquando auditum est quod fecisti? Si non aliud, uel illud te debuit reuocare, ut despectis aliis fratribus solum te sanctum et esse crederes sapientem. Precipue cum sacrorum canonum prohibitio te ab hac presumptione modis omnibus reuocet. Hoc uero quod dicis, Deo miserante Ecclesie Laudunensis te esse episcopum, oramus ut uerum sit. Legimus tamen de quibusdam dicere Dominum: Ipsi regnauerunt,  et non ex me: principes exstiterunt, et non cognoui . Et: Dedi eis regem in ira mea, et principem in furore meo . Qui facit hypocritam regnare propter peccata populi . In eo quod subscripsisti, Actum Lauduno uIII Idus Iulias, intelligimus secundum leges quas probat Ecclesia, atque secundum sacros canones, hanc tuam sine consule prolatam non ualere sententiam. Alia namque sunt, que subscribuntur ad notitiam rei uel temporis, alia que, scripto prolata sententia, subscriptione alligantur ad obseruationem constitutionis, aut professionis, seu accusationis, uel petitionis. Sententia, inquiunt leges , si sine scripto dicta fuerit, nec nomen habere sententie mereatur; et: Si qua  post hec edicta siue constitutiones sine die et consule fuerint deprehensa, auctoritate careant. Et hinc Africe prouincie canones episcopis litteras ab ordinatoribus suis manu eorum conscriptas iubent accipere, continentes consulem et diem. De eo quod subnexuisti: Qui quoque mihi commissi sunt, et in his similiter sentiunt, hac mecum pace potiantur, uideris non simplici intelligentia posuisse, hac mecum pace potiantur: quia non est pax uera, nisi in unanimitate catholica, alioquin dicentes, ut scriptum est: Pax, pax, cum non esset pax . Non est pax impiis, dicit Dominus . Impii namque dicuntur, qui aut per fidem rectam Ecclesie catholice non incorporantur, aut ab ea fide uel opere per hereses aut schismata recedunt.  Et in unanimitate catholica non subscripsisti, neque tibi commissos subscribere fecisti, si, ut dixi, contra Nicenos canones, et alia generalia concilia, fixaque decreta sentis uel sensisti, ac per hoc sollicitus seruare unitatem spiritus in uinculo pacis, nequaquam in ista subscriptione fuisti. Sicut enim in edicto quinte synodi scriptum est: Solent praue sentientes, ut simpliciores decipiant, uocibus quidem uti que ab orthodoxis pie dicuntur, rectum autem earum intellectum et expositionem ad suam impietatem transferre: quoniam est quando eedem uoces, cum bene exponuntur et intelliguntur, cum pietate sunt: quando autem male a praue sentientibus interpretantur et proferuntur, impietatem habent. Et sanctus Gregorius in homilia 10  Ezechielis dicit: Quia quisquis expositor in explanatione sacri eloquii, ut fortasse auditoribus placeat, aliquid mentiendo componit, sua et non Dei uerba loquitur, si tamen placendi uel seducendi studio mentiatur. Et tu, si hanc sententiam Apostoli tuis dictis interposuisti, ut ad subscribendum, quod non licet, comministros tuos facilius posses seducere, de auro et argento Dei, id est de sensu et eloquio diuino, sicut per prophetam Dominus ad idololatram populum dicit, tuo sensu tibi et illis idolum fabricasti. Manifestum est enim, quia sententia apostolica, quam in eadem tua subscriptione ad tuam confirmandam sententiam peruerse misisti, non eo sensu dicta est a beato Paulo apostolo, sicut eam ibi posuisti.  Non enim, quando illam subscriptionem firmasti, quin potius te et subscribentes tecum infirmasti, sollicitus fuisti seruare unitatem spiritus in uinculo pacis, sed sollicitus fuisti dissoluere unitatem spiritus contra uinculum pacis. Unde prouidendum est tibi, ne inter adulteratores uerbi Dei computeris, quos, ut supra posui, redarguit Paulus apostolus. Sed et de hac sententia idem dicit Solliciti seruare unitatem spiritus in uinculo pacis, unum corpus, unus spiritus, sicut uocati estis in una spe uocationis uestre . Unde beatus Gregorius: Ad unam igitur uocationis spem nequaquam pertingitur, si non ad eam unita cum proximis mente curratur. Est, inquit Dominus ad Moysem, locus penes me, et stabis super petram . Locus quidem  apud Dominum est sancte Ecclesie unitas, qua supra petram statur, dum confessionis eius soliditas utiliter tenetur. Hi enim in loco qui penes Dominum est, et supra petram stant, qui per hereses uel per schismata ab unitate se Ecclesie non diuidunt. Quia, ut sanctus Hilarus papa dicit , sicut et supra posui: Non minus in sanctarum traditionum sanctiones delinquitur, quam in ipsius Domini iniuriam prosilitur. Credimus namque, ac cum Ecclesia catholica confitemur, sacros canones Spiritu Dei conditos: unde qui per contemptum pertinaciter a sacris canonibus deuiant, in Spiritum sanctum quo sunt conditi peccant. Pertinaciter autem addidi, quoniam Dominus dicit , quod in Spiritum sanctum peccantibus nec hic esse, nec in futuro  seculo remittendum. Et multos hereticos legimus et credimus ad fidem catholicam reuertentes, et hic remissionem sue percepisse blasphemie, et in futuro spem indulgentie consequende sumpsisse. Nec tamen eius refragatur sententia, qui alibi dixit: uerte impios, et non erunt . Non quidem ut non sint per essentiam, sed non erunt quod fuerant per impietatis culpam: sicut et Paulus dicit de se: uiuo autem, iam non ego, uiuit uero in me Christus . Exstinctus quippe fuerat seuus ille persecutor, et uiuere ceperat pius predicator. Hinc etiam adhuc dico, quod cum catholica credo Ecclesia, et confiteor, quia Spiritu Dei, ut Leo cum aliis orthodoxis affirmat, canones sacri sunt conditi. Qui siquidem Spiritus est Patris, Spiritus est Filii, et  Pater, et Filius, et Spiritus sanctus, quorum est una substantia, una uoluntas et operatio, unus est Dominus, ac per hoc a Patre et Filio et Spiritu sancto, tota scilicet Trinitate uno Deo et Domino, canones sacri sunt conditi, a quibus qui per contemptum pertinaciter deuiant, in Patrem et Filium et Spiritum sanctum, scilicet in Deum ac Dominum peccant. Constat igitur quia, ut Hilarius papa scribit, non minus in sanctarum traditionum sanctiones delinquitur, quam in ipsius Domini, Patris scilicet et Filii et Spiritus sancti, iniuriam prosilitur. Et consequenter iterum pertinaciter, id est perseueranter addidi, quia beatus Ioannes apostolus dicit: Est peccatum ad mortem, non dico ut oretur pro eo et  est peccatum non ad mortem , dico ut oretur pro eo. Est quidem peccatum ad mortem, in eodem peccato manentibus: est peccatum non ad mortem, ab eodem peccato recedentibus. Nullum est quippe peccatum, pro quo aut non oret Ecclesia remittendum, aut quod data sibi diuinitus potestate discedentibus ab eo non possit absoluere, uel penitentibus relaxare, cui dicitur: Quecunque dimiseritis super terram, dimissa erunt et in celis, et quecunque solueritis super terram, erunt soluta et in celis . Cum enim dicitur: Quecunque solueritis, omnia quecunque sint, et quantacunque sint, et qualiacunque sint, ex quocunque statu, uel ex quocunque lapsu comprehenduntur: ueraci nichilominus eorum manente sententia, que nunquam  soluenda esse denuntiantur, in eodem tenore consistentibus, non etiam ab hoc eodem peccato postea recedentibus. Ex his igitur manifestissime claret de eadem tua subscriptione, in qua dicis: His, quin a te specialiter excerptis, sanctorum apostolice sedis Patrum decretis obtemperandum subscripsi. Quia si, ut supra dixi, et nunc iterum dico, Niceno concilio, et aliis generalibus ac catholicis synodis, eorumque fixis et irrefragabilibus decretis, que apostolica sedes et cuncta Ecclesia catholica recipit, ueneratur, et seruat, contraria in aliquo sentis, uel teneri ac seruari decernis, te tibique complices a catholica communione segregasti, et quando catholice obseruantie contrariis subscripsisti, sollicitus seruare unitatem spiritus in uinculo pacis nequaquam in  ista subscriptione fuisti. Et beati Leonis decernentis : Quia in causis, que ad generalem obseruantiam pertinent omnium Domini sacerdotum, nichil sine primatibus oportet impleri, non fuisti socius discipline. Unde timendum est ut non sis etiam consors communionis sue, a cuius communione si quod absit fueris alienus, cum his, quorum decreta conuelli fecisti, sicut ex sacris canonibus et decretis Romane sedis pontificum tibi scripto direxi, ac per hoc cum Ecclesia catholica communionem habere non poteris. Et non leue tibi ullo modo uideatur quod supra ex uerbis eiusdem beati Leonis posui, quibus dicit : Que patefacta sunt querere, et que perfecta sunt retractare, et que sunt diffinita conuellere, quid aliud est quam  de adeptis gratiam non referre, et ad interdicte arboris cibum improbos appetitus mortifere cupiditatis extendere? Sed cum magna cordis intentione considera, cui peccato peccatum quod admisisti diffinita conuellens comparet, scilicet quod non nisi sanguine Filii Dei preualet expiari, uidelicet quod a primo parente commissum in omnes posteros pertransiuit, sicut dicit Apostolus: Per unum hominem peccatum intrauit in mundum, et per peccatum mors, et ita in omnes homines pertransiuit, in quo omnes peccauerunt : sicut et per te in omnes tecum subscribentes contra diffinita a sanctis Patribus peccatum pertransiit, qui te agente in hoc peccauerunt, quia in illa subscriptione non te penitus  exuisti, sed eos preuaricatione potius nexuisti, uolens me ostendere canonum preuaricatorem, qui quasi contra canones in tua parochia solui que ligasti, et certans me nota damnationis inurere, quam conscientia tua nequibat effugere, et ideo plus ueritus humanam uerecundiam, ne uilis fieres ex his que perpere gessisti tuis subditis, quam reatum ante diuinos oculos, quod humili resipiscentia corrigere poteras, ad illud argumentum te conuertisti, ut hanc irregularem, imo tragedialem subscriptionem excogitares, et hac adinuentione Dominum ad iracundiam amplius prouocares, et tecum alios necteres. Lege igitur in decretis Gelasii sententiam de Acacio, et de episcopis qui eum regulariter contendebant posse absolutum dicere, et eam tibi et his  quos tecum fecisti subscribere applica, et quid egeris recognosce. Et quod ibi de sede apostolica leges, de tua metropoli, que iussa sedis apostolice exsecuta est, dictum puta. Ait enim : Ideo cum sede apostolica minime congruebant, quia in sortem reciderant preuaricatoris Acacii, et illius se sine dubio peruidebant sententia consequenter adstringi, ob hoc eum uideri nolebant esse damnatum, quia se cognoscebant in eadem preuaricatione esse damnatos, in qua hodieque manere persistunt. Sed sicut hi simili conditione constricti, complicem suum non possunt iudicare non iure damnatum, neque rei reum possunt competenter absoluere: sic illo iuste preuaricatore damnato, ipsi quoque pari iacent damnatione prostrati, neque  nisi resipiscentes inde poterunt prorsus absolui; quia sicut per unum scribentem eorum omnium uulgata transgressio est, qui in eamdem perfidie reciderant actionem, sic in uno eodemque, qui pro omnibus scripserat, uel scribendo omnium prodiderat uoluntates, transgressione punita, pariter quoque cum eodem, uel in eodem est complicum transgressio punita cunctorum. Et sanctus Hilarius in epistola de synodis, quam de exsilio ad Gallicanos misit episcopos, dicit: Nihil, inquiens, mirum uideri uobis debet, fratres karissimi, quod tam frequenter exponi fides cepte sunt: necessitatem hanc furor hereticus imposuit, et necessitas consuetudinem intulit exponi fides, et expositis subscribi. Ubi enim sensus conscientie periclitatur, illic littera postulatur,  nec sane subscribi impedit, quod salutare est confiteri. Conuerte igitur oculos mentis tue ad actum tuum, quod irrationabiliter, et contra auctoritatem atque sine ulla necessitate in hac presumptiua subscriptione tua perpetrare non timuisti, et tibi subditos agere compulisti, ne furor tuus, etsi diuerso modo, non diuerso dolo, in hoc facto furori hereticorum equetur, qui illic litteram postulasti, ubi sensus conscientie non periclitabatur, et fecisti subscribi quod salutare non est confiteri, si tamen sacro Niceno concilio, et Romane sedis pontificum decretis post Nicenum concilium habitis, et ex sacris canonibus promulgatis, in aliquo est contrarium, quod a te et tuis complicibus  constat esse subcriptum. In quo pernicioso facto a te non leuiter est erratum, in quem a beato Gelasio ostenditur transgressio punienda cunctorum, qui omnibus prescripsisti, et ab omnibus comministris tuis subscribi fecisti. Unde idem Gelasius dicit: Quoniam idem ipse error, qui semel est cum suo auctore damnatus, in participe quolibet praue communionis effecto, exsecrationem sui gestat et penam. Et in epistola ad Anastasium : Cum dicat Apostolus , non solum qui non facienda faciunt reos uideri, sed etiam qui consentiunt facientibus? Proinde sicut non potest, peruersitatis communicatore suscepto, non pariter peruersitas approbari: sic non potest refutari peruersitas complice sectatore peruersitatis  admisso. Legibus certe uestris criminum conscios, susceptoresque latrocinantium par iudiciorum pena constringit: nec expers facinoris estimatur, qui licet ipse non fecerit, facientes tamen in familiaritatem fedusque receperit. Et in edicto quinti concilii scriptum est: Miramur eorum dementiam, qui diuine Scripture contraria agunt, euidenter dicenti , quia equaliter horribilia sunt apud Deum impius et impietas eius. Actio enim cum actore punietur. Si autem similiter impietas horribilis est Deo, et ille qui impie agit, certe separatus est talis a Deo, et anathemati iuste subiicitur. Anathema enim nichil aliud significat nisi a Deo separationem, sicut in ueteri et in Nouo Testamento iudicium de anathemate significat. In mente igitur  habe scriptum a beato Paulo: Sic autem peccantes in fratres, et percutientes eorum infirmam conscientiam, in Christum peccatis . Grauiter autem illi in Christum peccant, qui periculosissimo, et maxime detestando mendacio in religione mentientes, infirmorum conscientias percutiunt, de quibus specialiter scriptum est: Perdes omnes qui loquuntur mendacium . Et in decretis apostolice sedis scriptum est: Quoniam quisquis schismatico assenserit, schismaticus esse negari non poterit. Schisma enim a scissura est animorum, ut catholici doctores dicunt, uocatum. Eodem enim cultu, eodem ritu credit ut ceteri, solo congregationis delectatur discidio, et schismaticus est, licet  sic credat ut catholica credit Ecclesia, si in dogmatibus ecclesiasticis ab Ecclesia se scindit catholica, cui quisquis assenserit, schismaticus esse negari non poterit: quod et si omnes sacerdotes et mundus assentiat, damnatio consentientes inuoluit, non preuaricationem consensus absoluit. Non enim crimen minuitur, sed accrescit, cum generale fit ex priuato. Hoc enim Deus omnium indicauit, qui mundum peccantem generali diluuio interemit. Quorum perditionem euidenter catholica demonstrat Ecclesia, que ut pro hereticis, ita coniunctim et pro schismaticis, orat, ut ad fidei et pacis redeant unitatem, sciens hereticos et schismaticos in heresi ac schismate permanentes regnum Dei non intraturos: quia nisi ad iudicium, in scissura  mentium Deus non est, ut beatus dicit Gregorius. Deus quippe in unitate est, et illi eius habere gratiam merentur, qui se ab inuicem per sectarum scandala non diuidunt. Unde per se ueritas admonet dicens: Habete sal in uobis, et pacem habete inter uos . Ut quisquis habere sal sapientie studet, curet necesse est quatenus a pace concordie nunquam recedat. Sed sunt nonnulli, qui dum plus sapere quam necesse est student, a proximorum pace resiliunt, dum eos uelut hebetes stultosque contemnunt, sicut tu egisti, qui cum tuis complicibus, et tecum subscribentibus, a uinculo et unitate pacis ecclesiastice diuisisti, contemnens auctoritatem tue metropolis, et contradicens atque resistens his que de Euangelica ueritate et  apostolica atque ecclesiastica auctoritate tibi et ecclesie Laudunensi metropolitana sollicitudine scripsi, et eadem catholice Ecclesie auctoritate, considerans periculum imminens, quod male ligasti pro officio loci mei dissolui.



CAPUT XXXuII. Ut non sit prudens apud semetipsum, et de discretione in pace tenenda.

Unde, frater, et me et te moneo, ut attendamus quod Dominus per prophetam dicit: ue qui sapientes estis in oculis uestris, et coram uobismetipsis prudentes ; et per Apostolum: Nolite prudentes esse apud uosmetipsos ; et: Si quis se existimat aliquid scire, nondum cognouit quomodo oporteat eum scire ; et: Si quis uult  inter uos sapiens esse, stultus fiat ut sit sapiens, quia sapientia huius mundi inimica est Deo ; et per Iacobum apostolum monstrat: Quia superba et contentiosa sapientia terrena, animalis est et diabolica: sapientia autem que desursum est, primum quidem pudica est, deinde pacifica, modesta, suadibilis, bonis consentiens . Scientia etenim uirtus est, humilitas custos uirtutis, et miranda actio cum elatione non eleuat, sed grauat. Qui enim sine humilitate uirtutes congregat, in uentum puluerem portat, et unde aliquid ferre cernitur, inde deterius cecatur. Hinc etiam scriptum est: Qui emittit fontes in conuallibus ; et: Conualles abundabunt frumento . A montibus namque  aqua dilabitur, quia superbas mentes ueritas doctrine deserit: sed fontes in conuallibus surgunt, quia corda humilium uerbum predicationis accipiunt. Unde per se ueritas admonet dicens: Habete sal in uobis, et pacem habete inter uos . Ut quisquis habet sal sapientie, studiose curet necesse est, quatenus a pace concordie nunquam recedat. Et ne in pace tenenda quis erret, per semetipsam ueritas, cum terrenam pacem a superna distingueret, atque ad uenturam discipulos ex presenti prouocaret, ait: Pacem meam relinquo uobis, pacem meam do uobis ; relinquo scilicet transitoriam, do mansuram. Si ergo in ea cor que relicta est figitur, nunquam ad illam que danda est peruenitur. Pax igitur presens ita tenenda est, ut  et diligi debeat et contemni: que si immoderate diligitur, diligentis animus in culpa capitur: et dum nimis humanam pacem desiderat, prauos hominum mores nequaquam redarguit, et consentiendo peruersis ab auctoris sui se pace disiungit, et dum humana foras iurgia metuit, interni federis discussione feritur. Hinc Dauid, dum totum se ad federa pacis interne constringeret, testatur quod cum malis concordiam non teneret, dicens: Nonne qui te oderant oderam illos, et super inimicos tuos tabescebam? Perfecto odio oderam illos, inimici facti sunt mihi . Inimicos etiam Dei perfecto odio odisse est, ad quod facti sunt diligere, et quod faciunt increpare, mores prauorum premere, uite prodesse. Pensandum est igitur, quando ab increpatione  quiescitur, qua culpa cum pessimis pax tenetur, si Propheta etiam uelut in hostiam Deo obtulit, quod contra se pro Domino prauorum inimicitias excitauit.



CAPUT XXXuIII. Ut sacre Scripture uerba, et sacras regulas recte intelligat.

Admoneo etiam tuam dilectionem, ut cum sacre Scripture uerbis etiam sacras regulas, sicut a sancto Spiritu quo et sacre Scripture sunt condite, intelligas: quoniam qui sacre legis uerba non recte intelligunt, saluberrimum uini potum in ueneni sibi poculum uertunt, ac per medicinale ferrum uulnere se mortali feriunt, dum per hoc in se sana perimunt,  per quod salubriter abscidere sauciata debuerunt: quos uidelicet ad intellectum prauum intentio peruersa non raperet, nisi prius superbia inflaret: dum enim se pre ceteris sapientes arbitrantur, sequi alios ad melius intellecta despiciunt: atque ut apud imperitum uulgus scientie sibi nomen extorqueant, student summopere et ab aliis recte intellecta destruere, et sua peruersa roborare; quorum sapientia sicut nouacula acuta facit dolum ; quia sicut nouacula acuta sepe assimilat se agere uultus nitorem, et genas uulnere suo sauciat, ita dolosa uersutia dolo praue intelligentie uulnerat quos sano sensu sanare se simulat. Unde bene per prophetam dicitur: Secuerunt pregnantes Galaad ad dilatandum terminum suum . Quia nimirum bene  dicta praue intelligentes, fidelium mentes, que iam aliquid de ueritatis intellectu conceperant, peruersa doctrina perimunt: et dum scientie sibi nomen extendunt, paruulorum corda iam de uerbi conceptione grauida erroris gladio scindunt, et quasi doctrine sibi opinionem faciunt. Quibus primum necesse est ne inanem gloriam querant: quia si radix elationis absciditur, consequenter rami praue assertionis arefiunt. Nam catholici doctores, et Ecclesie sancte rectores, qui de heresibus scripserunt, eos qui uerba diuini eloquii non recte intelligunt, uel non recte interpretantur, sed ad suos sensus illa allegorizant, in catalogo praue sentientium hereticis connumerantes ascribunt.



CAPUT XXXIX. Ut ab eo remoueat dolorem, a se ipso periculum, et ab utroque improperium.


Admoneo te paterna et fraterna dilectione, ut remoueas a me dolorem, a te periculum, et ab utrisque nostrum a plurimis illatum improperium. A me quidem dolorem, quia ut sanctus Gregorius dicit: Minorem dolorem mala ingerunt, que ab extraneis inferuntur, plus uero in nobis ea tormenta seuiunt, que ab illis patimur, de quorum mentibus presumebamus, quia cum damno corporis mala nos cruciant amisse caritatis. Hinc est enim quod de Iuda traditore suo per Psalmistam Dominus dicit: Et quidem si inimicus meus maledixisset mihi, supportassem utique: et si is qui oderat me super me magna  locutus fuisset, absconderem me utique ab eo. Tu uero homo unanimis dux meus et notus meus, qui simul mecum dulces capiebas cibos, in domo Domini ambulauimus cum consensu . Et rursum: Homo pacis mee, in quo sperabam, et qui edebat panes meos ampliauit aduersum me supplantationem . Ac si de traditore suo apertis uocibus dicat: Transgressionem eius tanto grauius pertuli, quanto hanc ab eo qui meus esse uidebatur sensi. Omnes ergo electi, quia summi capitis membra sunt, caput quoque suum in passionibus sequuntur, ut ipsos aduersarios in sua morte sentiant, de quorum uita presumebant, et tanto eis crescat merces operis, quanto eis uirtutis lucrum proficit et ex aliene damno caritatis. Et quoniam minus iacula feriunt  que preuidentur, et nos tolerabilius mundi mala suscipimus, si contra hec per prescientie clypeum munimur, eo ista de te tolerabilius porto, quo longe ante per prophetam a Domino dictum lego: Unusquisque, inquit, a proximo suo se custodiat, et in omni fratre suo non habeat fiduciam, quia omnis frater supplantans supplantabit, et omnis amicus fraudulenter incedet, et uir fratrem suum deridebit, et ueritatem non loquetur . Et paulo post: In ore pacem cum amico suo loquetur, et occulte ponet ei insidias, nunquid super his non uisitabo, dicit Dominus?  Et per semetipsam ueritas dicit: Inimici hominis domestici eius . Et cum scriptum sit: Labia sacerdotis custodient scientiam, et legem, que inter alia dicit: Honora patrem  tuum et matrem tuam, requirent ex ore eius, quia angelus Domini exercituum est . Tu e contra, ne magnitudo miserationum Domini, quas de manu illius gratuita gratia sine merito ullo suscepi, extollat me, datus es mihi stimulus recognoscende infirmitatis mee, angelus Satane, ut me et matrem tuam Rhemorum metropolim, que te nutriuit, elatis moribus et inobedientiis colaphizes. Sed sciens quia uirtus in infirmitate perficitur, libenter gloriabor in his, que infirmitatibus meis, aut a Deo per corporales molestias, aut a diabolo per tentationes, aut ab homine per quaslibet immissiones inferuntur, ut inhabitet in me infirmo uirtus Christi, qui  perficit in infirmitate uirtutem. Periculum quoque discordie, quam contra auctoritatem et rationem, contraque salutem tuam erga me uideris habere, a te quantocius amoue: certissime sciens, quoniam quantislibet uirtutibus polleas, spiritalis nullatenus fieri potes, si uniri per concordiam mihi et ceteris fratribus tuis neglexeris. Scriptum quippe est: Fructus Spiritus est caritas, gaudium, pax : qui autem seruare pacem non curat, ferre fructum Spiritus recusat. Gertus enim es, si sanum sapis, quoniam tandiu nullum boni operis Deo sacrificium immolas, quandiu a proximorum caritate discordas: multo minus autem, si a dilectione mea discordas, qui te benigne nutriendum suscepi, orphanum dulci dilectione nutriui, in clericum totondi,  litteris per me et per quoscunque potui erudiui, per singulos gradus ad ordinem episcopatus prouexi, familiaritatem et dulcedinem dilectionis domni nostri regis tibi obtinui. Pensare enim cum magno timore debes quod scriptum est: Si offers munus tuum ad altare, et ibi recordatus fueris quoniam frater tuus habet aliquid aduersum te, relinque ibi munus tuum ante altare, et uade prius reconciliari fratri tuo, et tunc ueniens offer munus tuum . Ex qua scilicet preceptione considerare debes, quam intolerabilis eius culpa monstratur, cuius hostia repellitur. Nam cum mala cuncta bonis sequentibus diluantur, pensandum nobis est quanta sint mala discordie, que nisi exstincta funditus fuerint, bonum sequi non permittunt:  quia quelibet in nobis bona opera fuerint, si caritas desit, per malum discordie locus aperitur in acie, ut ad feriendum nos ualeat hostis intrare. Ego, crede mihi, non tecum, sed cum tuis improbabilibus moribus et actuum motibus, de quibus te sepe et uerbis et litteris reprehendi et castigaui, et ut doleo, dolui, discordiam habeo. Fac quod salubriter tibi cupio, et tuo conuenit ministerio, et me placabilem ac prestabilem in cunctis habebis. Alioquin exspectabo, si per Dei gratiam uerbum Domini, quod inter me et te adhuc laborat, tandem requiescere ualeat. Si peccauerit, inquit, in te frater tuus, increpa illum: si penitentiam egerit, dimitte illi . Interim autem, donec hoc uerbum Domini inter me et te laborabit, utar continue salubris  antidoti medicina contra mortiferum discordie poculum mihi a te propinatum, quam Dominus et Saluator noster conscius infirmitatis nostre largiri dignatus est, dicens: Cum stabitis ad orandum, remittite si quid habetis aduersus aliquem in cordibus uestris, ut et Pater uester celestis dimittat uobis peccata uestra . Et scilicet Conditor noster, dum tale placitum nostre mentis aspexerit, a peccato nos soluet, quia munus pro culpa sumet. Quod munus etiam holocaustum gratia Dei misericordis fiet, si fuerit simila oleo conspersa, et in zeli sartagine frixa: scilicet cum misericorditer eum diligimus, et inter sacra pro eo oramus, quem zeli salutaris feruore insequi uidemur, uel a quo inuidie  liuore insequimur, imitantes illum qui mori etiam pro inimicis uenerat, et tamen positurum se animam pro amicis dicebat, ut profecto nobis ostenderet, quia cum diligendo lucrum facere de inimicis possumus, etiam ipsi amici sunt qui persequuntur. Que non ideo dico, ut persecutionem tuam in damnis temporalibus uel in contumeliis timeam, aut magnopere sentiam, quibus etiam etsi uoles me nocere non potes: sed de illa persecutione dico, licet sim iniustus, qui me ueraciter et ex corde peccatorem profiteor, de qua beatus Petrus dicit: Quoniam inter quos Loth habitabat, iniquis operibus de die in diem eius animam cruciabant , et de qua Apostolus recolens historie ueteris: Quomodo, inquit, tunc is, qui secundum carnem  erat, persequebatur eum qui secundum spiritum, ita et nunc . Quia, ut ita dicamus, ferrum nostre anime nequaquam perducitur ad subtilitatem acuminis, si hoc non eraserit aliene lima prauitatis.



CAPUT XL. uerum non esse quod dicere solebat, Hincmari consilio regem ipsi aduersatum esse.

Et quia dictum est mihi, te plurimis solere dicere, quoniam quidquid tibi, de tuis hominibus, et de hominibus suis ad Laudunum directis, et de eo quod te commendauit Conrado, contrarium domnus noster rex egerit, hoc meo instinctu et consilio atque consensu egisse, tibi refero non esse uerum, sicut et scriptis ad eumdem domnum nostrum regem, sed et  ad alios inde in eodem tempore directis possum ostendere, et coram plurimis episcopis apud Pistas domno nostro regi dixi me audisse quod sic diceres, et idem domnus noster rex coram eisdem episcopis respondit, sicut et pro certo uerum dixit, quod nec meo instinctu, nec meo consilio, neque meo consensu hoc egerit, licet quedam fuerint et sint, de quibus metropolitana auctoritate, uel synodali conuentione, ac regia potestate corripi debueris atque debeas. Que non ideo dico, ut me apud te excusare opere pretium ducam, cum stultum esse maiores nostri demonstrent, si eis placere querimus, uel displicere timemus, quos bonorum iudiciis non placere cognoscimus: sed ut in quibus ex ueritate possum, quantum ex me est, quantumque  sufficio, idoneum reddam bonum nomen, quod Apostolus etiam ab his qui foris sunt habere iubet episcopum. Quia uero auctoritate diuina regi obedire iubemur, ipsius iussione respondisse me ex Scripturis et sacris legibus atque sanctorum uerbis tuis litteris ad eum directis non nego. In qua responsione si quid perpere dixisse uel egisse me inuenisti ostende, et aut rationabiliter sine contentione defendam, aut humiliter sine disceptatione recognoscam.



CAPUT XLI. Quod si culpam agnosceret, pro diuino timore indulgentiam expeteret.

Ceterum, si me contra auctoritatem et debitam  fraterne dilectionis unanimitatem, que, ut supra dixi, te mihi reputasse audiui, egisse recognoscerem, quia dicente beato Ioanne apostolo: Si confiteamur peccata nostra, fidelis et iustus est Dominus, ut remittat nobis peccata nostra , et prima salutis spes est confessio, deinde dilectio, Quia caritas operit multitudinem peccatorum , non dimitterem quin inde salubrem indulgentie medicinam expeterem, non pro humano, sed pro diuino timore, et fraterno amore, ac propria saluatione. Non enim perfunctorie nobis sacerdotibus legendum et tenendum est, quod etiam laicis et feminis Spiritus sanctus per beatum dicit Gregorium : Est ubi se quisque interroget, et in confessione Christi se ueraciter probet.  ueremur sepe a proximis despici, dedignamur iniurias uerbi tolerare. Si contingat iurgium fortasse cum proximo, erubescimus priores satisfacere. Cor quippe carnale, dum huius uite gloriam querit, humilitatem respuit: et plerumque ipse homo qui irascitur, discordantem sibi reconciliari appetit, sed ire ad satisfaciendum prior erubescit. Pensemus facta ueritatis, ut uideamus quo iaceant nostre prauitatis actiones. Si enim membra summi capitis sumus, imitari eum cui connectimur debemus. Quid namque ad nostre eruditionis exemplum Paulus egregius predicator dicit? Pro Christo legatione fungimur, tanquam Deo exhortante per nos obsecramus pro Christo, reconciliamini Deo . Ecce inter nos et Deum discordiam peccando fecimus,  et tamen ad nos Deus suos legatos prior misit, ut nos ipsi qui peccauimus, ad pacem Dei rogati ueniamus. Erubescat ergo humana superbia, confundatur quisque si non satisfaciat prior proximo, quando post culpam nostram, ut ei reconciliari debeamus, et ipse quoque qui offensus est legatis interuenientibus obsecrat Deus.



CAPUT XLII. De auferendo a nobis ambobus opprobrio a multis illato.

Aufer ergo, faciendo que debes, et que opto ac oro, et utinam dignus exaudiri fuissem, a me et a te opprobrium quod mihi a multis reputatur, quia talem, sicut et contra diuine ordinationis dispositionem, et contra regem, et erga me, et erga Ecclesiam  tibi commissam, et erga plurimos alios effectus es, episcopum ordinauerim. Sed qui mihi hec reputant, non attendunt, quia non ut Iudam electum presenti iustitia, et ut per eum diuina dispositio impleretur, Apostolum, sicut et Saul regem postea reprobatum, de quo scriptum est: Erat uir electus et bonus, et non erat uir de filiis Isrel melior illo . Deus omnia sciens per prouidentiam ordinauit, et nil culpe contraxit, qui peccare non potuit; sed ut homo nesciens quod futurum erat, te per improuidentiam ordinaui et diuini iudicii non iniusti minister exstiti, quia sicut timeo aliis peccatis meis hoc esse promerui. Quanquam et sancti apostoli cum beato Stephano et aliis diaconibus  Nicolaum ordinauerint, nec tamen dictis et factis illius, improbabilibus postea comprobatis, per manuum suarum impositionem communicauerunt, quem ordinantes bonum crediderunt, et mansurum perpetuo in bonitate optauerunt: sicut nec Samuel culpam contraxit in ordinatione Saul, quem diuina iussione a se ordinatum, et a Domino postea reiectum, sicut de te doleo, diutissime fleuit, uelut sacra narrat historia. Reputatur etiam mihi, quod te nepotem meum gratia propinquitatis episcopum ordinauerim. Quasi non et alii per me sint ordinati episcopi, qui non sunt mihi carne propinqui, et nolunt attendere mihi hoc reputantes, quia non impedit ad quemquam ordinandum carnis propinquitas, si ordinandus fuerit electus et petitus secundum  ecclesiasticas regulas. Non et Dominum, a quo et per quem cepit episcopatus, carne sibi propinquos legimus ordinasse apostolos. Sed licet in te nepote meo egerim unde gemo, quia nescio qualiter de hoc et de aliis meis factis, terribilis in consiliis super filios hominum in occulto suo iudicio, qui posuit tenebras latibulum suum disponat: scio tamen omnipotentem aduocatum, et misericordem iudicem meum, ante quem est omne desiderium meum, et cui gemitus meus non est absconditus. Si enim obaudieris monita beati Pauli Timotheo a se iuuene ordinato episcopo directa, et a me et a te opprobrium tue ordinationis tolles, in quibus inter cetera dicit: Nemo adolescentiam tuam contemnat ; id est, talem te exhibe, ut propter  etatis adolescentiam nemo te contemptibilem habeat, quia cuius uita despicitur, restat ut et predicatio contemnatur. Si hec, frater, tibi in aliquo dura sunt, que non sunt dicta ea intentione, ut uelim quod absit in aliquo tuam damnationem, uel dehonorationem, sed potius salutem et correctionem, attende quia, ut beatus dicit Gregorius, per amarum poculum confectionis peruenitur ad effectum optate salutis. Et Salomon dicit: Meliora sunt uulnera amici, quam odientis inimici oscula . Et Dominus dicit: Ego quos amo, arguo et castigo ; et: Quem diligit Dominus, corripit: flagellat autem omnem filium quem recipit .



CAPUT XLIII. De sacrarum Scripturarum falsatione, et responso eius ad litteras de Neuino. Qui canones sint recipiendi, et de imperitia et iactantia eiusdem. De Bertrico item, et de eo quod sepe illum admonuit.


Per plures denique audio te apud multos me infamare, quoniam sacras Scripturas soleam detruncare, et ad meum sensum inflectere. Quod ut pro certo adhuc credo nec in uno loco me egisse, si tamen hoc quod dicis poteris approbare, et si hoc ad approbationem uolueris ducere, ostende coram quantis et quibus tibi libuerit, et aut patenter ostendam te mea uerba bene non intelligere, aut ab aliquo illa falsata fuisse: et si forte me, quod dicis, si tamen dicis, egisse cognouero, quantocius corrigere  procurabo. Quod enim de me dicere diceris, Gothescalcus hoc de Scripturis facere consueuit, illas scilicet detruncare, et ad suum sensum uiolenter inflectere: sed et ea que in canonicis libris non continentur auditoribus suis proferre, sicut et supra priscos hereticos facere consueuisse ostendi, quia sicut B. dicit Gregorius: Sepe heretici, dum sua student peruersa astruere, ea proferunt que profecto in sacrorum librorum paginis non tenentur. Unde et discipulum suum predicator egregius admonet dicens: O Timothee, depositum custodi, deuitans profanas uocum nouitates . Quia dum laudari heretici tanquam de excellenti ingenio cupiunt, quasi noua quedam proferunt, que in antiquorum Patrum libris ueteribus non tenentur: sicque fit ut  dum uideri sapientes desiderant, miseris suis auditoribus stultitie semina spargant. Et quoniam hec egisse Gothescalcus in conuentu episcopali reuictus fuit, idem concilium, sicut scriptum est: Qui imponit stulto silentium, iras mitigat , silentium ei imposuit, mihique illum ad custodiendum commisit, sicque complicum eius, qui iam sicut uermes in putredine scatentes ebulliebant, ire partim sunt mitigate, et congregate sunt a Domino quasi in utrem aque maris, cum amaritudo peruersarum mentium nondum apud nos, de his que Gothescalcus eos docuerat, erumpit exterius in uocem praue libertatis. Et quod de sanctis Scripturis Gothescalcus agebat, et tu me agere notaris dicere, ut cum pace tua dicam, tu de sacris canonibus, et ecclesiasticis  regulis, atque de legibus soles agere, sicut iam quater egisse te possum ostendere. Scilicet in rotula per Hadulphum archipresbyterum tuum mihi transmissa, in qua de canonibus et legibus quedam detruncando, quedam de suo sensu expulsa praue interpretando, de capella parochie mee in Attole uilla sita nonnulla aduersum me concinnasti. Similiter in rotula a te mihi data, in qua fabulam de Amalberto et uxore eius contexens plurima in eum captasti. In rotulis nichilominus domno regi et mihi per comministros tuos directis, in quibus historias altercationum inter te et eumdem domnum regem, et item inter te et Normannum descripsisti, et uocum ac factorum tuorum nouitates explicuisti, sententias Scripturarum et canonum atque legum te  ferientes tuo sensu in alios detorsisti, ueluti ex ore et opere tuo, et ex eisdem sententiis, maiorum astipulante doctrina, singillatim ac uiritim possum ostendere. In quaterniunculis quoque, a te mihi per Wenilonem uenerabilem archiepiscopum missis, plurima inter se diuersa collegisti, que tecum facere estimasti, non uidens, quin potius uidere non ualens, aut non uolens, quia inter se dissonabant, et de illis ipsis epistolis, ex quibus eamdem tuam collectionem compilasti, coniunctim sequentia dolo penitus omisisti; sed et illa que cuncta catholica Ecclesia recipit, tenet, sequitur, ueneratur, honorat, amplectitur, queque tibi in diplomate, paruo corpore, sed maximo merito, per prefatum uenerabilem  archiepiscopum Wenilonem remisi, nec ad memoriam reducere uoluisti. Nimia sunt que dico, si hec ita esse illa ipsa tua scripta que habeo non attestantur, et lex, quam catholica Ecclesia recipit, manifeste decernit dicens: Confiteri quis in iudicio non tantum sua uoce, sed et litteris, et quocunque modo potest, conuinci autem non nisi Scriptura aut testibus potest. Et tu his scriptis hec que dico denegans, si necesse fuerit, in iudicio reuinci ualebis. Et Gelasius in decretis suis ad episcopos per Dardaniam constitutos dicit: quoniam manifeste quilibet uel professione sua uel communione possit agnosci. Preterea per Heddonem, clericorum tuorum prepositum, conscriptam nuperrime more tuo solito mihi rotulam direxisti, contra litteras de in  mea parochia delinquentibus a me tibi directas, que ita se habent.

Hincmarus Rhemorum episcopus Hincmaro cepiscopo nostro salutem.

Niuinus, etc. Reliqua huius epistole. uide supra, col. 224.

Et has litteras non ita, ut debueras, recepisti, sed ex eis nacta occasione, amaritudinem, quam erga me in animo geris, uerbis euaporando exhalasti, uolens ostentare tuam sapientiam et meam insipientiam, et demonstrare me Niuino iniuste et contra auctoritatem egisse; et os mihi obstruere, ut de his que ex te audieram, non te auderem corripere, ut si forte uera forent te corrigeres, sin autem, ne illa incurreres precaueres: cum sicut derogantium linguas  nostro uitio non debemus, quantum ex nobis est, ad derogandum acuere, ita debemus derogantium detractiones, prout rationabiliter potuerimus compescere. Sed non talis est tuus animus, ut ea que benigne tibi dicuntur uel scribuntur, nisi talia fuerint qualia uersantur in corde tuo, benigne et patienter possis audire; unde Salomon ait: Acetum in nitro ei qui cantat carmina cordi pessimo . Acetum, inquit Gregorius, si mittatur in nitrum, feruescit nitrum protinus et ebullit: et peruersa mens, quando per increpationem corripitur, aut per predicationis dulcedinem ad bona suadetur, de correptione fit deterior, et inde in murmurationis iniquitate succenditur, unde debuit ab iniquitate  compesci. Litteris autem meis, quas per singulas periodos dissoluere uoluisti, non eis conuenientibus auctoritatibus respondisti, nec recto sensu eum in hoc es imitatus, qui tuis scriptis istiusmodi tenore, ueritate subnixis auctoritatibus solitus est respondere: quia non in hoc iure rationem studes attendere, sed tuam intentionem modo quolibet confirmare. Non enim ille, qui taliter tuis solet scriptis respondere, talis responsionis modum ab his didicit a quibus hec studuit discere. De Niuino autem, ut me oportuit, ea que gesta sunt tibi nota facere procuraui. Cuius aduocationem non uidetur mihi ut oporteat te suscipere. Quod et si aduersum me illam uolueris suscipere, et ratio atque auctoritas consentit, quantum ex me est, inde tibi non refugio respondere.  Ceterum isdem etatem habet, ipse de se loquatur. Et si legaliter ac regulariter me accusare uoluerit, aut de excommunicationis, aut de collaborationis, aut de alterius cuiusque rei preiudicio, rationem inde ei reddere non recuso. Nemo tamen potest me apud te regulariter accusare, nec de meo iudicio ad tuum iudicium prouocare, nec sollicitudo totius Rhemensis prouincie cum mea parochia est tibi commissa, ut inde amplius tibi reddere debeam rationem, nisi ut tibi scribere studui. Scrutare epistolam beati Augustini ad Xantippum primatem suum, quam suprapositam legere preuales, et inuenies te debere mihi de tuis iudiciis reddere rationem: et si de tuo iudicio quisquam ad meum iudicium prouocauerit, ego debeo inde ueritatem inuestigare,  et singula queque canonice terminare. Tu autem, quando hec audisti que mihi post litteras meas tibi inde directas rescripsisti, debueras mihi aut humiliter suggerere que inde audisti, ut si perpere inde actum haberem, corrigere procurarem: sin autem, fraterna ac paterna benignitate ueritatem inde tue filiali dilectioni rescriberem, quod et faceres si apud te humilis esses, et erga me caritatem haberes. uerumtamen pro modulo meo secutus beati apostoli Petri exemplum, qui etiam minoribus suis querentibus cur ad Gentiles intrasset, rationem per ordinem reddidit, et testes sue rationi adhibuit, bonum duco, quocunque modo tu mihi ea que scripsisti mandaueris, ut iterato que inde sunt uera tibi rescribam. uidelicet quia, ut scripsisti, nullius praua  uel mendosa suggestione illi ea de quibus diffamatus est imputaui, nec ad comprobationem sui sceleris testibus causa indiguit, quia sicut ipse scripsisti, negotii qualitas unumquemque aut excusat, aut accusat. Unde et Dominus de eo quod quidam paterfamilias ei, qui apud eum diffamatus est quasi dissipasset bona illius, dixit: Quid hoc audio de te? redde rationem uillicationis tue . Et supra sufficienter habes in quibus negotiis testes legaliter atque regulariter examinati requirendi sunt, et in quibus negotiis ratio non indigeat testibus. Manifestum est enim et presbyteris, et aliis clericis, et laicis, ac feminis, et nobilibus, et uillanis in nostra ciuitate, quia sanctimonialem, de qua tibi scripsi, ab infantia in monasterio Deo dicatam, et a sacerdote  uelatam, clanculo prius de ipso monasterio furatam, in mansione in qua manebat apud hortos per plurimas noctes habuit, consentiente portario, cuius factione ipsa egrediebatur de monasterio, et a Niuini hominibus abducebatur: in quo monasterio ipsa sanctimonialis regulariter inde est disciplinata. Quapropter cum fama excrescere cepit, et ego ad ciuitatem reuerti incepi, misit suos homines, Walchanonem scilicet et Lupum, qui eam scalis pretio locatis de ipso monasterio noctu eduxerunt, et ad beneficium, quod ei dederam in nostra parochia, deduxerunt, et ibi per plures dies eamdem sanctimonialem Niuinus habuit, sicut et presbyteri, et circummanentes homines ac uillani manifestissime sciunt.  Et cum ministeriales nostri ipsam sanctimonialem ceperunt requirere, per eosdem suos homines illam in Calmontensem deduci fecit. De placitis autem sibi a me datis quot et quanti spatii fuerint, canonici et monachi, et fideles ac nobiles laici, ac presbyteri parochiani cognoscunt, in quorum presentia et quorum consilio inde egi, que secundum regulas sacras inueni. De eo uero quod dicis, me ab illo quesisse qualiter famam suam purgaret, non ideo ab eo quesiui, ut non scirem quia hoc agere non poterat, sed ut uel ita eum ad confessionem et penitentiam, atque post ad indulgentiam possem compellere, quem uoluntarium ad ea non poteram prouocare: et eo usque illum perduxi, ut si prefati sui homines, quia non libere conditionis sunt, aut cum aqua  calida, aut cum aqua frigida, inde ad iudicium Dei exirent, quid inde Deus ostenderet mihi sufficeret. Et cum se ratione conuictum atque constrictum uidit, in contumaciam et contumelias prosiliuit: cui dixi, quod nisi aut confiteretur, aut satisfaceret parochie mee unde infamabatur, ipse et illi sui homines, qui eamdem sanctimonialem cum eo furati fuerant, in mea parochia habitare non possent, et progrediente illo ad contumelias atque calumnias, quia de mea parochia, uel de mea prouincia non erat, et res et mancipia in regno senioris nostri non habebat, per que illum constringere ad reddendam rationem ualerem, et per beneficium uel per peculiare noluit sustinere distringi, excommunicaui illum a mea parochia. Quod dicis, oportet episcopum omnibus bene  facere, omnes recipere fideles, uerum est, et utinam ita facias. Sed aliter uicini et parochiani tui de te dicunt, et tibi specialiter commissi aliter sentiunt. Ceterum de his que tibi mandaui ex te me audisse, si alteri sic mandarem, scio quia gratias mihi inde referret, et tu sic faceres quantum intelligo, si amaritudo animi tui tibi permitteret, et occasionem inuenire non uelles, ut mihi de his que in quaterniunculis per uenerabilem archiepiscopum Wenilonem a te missis compilasti, iterum licet non ad rem pertinentia inculcando conscriberes, et me dicere prouocares, unde in sermone capere posses. Quod euidenter ipse in prefato tuo scripto demonstras: quia commemoratis dictis Anacleti, uictoris, Callisti, et Eleutheri, qui ante Nicenum concilium pro quorumdam  consolationibus, sicut dicit Gelasius, ad diuersos suas epistolas direxerunt, subiungis: Ecce, pater, qui canones recipiendi, uenerandi, ac obseruandi habeantur. Et quia patrem me, ut paret, irrisione potius quam ueneratione uocasti, dico tibi: Et si pater ego sum, ubi est honor meus?  Dicam tamen tibi: Fili pro arbitrio tuo uel proprie uel aliene, si isti sunt canones recipiendi, uenerandi, ac obseruandi, quos commemorasti, qui sunt illi, quos et apostolica sedes, et omnes episcopi per uniuersum orbem, a prime sedis apostolice pontifice usque ad illum qui modo nouissime etiam post te est ordinatus episcopus, imo et omnis catholica Ecclesia, canones appellant? quique a Niceno concilio,  quod primum in nostris codicibus, quos ab apostolica sede maiores nostri acceperunt sequendos per ordinem usque ad Africanum concilium pro canonibus recipiendis, uenerandis, et obseruandis retinent, et Innocentius, Zosimus, Bonifacius, Celestinus, Leo, Hilarus, Symmachus, Gelasius, Hormisda, Gregorius, et ceteri quique obseruandos canones nominant? Inter quos et istas epistolas apostolice sedis pontificum, quas canones appellas, Gelasius, ut supra posui, differentiam facit, et illa concilia canonum obseruanda decreuit, has autem epistolas pro consolatione quorumdam directas, uenerabiliter suscipiendas dicit, et item in decretis suis inter alia dicit : Nobis, inquit, opponunt canones, quin orientales episcopi,  dum nesciunt quid loquantur, contra quos ipsi se uenire produnt, qui prime sedi sana rectaque suadenti parere fugiunt. Ipsi sunt canones, qui appellationes totius Ecclesie ad huius sedis examen uoluere deferri. Quod manifestum est de Sardicensibus canonibus illum dicere, de quibus et Innocentius ad uictricium, et Gregorius ad uincentium his consona dicunt, que in hoc etiam legis opusculo. Et ibidem post aliquanta: uiderint ergo si alios habent canones, quibus suas ineptias exsequantur. Ceterum isti, qui sacri, qui ecclesiastici, qui legitimi celebrantur, non solum sedem apostolicam ad iudicium uocare non possunt, et Constantinopolitane episcopus ciuitatis, que utique per canones inter sedes nullum nomen accepit, in communionem recidens  perfidorum non debuit submoueri? Nam, ut ipse demonstrat, Heracleotes suffraganea fuit. Hoc autem Gelasium dicere patet de sacris Nicenis canonibus, qui priuilegia sedium constituerunt, sicut in sexto ipsorum capitulo aperte monstratur. Unde Bonifacius : Nulli, inquit, uidetur incognita synodi constitutio Nicene, que ita precipit, ut eadem proprie uerba ponamus: Per unamquamque prouinciam ius metropolitanos singulos habere debere, nec cuiquam duas esse posse subiectas. Quod illi, quia aliter credendum non est, seruandum, sancto Spiritu suggerente, sibimet censuerunt; et paulo post: Quod idcirco dicimus, ut aduertat caritas tua, adeo nos canonum precepta seruare, ut ita constitutio quoque nostra diffiniat,  quatenus metropolitani sui unaqueque prouincia in omnibus rebus ordinationem semper exspectet. Et Leo ad Anastasium : Secundum sanctorum Patrum canones, Spiritu Dei conditos, et totius mundi reuerentia consecratos, metropolitanos singularum prouinciarum episcopos ius tradite sibi antiquitus dignitatis intemeratum habere decernimus. Et item Gelasius, ut supra ostendi, post descriptionem authenticarum Scripturarum, et Nicene, Constantinopolitane, ac Ephesine, Chalcedonensis quoque synodi, addidit: Et si qua sunt concilia a sanctis Patribus instituta, post horum quatuor auctoritatem, et custodienda et recipienda decreuimus. Ipsas autem epistolas, ut  predixi, et sepe dicere necessitas ipsa compellit, pro diuersorum Patrum consolatione diuersis temporibus datas, a sede apostolica uenerabiliter suscipiendas, sicut et facimus, dicit. Addam etiam: Si illa que de prefatorum pontificum apostolice sedis epistolis dicis recipiendos uenerandos canones esse, qui quod uis sanctum dicis et licitum, et quod non uis non sanctum et illicitum, ac si in uoluntate tua cuncta sint posita, et non sit qui tue possit resistere uoluntati, pande nobis, quesumus, quid censeas de eorum decretis, qui post Nicenum concilium, et alia catholica concilia, obseruanda decretalia constituta de eisdem sacris canonibus promulgata sanxerunt, sicut Siricius, Innocentius, Zosimus, Bonifacius, Celestinus, Leo, Hilarus, Symmachus,  Gelasius, Hormisda, Gregorius, et quique alii, quorum decreta Ecclesia catholica, et Patres ac predecessores nostri seruanda tenuerunt, et uenerati sunt. Et quoniam in quibusdam a prefatis, quos appellas canones, dissonant, magistrali censura decerne, que ex his sequi et que refutare debeamus: quoniam nisi tu ferula singularis auctoritatis de nostra consuetudine ista reieceris, que sicut et Patres nostri, mentibus nostris tenenda et seruanda imbibimus, non uidetur mihi ut facile ab ecclesiastico usu illa que tenemus generaliter ualeas remouere, de quibus satis superque superius potes relegere, que si tibi non suffecerint, nec plura sufficient. Tantum de una re superadiiciam, uidelicet quoniam qui dicis: Ecce qui canones recipiendi, uenerandi, ac  obseruandi habeantur, non satis eosdem canones perscrutatus es, in quibus, sicut scripsisti, habetur ut qui accusare alium elegerit, presens per se et non per alium accuset, inscriptione uidelicet premissa. Quod quia ad munimen tui conuertere studuisti, legere debueras, quia ipsa sententia de antiquis legibus Romanis fuit assumpta, in quibus legibus. In capituli interpretatione edicti ualentiniani de episcopali iudicio, posteriore uidelicet constitutione, ita scriptum habetur : Lex ista de diuersis rebus multa constituit, sed in primis de clericis quod dictum est, ut nisi per compromissi uinculum iudicium episcopale non adeant, posteriore lege Maioriani abrogatum est. Quam constitutionem, sicut petiit et obtinuit, ita ex tunc  hactenus Ecclesia conseruauit. Sed et sicut in litteris meis legisti, differentiam intelligere debueras inter admonitionem et de accusatione iudicationem, et inter hoc quod dixi, si ita est ut passim a multis et etiam publice in publicis placitis diuulgatur, et hoc quod non dixi, quia ita est. Unde a multis et etiam publice quod non licet, in publicis uel a publicis placitis accusaris. Et quod confuse dixisti, te mirari si aliqui ex his placitis fecissent a uobis pro hoc petitionem negotio, ex uerbis Callisti adiungens, nullus doctor per scripta accusetur, non bene distinxisti, quia nec bene intellexisti ex legibus et canonibus differentiam inter petitionem et accusationem. Reuolue hinc leges, et decreta sedis apostolice, et  disce que nescis. Unde iterum quasi uestigans, sequar te per angulosos anfractus, et dicam tibi ad notitiam pauca de pluribus, sed quibus te consequi ualeam. Innocentius ad Maximum et Seuerum episcopos scripsit : Nuper Maximilianus filius noster agens in rebus cuiusmodi querelam detulerit, libelli eius series annexa declarat. Et Gregorius Sabino subdiacono : Clerus ecclesie Regitane multa contra reuerentissimum fratrem nostrum Bonifacium episcopum suum, data nobis petitione, conquestus est, petens ut ad nos debuisset habere ueniendi licentiam, quatenus cause ipse hic subtiliter probarentur. Sed quia nos interim predictum fratrem nostrum huc modo non preuidimus deducendum, uisum nobis est illic  personam deputare ad causam eamdem cognoscendam. Et ideo mediis sacrosanctis Euangeliis, experientia tua, una cum Paulino, Proculo, Palumbo, uenerio, atque Martiano reuerentissimis fratribus cepiscopisque nostris, sine cuiusquam persone respectu, tam clericorum querelam, quam aduersus suum, sicut diximus, habent episcopum, uel si quam forte contra eos ille habuerit, cum omni equitate ac sollicitudine perscrutetur: et quidquid in ueritate cognouerit, nobis una cum predictis nostris fratribus subtiliter diligenterque significet, ut renuntiatione uestra redditi certiores, quid fieri debeat decernamus. Et ad predictos episcopos, clerus ecclesie Regitane contra reuerentissimum fratrem nostrum Bonifacium episcopum suum data nobis petitione  conquestus est, et reliqua. Sed et de auditione, sine petitione uel accusatione, ad Sabinum idem beatus Gregorius scripsit : Peruenit ad nos, inquiens, reuerentissimum Palumbum, fratrem et cepiscopum nostrum, quod dici graue est, Ecclesie sue, uel parochiarum causas utilitatesque negligere. Et post aliquanta: Ideoque experientia tua predictum fratrem nostrum studeat commonere, ut res Ecclesie, uel parochiarum suarum, siue ministeria, rationabiliter uindicet atque defendat, et reliqua. De accusatione autem episcopi, aut cuiuslibet ordinis clerici, ex sacris canonibus sufficienter supra potes relegere. uerumtamen oportet te discrete intelligere quod de accusatione leges dicunt: In criminalibus, inquiunt,  causis, uel obiectionibus, per mandatum nullus accuset, nec si per rescriptum principis hoc potuerit impetrare: sed ipse qui crimen intendit, presens per se accuset, ut scias quo sensu de accusatione hoc dicant. Et canones dicunt : Quisquis episcoporum accusatur, ad primatem prouincie ipsius causam deferat accusator, nec a communione suspendatur cui crimen intenditur, nisi ad causam suam dicendam electorum iudicum die statuta litteris euocatus minime occurrerit. Manifestum est autem, quia episcopus accusatus apud primatem non esse presens ostenditur, qui litteris euocari precipitur. Et Bonifacius de Maximo dicit : Si adesse uoluerit, presens  si confidit ad obiecta respondeat, scilicet presenti accusatori: si adesse neglexerit, dilationem sententie de absentia non lucretur. Accommoda ergo sensum tuum bene dictis, et non praue intelligi tradas bene dicta, ad tuum sensum illa inflectens. uelis enim uel nolis, illi erunt canones, quos catholica Ecclesia canones uocat, et non erunt illi canones, quos tua socordia ad effrenationis tue libertatem canones aduocas. Erunt autem epistole uenerabiliter suscipiende, a sede apostolica pro diuersorum Patrum consolatione date, quas canones uocas; et concilia a sanctis Patribus instituta, ad auctoritatem erunt custodienda et recipienda, sicut decreuit Gelasius, et ceteri sedis Romane pontifices, atque illi qui in eisdem conciliis, suggerente sibimet sancto Spiritu,  sacros canones condiderunt, et quos sedes apostolica, et Ecclesia catholica canones uocat. uerba quoque obstrusa, et undecunque per glossulas collecta, et sine ratione posita, que in hoc scripto tuo posuisti, sicut et in aliis domno regi et mihi olim directis congessisti, redarguunt te typo iactantie, cum dicat Apostolus: uocum nouitates deuita ; et: Malo quinque uerba loqui in Ecclesia ad edificationem, quam decem millia uerborum in lingua . Qui enim linguam, in qua natus es, non solum non loqui, uerum nec intelligere nisi per interpretem potes, cum suppeterent sufficienter uerba Latina, que in his locis ponere poteras, ubi Greca, et obstrusa, et interdum Scottica et alia barbara, ut tibi uisum fuit, nothata atque corrupta posuisti,  paret quia non ex humilitate, uel ad manifestationem, ea que dicere uoluisti Greca uerba, que ipse non intelligis, inconuenientissime posuisti, sed ad ostentationem illa insipientissime inseruisti, ut omnes qui illa legerint intelligere possint, te illa uelle uomere que non glutiisti. Hunc namque morem etiam a pueritia habuisti in his que te dictare rogabam, maxime autem in uersibus, et precipue in figuris porphyriacis, in quibus uerba lingue aliene, atque obstrusa, impropria et utilitate sensus carentia, que nec ipse intelligebas, studiose ponebas. Quod mente percipiebam, et mihi admodum displicebat: sed cum uiderem te per iactantiam amore laudis flagrare, et me non posse sentirem in etatis adolescentia te ad tantum robur mentis accendere,  ut ad discendi ac uersificandi studium te prouocarem, et iactantie a te prauitatem eraderem, ne acriori correptione fractus reuocareris ab studio, permisi te interim tantum, ut studio litterali incumberes, de scientia iactitare, donec in maturiori etate ab illo etiam uitio possem compescere, secutus pro modulo meo Apostolum, qui cum infirmum auditorem suum perpenderet, aut praua adhuc uelle agere, aut de actione recta humane laudis retributione gaudere, ait: uis non timere potestatem? bonum fac, et habebis laudem ex illa . Interea, quia illud, quo hec agere cogitabam, tempus ante tempus excessit, cum preceptione Apostoli, iubentis uocum nouitates uitare, ab hac iactantia et  ostentatione te doctorem et episcopum cohibere debueras: quoniam sancti et sapientes ac magne auctoritatis uiri, et etiam utriusque lingue, Grece uidelicet et Latine periti, suis scriptis uerba Greca, nisi ea que in Scripturis, uel canonibus, siue legibus, sine interpretatione sunt posita, et ueluti Latina in usu habita, uerum et obstrusa suis dictis immittere ad ostentationem noluerunt. De Hebrea uero lingua Alleluia, et Osanna, atque Amen, propter auctoritatem prime lingue, et reuerentiam sensus sine interpretatione usi fuerunt. Nos etiam moderni glossarios Grecos, quos suatim Lexicos uocari audiuimus, sed et sapientum scripta de nominibus obstrusis habemus, et adeo sensatuli sumus, ut nostras dictatiunculas eo usque circumducere  et producere possimus, quatenus uerba Greca uel obstrusa de glossariis assumpta in admirationem uel stuporem nescientibus seu scalpentes aures habentibus proferre possimus, cui uanitati obuiat Scriptura dicens: uanitas uanitatum, et omnia uanitas . Et timeo, quia sicut agis de uerbis, et canonum ac legum sensibus, nouitates uocum in eis delectando requirens, ad hoc usque te perducat elatio cordis, et iactantia inflate ac inanis scientie, ut ita in Scripturarum sensibus facias et aberres, quia ut Scriptura dicit: Qui modica spernit, paulatim decidit . Quoniam qui minora corrigere ac deuitare negligit, ad maiora proruens, ab statu iustitie, non quidem repente, sed partibus totus cadit. Attende igitur quod dicit Apostolus: Si  quis existimat se aliquid scire, nondum scit quemadmodum oporteat eum scire ; et: Si quis uult inter uos sapiens esse, stultus fiat, ut sit sapiens ; et: Nolite prudentes esse apud uosmetipsos ; et: Non alta sapientes, sed humilibus consentientes . Beatus quoque Gregorius in epistola sua dicit, quoniam domne Dominice salutes mandans ideo non rescripsit, quia cum esset Latina ei Grece scribere uoluit, paruipendens illi rescribere, quoniam a corde pensauit que per sermonem in scripto suscepit. De eo quod petis a me te instrui, si Bertricus de mea esset prouincia, non autem ex propria parochia, qualiter ex eo acturus essem, illo inspirante, qui cognita nequitia sibi dicentium: Magister, scimus quia uerax es, et  uiam Dei in ueritate doces, et non est tibi cura de aliquo, non enim respicis personam hominum, dic nobis, si licet censum dare Cesari, an non , respondeo tibi: Interrogabo te et ego unum sermonem. Rescribe mihi per ordinem et ex integro, qualiter ego feci et dixi, et qualiter tu fecisti et dixisti in placito confinium parochiarum nostrarum, te conhibente condicto de Amalberto parochiano meo, qui in tua parochia et mea prouincia legaliter uxorem accepit, et in parochiam meam duxit, quem tu irregulariter excommunicasti, et uxorem suam legaliter acceptam, que per mandatum tibi suggessit quoniam idem uir eius cum ea non posset concumbere, de parochia mea apud Laudunum ad tuum  iudicium reduci rogasti; et ego dicam tibi qualiter facerem de Bertrico, si de mea esset prouincia, et non esset ex propria mea parochia. De hoc quod dicis: Sciendus est modus correptionis, quin prefati Bertrici, utrum secretus, an publicus, utrum a Christianorum consortio, aut a corpore et sanguine Domini fuerit segregatus, quem publice deditum penitentie non audisti, et modum istius eiectionis de parochia mea nosse conuenit: Tibi respondeo, quia si tanto studio sacros canones perscrutateris, ut moderata discretione te in subiectorum tibi actibus gereres, ne in sanctarum Scripturarum auctoritatem predicationemque maiorum offenderes, et in ipsis tibi subiectis seruares quod scriptum est: Diligenter agnosce uultum pecoris tui, et omnes greges tuos considera  ; et: Perfode parietem, et uide abominationes, quas isti faciunt hic , quanta intentione illa legis, unde tua commenta compilare procuras, quatenus effrenis, et sine ullius cercitione, uiam uoluntatum tuarum currere, et in affectum cordis transire preualeas, bene intelligere posses et modum, quo toleratus et correptus et diu exspectatus fuit, quem audire potuisti, sicut eum in penitentia publica positum dicis te non audisse, et scire cur hac conditione isdem Bertricus, qui non est de mea parochia, neque de mea prouincia, regulariter cum suis exire precipitur. Et quoniam qua mente hoc interrogas me latere non potest, paratus, iuxta Petri uocem, ad satisfactionem omni poscenti, quantum Deus dederit, respondere de ea que in me  est spe , tibi ex hac questione respondeo, quia Pilatus ueritatem, quam ante oculos corporis, non autem ante oculos mentis habebat, quid est ueritas?  interrogauit, et audire non meruit, quia, ut dicit S. Gregorius, quam non inuenit humilem, ueritas fugit mentem; et: Qui ficte querunt, inuenire Dominum nunquam merentur ; et isdem: Dei uirtus, et Dei sapientia, a cuius facie est sapientia et intellectus ; et: Qui docet hominem scientiam, contra quem non est sapientia, non est prudentia, non est consilium ; quique est uia, ueritas, et uita , uia scilicet conuersationis sancte, ueritas doctrine diuine, uita beatitudinis sempiterne, confitetur, id est, laudat patrem, quia abscondit ea a sapientibus  et prudentibus , de quibus scriptum est: ue qui sapientes estis in oculis uestris, et coram uobismetipsis prudentes, que reuelauit paruulis , id est humilibus, quoniam, Qui resistit superbis, humilibus dat gratiam ; et: ualles, id est humiles, abundabunt frumento , id est eloquii diuini pabulo. His ita de his qui non sunt de mea parochia, sed neque de mea prouincia. Cum autem me interrogaueris de tuis parochianis, confido in clementissima gratia Dei dicentis: Aperi os tuum, et ego adimplebo illud , quoniam qui mihi dedit regimen discipline, dabit et spiritum sapientie, quo salutaria tibi ualeam respondere. Denique de hoc quod mihi obiicis, te scisse atque  sensisse, sepius de te similia me audisse, ac falso audita pro ueris recepisse, atque tenuisse, et quia uoluntarie audio uerba mendacii, et detractoribus tuis aurem libenter accommodo, non me ad iram commoueo, quia et capiti nostro plura et maiora mendaciter obiecta fuere, scilicet, quia demonium haberet, et publicanorum atque peccatorum esset amicus ; et multa alia. Unde et in his titulum mei Domini recognosco, et tanta ac talia mihi et facta, et dicta, et mandata habes, ut de his commoueri non possim: sed quod ad remedium tibi adinuenisti, remediabiliter dictum accipio: quia sicut Heliu preuius arrogantium, qui non meruit per beatum Iob, sicut ceteri amici eius, a sua stultitia hostiis expiari, de se dicit: uenter tuus quasi mustum  absque spiraculo, quod lagunculas nouas disrumpit , nisi se uerbis euaporet inflata aduersum me tua stomachatio, aut follem inflati uentris tui disrumperet, aut alias secundum antiquum petam,

Ut displosa sonat quantum uessica sonaret.
Factus sum insipiens, tu me cegisti. Sed nec te cogente tibi taliter responderem, nisi beatum Augustinum Iuliano, elato ac dure mentis iuueni et exepiscopo, respondisse huiusmodi sensu et partim etiam uerbis legissem, docente Paulo, et explanante Gregorio, qualiter sit respondendum Galatarum mentes habentibus. uerumtamen quia sapientibus et insipientibus debitor sum, precipue omnibus consistentibus  in prouincia Rhemensi, cuius sollicitudo mee indignitati est a Deo commissa, et unicuique secundum ordinem et personam ac qualitatem suam, inter quos et tu annumeraris, ue mihi est, si non docendo, custodiendo, suadendo, increpando, mulcendo, terrendo, aliquando leniter, aliquando uero seuerius agendo, pro uiribus et captu meo euangelizauero tibi cum aliis, que ad fidem rectam, et bonos mores, atque ad bonas actiones pertinent, in sanctis Scripturis atque sacris canonibus rectam habere intelligentiam, et continuam obseruantiam, et humilitatem, atque obedientiam tibi prelatis, secundum sanctas Scripturas, et eosdem sacros canones dependendam, et tibi subditis necessariam sollicitudinem,  et benignitatem, atque modestiam impendendam, et in his continuum laborem atque perseuerantiam. Quia cum dicitur nobis qualibuscunque speculatoribus: Quia sanguis nobis subditorum, si non annuntiauerimus eis, de manibus nostris requiretur , augetur metus. Quia si in subiectis suis, is qui prelatus ad speculandum est, etiam de morte corporis quandoque morituri tam grauiter reus tenetur, quo reatu de morte anime subiectorum constringitur, que potuisset semper uiuere, si uerba correptionis audisset? Sanguis ergo morientis de manibus speculatoris requiritur, quia peccatum subditi culpe prepositi si tacuerit reputatur. Et quia frequenter, iuxta preceptionem Domini, uerbis et litteris, secreto per me et cum aliis, te corripui, sed  correptionem meam, ut optaueram, prodesse tibi non uidi, de quibus reprehendi te audio, tacere tibi non audeo, et que aduersum me, rationi et auctoritati atque saluti tue contraria, contraque alios tibi male non meritos, quibus potes molitionibus satagis, unde apud homines inconueniens nomen episcopo, et periculum habes coram Domino, que nullo rancore sed pio animi dolore commemoro, tibi tacere non debeo, cum Dominus dicat: Ne oderis fratrem tuum in corde tuo, sed publice argue eum, ne habeas super illo peccatum ; et item: Si peccauerit in te frater tuus, increpa illum; si penitentiam egerit, dimitte illi . Non igitur nobis tacendum est ea que ad dicendum sunt necessaria, uel his a quibus honoramur, uel his  a quibus contemnimur, cum Dominus unicuique nostrum dicat: Ecce dedi faciem tuam ualentiorem faciebus eorum, et frontem tuam duriorem frontibus eorum: ut adamantem et silicem dedi faciem tuam , ut nec subditorum humilitatem debeamus erubescere, nec superbiam formidare. Sed nec honorantes, nec contemnentes nos admonere debemus erubescere, cum ueritas dicat: Qui me erubuerit et meos sermones, hunc filius hominis erubescet, cum uenerit in maiestate sua . Sed et quem in suis actibus infirmari, uel in contumacia permanere conspicimus, remissiores et clementiores nos illis, usque dum firmentur ac corrigantur, ostendere non debemus. Unde scriptum est: Filie tibi sunt, serua corpus illarum, et non ostendas hilarem  faciem tuam ad illas . Infirme quippe anime, atque ad appetitum mundi dedite, aliquando melius ex seueritate seruantur, ut obfirmata facie, id est per seueritatis custodiam, ab omni spe friuole remissionis obducta, inconstantem animam terreat, atque a delectatione uitiorum districtionis uigore constringat. Quod cum a doctore agitur, semper necesse est ut dulcedo et humilitas in corde teneatur, quatenus et multum amet, et nunquam contra eum quem corrigit, per elationem superbiat, cui tamen amorem suum, et humilitatem pro utilitate eius prodere recusat. Mihi ergo, fili et contemptor, et tibi parces, si a contumacia cordis, et ab inconditis moribus, atque inconuenientibus actibus resipueris. Tibi  et mihi parcam, quando ea, que de te displicenda audiero, aut corrigenda in te uidero uel cognouero, non tacebo. Ut igitur ego non taceam, et tu libenter audias, atque obaudias, consideremus pariter quam liber a commissorum sibi sanguine fuerat predicator egregius, qui dicebat: Mundus sum a sanguine omnium uestrum, non enim subterfugi quo minus annuntiarem omne consilium Dei uobis . Si enim non annuntiasset, mundus a sanguine eorum non esset: sed quibus omne consilium Dei annuntiare studuit, ab eorum sanguine mundus fuit. In qua uoce nos conuenimur, nos constringimur, nos rei esse ostendimur, qui sacerdotes et prelati uocamur, qui super ea mala que propria habemus alienas quoque mortes addimus, quia tot occidimus, quot ad mortem ire  quotidie tepidi et tacentes uidemus, et solertissime attendamus, quia non sufficit tantum si uerbo sine bono exemplo predicemus, quia cuius uita despicitur, restat ut et predicatio contemnatur; et: Qui mandatum soluerit et docuerit, hic minimus uocabitur in regno celorum; qui autem fecerit et docuerit, hic magnus uocabitur in regno celorum , id est in Ecclesia iustorum. Igitur corrige hec que egisti, et de cetero sollicite stude, ne huiusmodi probra incurras, aut scripturas authenticas, aut ea que Dominus per sanctos suos locutus est corrumpendo, quia scriptum est: Non addas quidquam uerbis illius, et arguaris, inueniarisque mendax . Quod ita catholici doctores exponunt: Ne corrumpas eloquia sanctarum Scripturarum, quod quidam heretici, ne his conuincerentur,  fecisse noscuntur.



CAPUT XLIu. Qualiter redire ualeat ad paterne caritatis dulcedinem.

Unde, frater et quondam dulcissime fili, qui exigentibus peccatis de nido paterno, uelut implumis, citius quam necesse fuerat euolasti, et antequam soliditate plumarum, id est humilitatis ueste fieres protectus, quasi nudus his animositatum et secularium cupiditatum spinis ac uepribus, quibus laceraris, insedisti, sed si uolueris sacris regulis et religioni concordari, gratia Dei sine difficultate ad cubile paterne dulcedinis redire ualebis, te ante teipsum repone, et memento unde excideris, et age penitentiam. Quod si uolueris, necesse est ut intelligas per  qualia et quanta delinquas, qui apud te tumens, nulli subesse uoles, et cunctis preesse non potes: et idcirco sacras regulas, peruerse interpretando, et quas praue interpretari non potes, quasi non sint, in tuis collectionibus ex studio pretermittendo, conuellere satagis, quibusdam etiam de tuo quedam contra ueritatem immittis, et dum inuictus esse desideras, exterius que non debes defendis, et interius ueram dilectionem amittis, et te a compage fraterne unanimitatis precidis: quod sine ulla dubitatione de illius magisterio tibi descendit, qui, ut scriptum est: Omne sublime uidet, et est rex super uniuersos filios superbie, factusque est ut nullum timeret ; quique dixit: Ascendam super altitudinem nubium,  similis ero Altissimo . Et quia diuine ordinationis dispositionem seruare, et socialem uitam in celo tenere non uoluit, Lucifer qui mane oriebatur de celo cecidit, et ueram beatitudinem perdens, miseriam sempiternam incurrit, sibi consentientes et obsequentes atque complices de beatis miseros fecit, et adeo in miseriam suam excreuit, ut se recognoscere et humiliare non possit. Quod uitium primis parentibus nostris immisit, ut suam culpam delinquentes non dicerent, sed in alium, uidelicet in auctorem sue conditionis, non autem iniquitatis, retorquere studerent. Quo uitio adhuc non minime laborat genus humanum, et timeo ac doleo quia ego et tu ab hoc uitio in totum alieni non simus. Attende igitur tota mentis intentione uerba beati Leonis, quibus  dicit : Sedis, inquiens, apostolice moderatio hanc temperantiam obseruat, ut seuerius agat cum obduratis, et ueniam cupiat prestare correctis. Quam temperantiam ex diuino magisterio sedes apostolica suscepit, et hanc omnibus sedibus imitandam proposuit: quoniam error confessus et correctus iam culpa caret, quia ueniam habet: error uero conuictus nec sic correctus, et culpam habet et uenia caret. Et, ut Augustinus dicit, melius est in factis malis humilis confessio, quam in bonis superba gloriatio. Et beatus Ioannes in Apocalypsi uoce diuina angelo, id est episcopo Ephesi dicit: Memor esto unde excideris, et age penitentiam, et prima opera fac: sin autem, uenio tibi et mouebo candelabrum  tuum de loco suo, nisi penitentiam egeris . Et angelo, id est episcopo Laodicie ecclesie dicit; Collyrio inunge oculos tuos ut uideas . Collyrio quippe oculos ut uideamus inungimus, cum ad conspiciendam ueri luminis claritatem intellectus nostri aciem medicamine operationis adiuuamus. Sicque in mutuam gratiam redire ualebimus, si hec et alia tibi salubria, et ministerio nostro competentia, agere et sequi uolueris: quia, ut item beatus Leo dicit: Dulcius munera gratie diuine proueniunt, quoties non sine magnis sudoribus acquiruntur, et minus uideri bonum solet pax continuata per otium quam reddita per labores: ipsa quoque ueritas et clarius renitescit, et fortius retinetur, dum que prius fides docuerit, hec postea examinatio confirmarit.  Noli ergo diutius, tanquam ciuili bello, nostris contra nos erectis signis armisque pugnare, et seditiones a multis et per multos super multos compressas, rediuiuo contumacie furore in perniciem tuam, et Ecclesie catholice commotionem reexcitare. Redi ad paternam caritatem humiliter, quam contempsisti contumaciter. Fiat pax, ut dicit beatus Augustinus de Donatistis contra Ecclesiam se erigentibus, in uirtute Ierusalem, que uirtus caritas est, cui sancte ciuitati dictum est: Fiat pax in uirtute tua, et abundantia in turribus tuis . Et noli te extollere contra maternam metropolis tue generalem totius prouincie sollicitudinem, et contra paternam nutritoris et ordinatoris tui benignitatem,  quam tibi cum ceteris, sine aliquo detrimento, tantum ut te recognoscas, et metropolis priuilegium, et metropolitani dilectio, sine difficultate cupiunt exhibere. Sciunt enim et auctoritas metropolis et metropolitanus, illum uere esse magnum, qui totius ambitionis fuerit alienus, dicente Domino: Quicunque uoluerit inter uos maior fieri, sit uester minister: et quicunque uoluerit inter uos primus esse, erit uester seruus, sicut filius hominis non uenit ministrari, sed ministrare . Et tamen, inquit Leo, hec illis tunc insinuabantur, qui de pusillo uolebant crescere, et de infimis ad summa transire. Tu autem, ut scriptum est, iam magister infantium, et doctor insipientium factus, debes modum tuum cognoscere, et tibi subditis, a quibus obedientiam exigis,  humilitatem obedientie tibi prelatis dependendo insinuare: presertim cum ordines et distinctiones episcoporum sacri canones et decreta sedis Romane pontificum, necnon et leges quas Ecclesia probat et seruat, sufficientissime ostendant, et irrefragabiliter conseruari decernant: que si quis presumit conuellere, quid est aliud nisi seipsum ab uniuersali Ecclesia, que partim iam in celo cum Deo regnat, partim autem adhuc in terris peregrinatur, et ad patriam celestem suspirat, precidere? Unde, frater, maximo cordis dolore perculsus, cogor tibi dicere quod Moyses et Aaron rebelli et sibi populo resistenti dixerunt: Nec contra nos est murmur uestrum, sed contra Dominum. Nos enim quid sumus?  Et licet me nichil esse cognoscam, scio tamen quia  seruanda est mihi in corde humilitas, et quando causa exigit, in regimine discipline miscenda est lenitas cum seueritate. Faciendum quoddam ex utroque temperamentum, ut neque multa asperitate exulcerentur subditi, neque nimia benignitate soluantur iura regiminis. Quod iuxta Pauli uocem , bene illa tabernaculi arca significat, in qua cum tabulis uirga simul et manna est: quia cum sacre Scripture scientia in rectoris pectore sic esse debet uirga districtionis, ut sit etiam manna dulcedinis: et rursum non sit tanta dulcedo, ne hac dissolutione sui loci oblitus quis pereat. Nam falsa pietate superatus, quia ferire Heli delinquentes filios noluit, apud districtum iudicem semetipsum cum filiis crudeli damnatione percussit. Si autem mihi locus et possibilitas,  quocunque obstaculo intercludente, ad id exsequendum quod debeo defuerit, ponam sartaginem inter me et obsistentem mihi, murum ferreum, ut zeli munitione defendar, ne destitutus pro dissolutione condemner.



CAPUT XLu. Ut recordetur quanta in dulcedine fuerit initio episcopatus, et deponat animositatem.

Tandem, frater et fili, moneo te, reduc in memoriam, qui nunc es omnibus in prouerbio, et motione capitis, atque in fabula et cantico tota die, cum quanta quiete a tumultu cogitationum, quibus nunc in diuersas distenderis, degebas in primis diebus quando ad episcopatum uenisti, cum quanta benignitate a domno rege suscipiebaris, quanta dulcedine mea fruebaris, quanta unanimitate cum fratribus et  cepiscopis nostris utebaris, cum quanto amore a Palatinis, et ab aliis huius terre hominibus colebaris, cum quanta amoris reuerentia a tibi commissis, sed et a nostris, a quibus et cum quibus et inter quos nutritus fuisti, uenerabaris, antequam immoderatus amor seculi tibi irreperet, et per quosdam subriperet, et ad se te raperet; et cum te raptum habuit, fecit mundus sicut solet facere mundus immundus, cunctos quos accepit decepit, cunctos quibus arrisit irrisit, et sicut a plurimis dicitur, ad ea te sponte offerre  exsequenda perduxit, que in tantum detestabaris, ut antea  tibi collum abscideretur, quam ad illa perducereris agenda, que multi dicunt a te etiam iterata. Et sicut illa non seruasti uera, que toties atque tantisper alligare curasti, qui solebas dicere et scribere, quia uerba sacerdotis aut uera sunt aut sacrilega, ita sunt nichilominus falsa que diceris per plures disseminare, scilicet quia nichil aliud aduersum te habeo, nisi quoniam non uis consentire ut sedes apostolica suam potestatem non habeat. A temetipso enim hec dicis, et non alii tibi dixerunt de me, nec didicisti a me, nec etiam uidisti in me, uel audisti ex me: sed tu auxiliator humanus illam summam sedem non petitus inde adiuuas unde a te se adiuuari non sentit. Iam per annorum millia etiam in paganismo orbis caput existens, nec ex quo Petrum apostolorum  Cepham, quin caput et principem, cui Dominus dixit: Tu es Petrus et super hanc petram, id est, super hanc firmam et solidam fidei confessionem, quam tu es confessus, edificabo Ecclesiam meam ; et: Ac tu aliquando conuersus confirma fratres tuos ; et: Si diligis me, pasce oues meas , uidelicet que sunt in uniuerso mundo, quaquauersum se catholica diffundit Ecclesia, licet per terrarum plagas dispersa, sub uno tamen pastore ac pastorum principe Christo, unitate fidei in ouili uno conclusa, suscipere meruit prima sedes, et omnium ecclesiarum in toto orbe terrarum mater atque magistra, antequam heri sero uel nudiustertius terra te germinaret, et uterus maternus in hanc lucem produceret, mansit et permanet. Nam  non ego, sed tu illius potestati ac priuilegio derogare uideris, qui Dei ordinationi, quam per eam disposuit, ut nulli subesse ualeas, resistere prout potes laboras. Quanquam non unde, nec sicut canones sacri, quos ipsa ueneratur et seruat, precipiunt, sed pro motibus incompositi animi tui, undecunque et per andronas de hora in horam appellas, et illam semel etiam et secundo ab ea litteris euocatus adire detrectas: cum ea que uoles, et pro quibus te illam fingis appellando adire, quolibet modo apud domnum regem obtines, pro certo sciens adhuc de causis regulari ordine non te compellari, pro quibus appellans in synodo, cum appellatione tua illam, sicut ipsa per canones precipit, cures adire. Licet absque rationabili necessitate, quantum ex te constat, litteras  euocationis tue obtinueris, ut ipsam primam et sanctam sedem adires. Ceterum ipsa unde et sicut audit rescribit. Crede mihi, frater ac fili, si qui sunt qui te hortantur in hac pertinacia, quam indebite et sine ulla necessitate assumpsisti, et in qua permanes, pertinere, non pro tua salute, neque pro tuo honore hoc faciunt. Et non episcopum, non quemcunque sanum sapientem inuenies, cum ad certam rationem ueneris, qui tibi consentiat ita intelligere debere sacras regulas, sicut eas interpretaris, et ab aliis uis intelligi, ut nulli debeas subdi: quod tibi pressius demonstrabo, si necessitate, quod absit, cogente me ad hoc sine mea uoluntate compuleris. Accipe ergo salubre et honestum tibi oblatum  consilium. Depone noxiam tibi animositatem, et illas nenias, quin potius tragedias, que uadis per tuas collectiones et subscriptiones interpretando, mihi ostende, et tempore congruo, cum quibus et cum quantis uolueris de fratribus et cepiscopis nostris, sed et de communibus nostris fidelibus, familiariter illas legamus, et inueniamus inde consilium, qualiter et sine tuo periculo, et sine opprobrio sopiantur, quia illa tua subscriptio, diuine auctoritatis, que per beatum Leonem dicit, quia in causis, que ad generalem obseruantiam pertinent omnium Domini sacerdotum, nichil sine primatibus oportet impleri, est contradictio. Et si in plurimorum sapientum notitiam perlata fuerit tua derisio, incipient, inquit Dominus, omnes illudere ei, dicentes:  Quia hic homo cepit edificare, et non potuit consummare . Quia enim nichil fit, nisi quod aut Dominus uoluntate facit, aut fieri contra uoluntatem suam interdum iuste permittit, et miro modo fit, quia eius consilio militant etiam que eius consilio repugnant, si quedam aliquando peruerse a peruersis obtinentur, uel euindicantur, aut ad eorum damnationem, aut ad electorum purgationem, aut ad utrumque fieri Dominus iuste permittit, et in suo tempore eos irridebit, quia sicut item scriptum est: Illusionibus ipse deludet . Propter quod Psalmista Spiritu sancto repletus, unumquemque fidelem admonet dicens: Noli emulari in eo qui prosperatur in uia sua, in homine faciente iniustitias, quoniam qui malignantur exterminabuntur. Et: uidi impium superexaltatum, et eleuatum super cedros  Libani. Transiui, et ecce non erat, quesiui eum, et non est inuentus locus eius. Custodi innocentiam et uide equitatem, quoniam sunt reliquie homini pacifico .



CAPUT XLuI. De eo quod gloriatur se in omnibus, que contra quoslibet suscepit, fuisse ac semper fore uictorem.

Que idcirco dico, quia sicut a pluribus audio, per uanitatem te iactitas, quoniam quecunque incepisti, aut contra regem, aut contra me, aut contra quoscunque tuorum, siue clericos, siue laicos, qui contra tuam uoluntatem fecerunt, uel contra uicinos tuos, qui se contra te erexerunt, totum ex parte maxima semper euicisti, et quod adhuc restat euinces. Unde tunc potes in Domino te gloriari uictorem, si per rectitudinem uincis errorem; si autem de errore errorem,  aut uincis rectitudinem per errorem, non te potes gloriari uictorem, sed debes flere miserabiliter te uictum errore, et si ita non sapis, insipide desipis, quia unde tristari et flere debueras, inde iactaris. Grauiore enim sunt uindicta plectendi, qui gaudent etiam in delictis. et letantur cum male fecerint, et exsultant in rebus pessimis. Et quidam sapiens dicit: Qui semper uincit non semper bene uincit. Quando enim nobis diabolus uincendi libidinem suggerit, debemus recordari sententie beati Gregorii in capitulo decimo huius opusculi supra posite, qua dicit sepe se uidisse, quod cum se ad feriendum grauiter rhinoceros, id est temporali potestate fultus accenderet, et quasi eleuato cornu  subiectis intentaret damnationem, repente fronti signo crucis impresso omne in se incendium furoris exstinxisset, et minas deposuisset. Et si homini seculari potestate predito sic utique est agendum, quid nos miseri sacerdotes in iudicio Dei dicemus, qui loco sacerdotali deuincti, non nostras ullo modo, sed diuinas iniurias cum misericordia et discretione in alios, et cum seueritate in nosmetipsos, uindicare debemus, si ad euindicationem parati semper existimus, quibus dicitur: Benefacite his qui oderunt uos, non reddentes malum pro malo . Scriptum est enim: Mihi uindictam, et ego retribuam, dicit Dominus: sed si esurierit inimicus tuus, ciba illum; si sitit, potum da illi . Et Salomon dicit: Melior est patiens uiro forte, et qui dominatur  animo suo expugnatore urbium . Minor est ergo uictoria urbes expugnare, quia extra sunt que uincuntur: maius autem est quod per patientiam uincitur, quia ipse a se animus superatur, et semetipsum sibimetipsi subiicit, quando eum patientia in humilitate tolerantie substernit. Qui, inquit Apostolus, sunt Christi, carnem suam crucifixerunt cum uitiis et concupiscentiis , ut non solum a prauo opere, sed etiam a concupiscentia praui operis crucifixi, non sequamur deliberatione, minime autem opere, quod praue a nobis concupiscitur, uel in mente suggeritur, Domini incessanter petentes clementiam, ut qui nos iussit uigilare et orare, ut non intremus in tentationem, sua nos gratia protegat, ne inducamur in tentationem: et si ut homines  labimur, citius ad penitentiam redeamus ut non regnet peccatum in nostro mortali corpore ad obediendum desideriis eius; cui uidelicet peccato, si tollere non possumus, ut non sit in nobis tollamus tamen per Dei adiutorium illi regnum, ne dominetur nostri. Maxima quippe infelicitas est hominis, in malo suo prosperari feliciter. Scriptum est enim: Tria sunt que bene gradiuntur, et quartum quod incedit feliciter . Non enim omne quod feliciter, bene: nec omne quod bene, feliciter. Feliciter enim semper incedere, filio perditionis est proprium. Grandis namque offensa est, ut Hieronymus dicit, postquam peccaueris, iram Dei non mereri. Et sanctus Gregorius: Necesse est ut peccantes quosque tunc consideremus amplius miseros  esse, quando eos conspicimus in culpa sua sine flagello derelictos. Hinc etenim per Salomonem dicitur: Auersio paruulorum interficiet eos, et prosperitas stultorum perdet illos . Qui enim a Deo auertitur et prosperatur, tanto perditioni fit proximus, quanto zelo discipline inuenitur alienus: quo contra Psalmista de Moyse, et Aaron, et Samuele dicit: Quia inuocabant Dominum, et ipse exaudiebat illos, in columna nubis loquebatur ad eos. Custodiebant testimonia eius, et preceptum quod dedit illis ; et more prophetico conuersus mox ad Dominum dicit: Domine Deus noster, tu exaudiebas eos: Deus, tu propitius fuisti eis, et ulciscens in omnes adinuentiones eorum. Propitiatio quippe Dei,  est delinquentem corripere. Cum iudicamur, inquit, a Domino corripimur, ut non cum hoc mundo damnemur ; et: Qui in bonis ducunt dies suos, ut scriptum est, in puncto ad inferna descendunt . Hinc enim Psalmista de Domino dicit: Immissiones per angelos malos, uiam fecit semite ire sue . Cor quippe Dominus prioribus meritis aggrauatum iuste permittit etiam subsequentibus malignorum spirituum persuasionibus falli: quod cum digne in culpam trahitur, reatus eius in pena cumulatur. Unde et ire sue Domino uiam facere est, in eos, qui punire in se causas recte noluerunt, districte iudicando dilatare: ut qui illuminati agere recta noluerunt, iuste cecati adhuc faciant unde amplius puniri mereantur, de quibus dicit Apostolus:  Ut impleant peccata sua semper . Et hinc uoce angeli ad Ioannem dicitur: Qui nocet, noceat adhuc, et qui in sordibus est, sordescat adhuc . Et hinc Dauid dicit: Appone iniquitatem super iniquitatem eorum, et non intrent in iustitiam tuam . Et hinc per Moysen dicitur: Nondum completa sunt peccata Amorrheorum . Hinc per eumdem Dominus dicit: Nonne hec condita sunt apud me, et signata in thesauris meis? In die ultionis reddam eis . Et quia eorum mala narrauit, illico adiunxit: In tempore quo lapsus fuerit pes eorum. Ecce atrocissima peccata illorum describuntur, et tamen ad ultionis diem adhuc subsequens lapsus aspicitur, quo eorum culpe cumulentur. Habent iam quidem unde feriri mereantur, sed sustinetur  tamen adhuc peccatum crescere, ut peccantes possit acrior culpa cruciare. Iam meretur supplicium peccatum et causa peccati, sed exspectatur adhuc, ut augmentum supplicii subroget peccatum et pena peccati. Peccatum, inquit Gregorius , quod per penitentiam citius non deletur, aut peccatum est et causa peccati, aut peccatum est et pena peccati, aut peccatum simul causa et pena peccati. Omne enim quod prius committimus, peccatum est: sed si citius penitendo non tergitur, iusto iudicio omnipotens Deus obligatam peccatis mentem etiam in culpam alteram permittit cadere, ut que flendo et corrigendo noluit mundare quod fecit, peccatum incipiat peccato cumulare. Peccatum ergo, quod penitentie lamento non diluitur, peccatum  simul est et causa peccati, quia ex illo oritur unde adhuc peccatoris animus altius obligetur. Peccatum uero quod ex peccato sequitur, peccatum simul est et pena peccati, quia excrescente cecitate ex retributione prioris culpe generatur, ut quasi iam quedam sint in peccatore supplicia ipsa incrementa uitiorum. Peccatum quippe tibi fuit insolentie contumacia, cum sine causa, si tamen sine causa, contra domnum regem te irrationabiliter erexisti: a quo peccato quia per humilitatis debitam et rationabilem satisfactionem noluisti respicere, exegisti ut ageret et agi preciperet in te, unde amplius furore exagitatus te contra illum commoueres: qua commotione deuictus, in peccatum subsequens incidisti,  ut perniciosas excommunicationum maledictiones in eos etiam qui erga te non inde peccauerunt exereres: quasi non in te, sed in illum ipsa pericula, que de eisdem maledictionibus imminebant, redundarent. Qui te ad hoc prouocauit ut taliter innoxiis malediceres, cum de his qui non iudicio iustitie, sed liuore uindicte maledicunt, dicat Apostolus: Neque maledici regnum Dei possidebunt . Et hoc peccatum exstitit pena precedentis contumacie insolentis peccati, et causa adhuc subsequentis peccati: quia cum uoluisti ostentare nichil te contra rationem in ipsa excommunicatione parochie tue fecisse, et uerecundiam irrationabilis facti a te depellere, et non esse ita te subditum Metropolitane prelationi, ut non libere quidquid  uelles in parochia tua sine meo consultu agere posses, meque preuaricatorem canonum esse, quia quod ligasti in parochia tua presumpsi absoluere, et non esse soluta que solui, quin potius sedes apostolica, et omnes illi per quos Deus sacros canones suo Spiritu condidit, ac per hoc ipse Deus, si recte intellexisses, absoluit, nisi contra ea que tibi et parochie tue scripsi, tecum sentirent, atque in prefato sensu subscriberent. In hanc uesaniam ex retributione iustitie corruisti, ut sicut de auersore principe scriptum est: Qui peccauit, et peccare fecit Isrel , contra euangelicam ueritatem, et apostolicam auctoritatem, et sacrorum canonum constitutionem, de quibus promulgata sunt illa scripta, que per me in unum collecta, et tibi ac parochie tue  constant esse directa, et ipse subscriberes, et alios subscribere faceres, reclamantibus aduersum te sacris regulis, ut inconsulto priore tuo nichil noui facere presumas, quoniam que ad generalem obseruantiam omnium Domini pertinent sacerdotum, nichil sine primatibus oportet impleri. Sed quia nerui testiculorum Behemoth perplexi sunt, cum his te explicare finxisti, te durius et multiplicius nexuisti, et super dolorem uulnerum tuorum ipse superaddens, alios solutos tecum connexuisti, insuper et contra canones, et decreta sedis Romane pontificum commenta ad hoc collegisti, quatenus te ut onagrum liberum a sede metropolitana monstrares, et me ut preuaricatorem canonum, eisdem commentationum tuarum uinculis astrictum ininsolubiliter demonstrares,  et adhuc etiam sicut de malo in peius, ita de peiore in pessimum profecisti, ut non solum tibi commissis clericis, sed et episcopis illa figmenta compilata, et regi danda ostenderes, et mihi dari faceres, ut per illa me concrederem, et adeo me tibi subiugarem, ut, sicut mandasti, uerba euangelica et apostolica atque canonica, que tibi et Ecclesie tibi commisse direxeram, igne cremarem, et me non solum a gradu, uerum et a Christianitate exuerem, et potum mortis mihi a te propinatum bibens, etiam homicida mei uelut Iudas penitendo existerem, et in hoc etiam grauius a Iuda differrem, ut de bono facto me peniteret. Hoc namque poculum, quod  confecisti ex nominibus sanctorum apostolice sedis pontificum, quasi ad ora melle oblitum, et indiscrete commixtum, de quo tibi commissos clericos potionasti, et quod quibusdam episcopis obtulisti, et Satanas primis parentibus nostris in paradiso obtulit, quando pomum bonum ad uescendum, et pulchrum oculis, aspectuque delectabile ostendit, eisque dixit: Quacunque die comederitis ex eo, aperientur oculi uestri, et eritis sicut dii scientes bonum et malum ; et quibus promisit diuinitatem, tulit immortalitatem, et pollicens liberam et nulli subiectam deitatis equalitatem, captiuitatis eis intulit miseram seruitutem, quos sibi complices fecerat ad iniquitatem. Et tu clericis tuis, qui, inquis, mihi eodem Deo auctore commissi sunt, et in his  similiter sentiunt, solliciti seruare unitatem spiritus in uinculo pacis, hac mecum pace potiantur, ac si patenter addendo diceres, et in transgressionem sanctarum regularum per sanctum uere Spiritum prolatarum gradiantur; et mox subsequendo: Si, inquiens, aliqui secus nolentes fieri socii huius discipline, nec habeantur participes communionis nostre. Quod non est aliud dicere, nisi permaneant in catholice Ecclesie communione, et si forte non uerbis, rebus tamen quibusdam episcopis persuadendo: Hanc, inquiens, tenete et mecum euindicate compilationem, et nulli nisi Romano pontifici debebitis subiectionem, et dissipabitis mecum Dei ordinationem in communis episcopalis ordinis discretam sedibus dignitatem. Sed concedamus hec  dicere et agere posse aliquem arrogantem atque iactantem, illa uero diuinare non ualeo, quomodo in mentem tuam uenire potuit, ut regi illam compilationem uersibus inuersis, scilicet adulatoriis sensibus prelitam uelles ostendere, quem latere non posse sciebas ad quid illam uoluisti colligere. Sed et mihi quomodo potuisti mandare, ut non solum ea que edificaui destruerem, uerum sic metropolitane sedis priuilegium et meipsum tibi subiicerem, et Euangelia, atque apostolos, et prophetas, et canones incendendo negarem, ut sicut ethnicus et publicanus omnibus fierem, cum licet infirmus et fragilis una cum sancta Ecclesia frequentissime cantem, esse uirum sanctum, qui pro lege Dei sui certauit usque ad mortem. Et hinc anxie mihi hesitanti  occurrit Paulus de huiusmodi dicens: Cum cognouissent Deum, non sicut Deum glorificauerunt, aut gratias egerunt, sed euanuerunt in cogitationibus suis, et obscuratum est insipiens cor eorum: dicentes enim se esse sapientes, stulti facti sunt . De quibus et Dominus ad Ezechielem prophetam dicit: Patres, inquiens, eorum preuaricati sunt pactum meum usque ad diem hanc, et filii dura ceruice et indomabili corde sunt, ad quos ego mitto te . Sed prius nobis ex uerbis beati Gregorii dicendum est quid sit pactum: In pacto, inquit , discordantium partium uoluntas impletur, ut ad uotum suum queque perueniat, et iurgia desiderato fine concludat. Quod pactum inter  Deum et homines preuaricatum Deus queritur. Et ecce est una culpa superbie, quia preuaricati sunt pactum. Ecce altera obstinationis, quia usque ad diem hanc. Ecce culpa grauis impudentie, quia dura facie, quoniam mala que faciunt iam nec erubescunt, et nunquam uel post culpas ad penitentiam redeunt, quia indomabili corde sunt. Cum uero tante prauitatis, tanteque obstinationis sint hi, ad quos propheta mittitur, quis iam non uideat quia persona prophete a tam peruersis hominibus despici ualeat? Sed ecce auctoritas persone tribuitur, cum subditur: Et dices ad eos: Hec dicit Dominus, si forte uel ipsi audiant, et si forte quiescant, quia domus exasperans est . Et tu, fili hominis, ne timeas eos, neque  sermones eorum metuas, quia domus exasperans est.  Stultum enim ualde est, si illis placere querimus, quos non placere Domino scimus. Debemus autem habere in metu et reuerentia iudicia iustorum, quia membra omnipotentis Dei sunt, et hoc ipsi in terra reprehendunt, quod Dominus redarguit e celo. Nam peruersorum derogatio, uite nostre approbatio est quia iam ostenditur nos aliquid iustitie habere, si illis displicere incipimus qui non placent Deo. Ideo boni timendi sunt ne offendantur, ne fortasse per eos ille prouocetur ad iracundiam, qui eorum corda semper inhabitat. Propter quod etiam subditur: Tu autem, fili hominis, audi quecunque loquor ad te, et noli esse exasperans, sicut domus exasperatrix est. Nisi enim ad loquendum uerba cum  mittebatur obediret, omnipotentem Dominum, sicut auditores de peruerso opere, sic propheta, id est predicator de suo silentio Deum exasperasset.



CAPUT XLuII. Quod uictum se nunquam agnoscat. De eius in metro politanum rebellione: et quod sacra eloquia exuri petierit, et schisma subscriptione sua fecerit. Et de iniustis eius obligamentis.

Unde mihi, ad cuius sollicitudinem pertinere dignosceris, non est tibi tacendum. Et quia ego monendo et tu resistendo luctari cepimus, et puto in hac presenti luctatione non ante sextam, aut septimam, uel usque ad decimam uolutionem patieris succumbere: nempe, ut timeo, etiam cum ratione, ueritate, atque auctoritate, ac nube testium, acriori  duello Daretis et Entelli iustissime uictus, et iudicum iustorum clamoribus percitus, iam subtus iacens, uictum te dicere non dignaberis, et que ad tuam instructionem et correptionem tibi scripta sunt, non ad edificationem suscipies, sed ad contentionem exaggerare studebis, et more tuo sueto ut inuictus sis, secutus Heliu precursorem arrogantium, et in arrogantia sua inuictissimum, qui dixit: Plenus sum sermonibus, et coarctat me spiritus uteri mei: loquar et respirabo paululum, aperiam labia mea et respondebo , te intra te cohibere non poteris, quin scientiam tuam sine ratione et auctoritate in auras incondite ut soles non proferas, et ut me ad rescribendum compellere possis, quatenus horas utilitati  et necessitati impendendas inutilitati et superfluitati expendam, friuola et inutilia atque ratione carentia rescribere decertabis, et illa que iam a me tibi scripta sunt, sed et tuas ineptias ad episcoporum et sapientum examen me producere ad meum pro te dolorem et ad tuam perniciem exiges, et ueniet super te, sicut uereor, illa sententia que scripta est: Necesse est ut ueniant scandala, ue autem homini illi per quem scandalum uenit . Et sicut me et eos qui mecum te nutrierunt, deinde alios atque alios, sed et plures de his qui tibi commissi fuerunt, uerum et de his qui a te in fedus familiaritatemque suscepti fuerunt, uiritim dereliquisti, et uicissim alios atque alios tibi in amicitiam et familiaritatem recepisti, cum delegeris potius eorum, qui se per  diuersa iactantes ab unitate catholice fraternitatis preciderunt, uel propter irreuocabilem suam pertinaciam precidi exegerunt, ut nostris temporibus Gothescalcus atque Guntarius, exitiabilem pertinaciam sequi, quam ecclesiasticam mansuetudinem et piam paternitatem. Contingat tibi, quod absit, cum eis habere partem, quorum studueris imitari peruersam intentionem: et idcirco si, quod non opto sed timeo, in hac dementia sicut cepisti uolueris perseuerare, ne amplius contra uerbosum studeam contendere uerbis, sed ista aut ad correctionem, aut per aliorum iudicium ad tuam reuictionem sufficere ualeant, et mihi de auulsione dextri oculi uel dextre manus abscissione dolor continuus et perpetuus meror accidat, sicut ex uerbis beati Gregorii tria tibi proposui:  peccatum scilicet, et causam peccati, ac penam peccati: que etiam si negare uelis admisisse conuinceris, tibi alia tria ex uerbis beati Augustini proponam, ut sicut scriptum est, uideas, et scias, et recogites, et intelligas pariter . Primum quidem prouectum auaritie, unde Apostolus, et auaritia que est idolorum seruitus . Auaritia enim, ut demonstrat Gregorius, non solum pecunie est, sed etiam altitudinis. Recte quippe auaritia dicitur, cum super modum sublimitas ambitur. Quod incidisse uideris, qui contra decretum a Deo ordinatum, ne subditus secundum regulas tuo metropolitano fias, ut supra ostendi, rebellare conaris. In quo si perseuerare delegeris, quantum delinquas, cum tantis  auctoritatibus reuincaris, ex eiusdem beati Augustini uerbis, que de sancti Cypriani dictis deprompsit, tibi ostendere necessarium duxi. Ait enim sanctus Cyprianus : Post inspirationem, inquiens, et reuelationem factam, qui in eo quod errauerat perseuerat prudens et sciens, sine uenia ignorantie peccat: presumptione enim atque obstinatione quadam nititur, cum ratione superetur. Hinc Augustinus : Hoc uerissimum est, longe grauius esse peccatum eius qui sciens, quam eius qui nesciens peccauerit. Et ideo uir sanctus Cyprianus, non solum doctus, sed etiam docilis, quod in laude episcopi quem designat Apostolus, sic ipse intellexit, ut diceret etiam hoc in episcopo esse diligendum,  non solum ut scienter doceat, sed etiam patienter discat. Non dubito quod si istam questionem in Ecclesia diu multumque uersantem cum uiris sanctissimis doctissimisque tractaret, per quos postea factum est, ut antiqua illa consuetudo etiam plenario concilio firmaretur, sine dubitatione demonstraret, non solum quam deuotus esse in his que firmissima ueritate perceperat, uerum etiam quam docibilis in his que minus aduerterat. Et tamen cum manifestissimum sit multo grauius peccare scientem quam nescientem, uellem mihi aliquis diceret: Si quis in heresim incurrat, nesciens quantum malum sit, et alius ab auaritia non recedat, sciens quantum malum sit, quis eorum sit peior? Possum etiam ita proponere, si alius nesciens in heresim  incurrat, et sciens alius ab idololatria non recedat, quia et Apostolus dicit: Auaritia que est idolorum seruitus , et ipse Cyprianus eamdem sententiam non aliter intellexit. sicut ad Antonianum scribens ait : Nec sibi in hoc noui heretici blandiantur, quod se dicant idololatris non communicare, quando sint et apud illos adulteri et fraudatores qui teneantur idololatrie crimine, secundum Apostolum dicentem : Hoc enim scitote intelligentes, quia omnis fornicator, aut immundus, aut fraudator, quod est idololatria, non habet hereditatem in regno Christi et Dei; et iterum: Mortificate itaque membra uestra que sunt super terram, exponentes fornicationem, immunditiam, et  concupiscentiam malam, et auaritiam que est idolorum seruitus . Quero ergo quis peccet grauius, qui nesciens in heresim incurrerit, an qui sciens ab auaritia, id est ab idololatria non recesserit? Secundum quidem illam regulam, qua peccata scientium peccatis ignorantie preponuntur, auarus cum scientia uincit in scelere hereticum nescientem. Sed ne forte hoc fiat, facit in heresi sceleris ipsius magnitudo, quod facit in auaritia scientis admissio, ut hereticus nesciens auaro scienti cequetur. Exustionem quoque diuinorum eloquiorum, quam mihi persuadere, si posses, obtentu apud te obtinende pacis conatus fuisti, sicut clericos parochie tue eodem obtentu per irregularem subscriptionem tecum connexuisti. Legimus quippe esse os cordis,  sicut et os corporis. De ore enim cordis scriptum est: Labia dolosa in corde, et corde locuti sunt ; et iuxta euangelicam ueritatem: De corde exeunt cogitationes male, homicidia, periuria, falsa testimonia , et reliqua que ex ore cordis ad aliorum procedunt notitiam per os corporis. Et legimus deliberationem uoluntatis esse perfectionem operis, dicente Domino: Qui uiderit mulierem ad concupiscendum eam, iam mechatus est eam in corde suo , et ad discipulos suos: Posui, inquit uos, ut eatis et fructum afferatis . Eatis, inquit Gregorius, uolendo, fructum afferatis operando. Eatis enim uolendo dixi, quia uelle aliquid facere iam mente ire est. Et tu adeo ex deliberatione uoluntatis peruenisti ad operationem sermonis,  ut mortiferum ad bibendum mihi propinares, scilicet ut eloquia sacra gratia tui incenderem, nisi mihi ille adesset qui in se credentibus repromisit dicens: Si mortiferum quid biberint, non eos nocebit . Dum pestiferas, inquit beatus Gregorius, suasiones audiunt, sed tamen ad operationem prauam minime pertrahuntur, mortiferum quidem est quod bibunt, sed non eis nocebit. Et licet me Deus hinc gratia sua seruauerit, tu tamen, nisi penitueris, studii tui lues iudicium. Tardius, inquit beatus Gregorius , peccatum soluitur, quod et per consilium solidatur: nisi enim mens omnimodo eterna despiceret, in culpa ex iudicio non periret. Hinc est quod per prophetam Dominus non tam precipitationum praua, quam delictorum  studia reprehendit dicens: Ne forte egrediatur ut ignis indignatio mea, et succendatur, et non sit qui exstinguat propter malitiam studiorum uestrorum . Hinc iterum iratus dicit: uisitabo super uos iuxta fructum studiorum uestrorum . Quoniam igitur a peccatis aliis differunt peccata que per consilium perpetrantur, non tam praua facta Dominus, quam studia prauitatis insequitur. In factis enim sepe infirmitate, sepe negligentia, in studiis uero malitiosa semper intentione peccatur. Hinc ergo colligant qui in culpa se etiam per consilium ligant, qua quandoque ultione feriendi sunt, qui nunc prauorum non socii, sed principes fiunt. Schisma nichilominus, quo te a tibi commissis separaturum monstrasti, nisi tectum subscriberent,  quos tecum subscribentes a nobis, qui ea que tibi et ecclesie tibi commisse, de euangelica ueritate, et apostolica auctoritate, atque canonica institutione direxi, seruamus, imo ab Ecclesia catholica, que illa seruat et irrefragabiliter omnes seruare docet. Ut quoniam me ex merito meo despicis, ex beati Augustini uerbis de Scripture sacre auctoritate docentis agnoscas quam graue peccatum sit idololatria, quod ex ambitu altitudinis admisisse uideris, et quia grauius est incensio diuinorum eloquiorum, ad quod me quantum ex te fuit traduxisti, et quoniam grauissimum sit peccatum schisma, quo te a fraterna nostra unanimitate per tuam perniciosam subscriptionem separasti, si in eo, quod absit, permanere delegeris: et si forte his subscripsisti, que euangelice  ueritati et apostolice auctoritati contraria, et decretis sanctorum conciliorum, que uniuersalis Ecclesie probauit assensus, et apostolice sedis confirmauit auctoritas, inueniuntur aduersa. Ait enim idem beatus Augustinus loquens ad Donatistas, imo contra Donatistas schismaticos per carnis presentiam, sicut tibi nunc loqui creditur per litterarum suarum doctrinam, et que mori nunquam potuit caritatem: uelut ipse de Cypriano dicit : Presens est, inquiens, non solum per litteras suas, sed etiam per ipsam, que in illo maxime uiguit et mori nunquam potuit, caritatem. Quique te cum prefatis alloquens : Quare, inquit, uos, non dico ab innocentibus,  quod probatur, sed ab ipsis, quod non probatur, traditoribus separastis? An, ut dicere ceperam, grauiora sunt crimina traditorum, quam schismaticorum? Non afferamus stateras dolosas ubi appendamus quod uolumus, et quomodo uolumus, pro arbitrio nostro dicentes, hoc graue, hoc leue est: sed afferamus diuinam stateram de Scripturis sanctis, tanquam de thesauris Dominicis, et in illa quid sit grauius appendamus, imo non appendamus, sed a Domino appensa recognoscamus. Tempore illo, quo Dominus  priora delicta recentibus penarum exemplis cauenda monstrauit, et idolum fabricatum atque adoratum est, et propheticus liber ira regis contemptoris incensus , et schisma attentatum, idololatria gladio punita est, exustio  libri bellica cede et peregrina captiuitate, schisma hiatu terre sepultis auctoribus uiuis, et ceteris celesti igne consumptis. Quis iam dubitauerit hoc esse sceleratius commissum, quod est grauius uindicatum? De eo quod in tua subscriptione misisti, ut tecum subscribentes: Solliciti seruare unitatem spiritus in uinculo pacis, hac tecum pace potiantur , in eodem libro dicit ad Donatistas : Quare non communicatis ecclesiis, quibus epistolas apostolicas missas tenetis et legitis, et secundum ipsas uos uiuere dicitis? Et post pauca, que studio breuitatis pretereo, et lector ibidem ex ordine poterit inuenire: Hos, inquit, omnes catholica unitas materno sinu complectitur, inuicem onera sua portantes, et studentes  seruare unitatem spiritus in uinculo pacis, donec alteris eorum, si quid aliter sapiebant, Dominus reuelaret. De hoc autem, quod quasi ex uerbis Leonis subiunxisti : Si aliqui secus nolentes fieri socii huius discipline, nec habeantur participes communionis nostre, conferantur uerba tua cum uerbis Leonis in capitulo ubi hec dicit, et iunctim legantur, sicut ibi habentur : Hoc itaque admonitio nostra denuntiat quod si quis fratrum contra hec constituta uenire tentauerit, et prohibita fuerit ausus admittere, a suo se nouerit officio submouendum, nec communionis nostre futurum esse consortem, qui socius esse noluit discipline. Ne quid uero sit quod pretermissum a nobis forte credatur: Omnia decretalia constituta, tam  beate recordationis Innocentii, quam omnium decessorum nostrorum, que de ecclesiasticis ordinibus, et canonum promulgata sunt disciplinis, ita a uestra dilectione custodiri debere mandamus, ut si quis in illa commiserit, ueniam sibi deinceps nouerit denegari. Hec est integritas capituli beati Leonis. Intueamur ergo, si disciplina discenda tuis a te proposita, discipline, quam sequendam Leo docuit, equa sorte conueniat, aut si tua doctrina ab illius doctrina discordet, et iudicet celum ac terra que potius sit sequenda, tua disciplina, an Leonis doctrina. Et cum idem Leo dicat: Nec communionis nostre esse consortem, qui socius esse noluit discipline, discernendum est, cuius communionem,  illius cum uniuersali Ecclesia, an tuam oppidani episcopi cum tuis complicibus debeat catholicus quisque eligere, presertim cum idem Leo dicat: Si quis in decretalia constituta tam beate recordationis Innocentii, quam omnium decessorum suorum, que de ecclesiasticis ordinibus, et canonum promulgata sunt disciplinis commiserit, ueniam sibi deinceps nouerit denegari. In que decretalia constituta te manisfestum est commisisse, sicut et in scriptis semel et secundo a me tibi directis ostenditur, et ecce iam tertio in hoc scripto supra monstratur: a quorum disciplina, imo a catholica Ecclesia, cuius exstitere rectores, hac subscriptione tua te separasti, si, ut predictum est, et semper dicendum est, a te subscripta eisdem constitutis esse inueniuntur  aduersa. Quapropter adhuc etiam tria tibi ex uerbis beati Augustini catholice Ecclesie doctoris eximii proponenda proposui, preponens his tribus beati Cypriani sententiam, a beato Augustino fauorabiliter collaudatam , et ab omnibus catholicis ac pie uiuentibus acceptandam. Seruatur, inquit beatus Cyprianus , a nobis patienter et leniter caritas animi, honor collegii, uinculum fidei, concordia sacerdotii. Hec, inquit Augustinus, uerba Cypriani sunt. An forte inuidia et maleuola dissensio paruum malum est? Quomodo ergo isti erant in unitate, qui non erant in pace? uox enim non mea, aut alicuius hominis, sed ipsius Domini, nec per homines, sed per angelos sonuit Christo nato: Gloria in  excelsis Deo, et in terra pax hominibus bone uoluntatis . Quod utique nato in terris Christo non sonaret ore angelico, nisi Deus hoc uellet intelligi, eos esse in unitate corporis Christi, qui sunt in pace Christi, eos autem esse in pace Christi, qui sunt bone uoluntatis. Porro sicut in beneuolentia bona uoluntas, sic in maleuolentia mala uoluntas est. Iam uero ipsa inuidia, que non potest esse nisi maleuola, quantum malum est? Non queramus alios testes, sufficit nobis ipse Cyprianus, per quem tam multa de zelo et liuore Dominus ueracissima intonuit, et salubria precepit. Legamus ergo Epistolam Cypriani de zelo et liuore, et uideamus quantum malum sit inuidere melioribus, cuius mali originem ab ipso diabolo exstitisse memorabiliter  docet. Zelare, inquit, quod bonum uideas, et inuidere melioribus, leue apud quosdam et modicum crimen uidetur, fratres dilectissimi. Deinde paulo post, cum eius mali caput atque originem quereret: Hinc diabolus, inquit, inter initia statim mundi, et periit primus et perdidit. Et paulo post: Quale malum est, inquit, fratres, quo angelus cecidit, quo circumueniri et subuerti alta illa et preclara sublimitas potuit, quo deceptus est ipse qui decepit? Exinde inuidia grassatur in terris, dum liuore periturus magistro perditionis obsequitur, dum diabolum qui zelat imitatur, sicut scriptum est: Inuidia autem diaboli mors intrauit in orbem terrarum . Imitantur ergo illum qui sunt ex parte  eius. Hec idcirco tribus promissis de uerbis beati Augustini a me tibi proponendis preposui, quoniam zelo et furore illa perniciosa ligamenta, de quibus agitur, te egisse, et hanc contra sacras regulas subscriptionem adinuenisse ueraciter credimus. Quapropter necessarium duxi primum quidem tibi ostendere, quia in sola catholica, unitate per hereses uel schismata non diuisa, uera sunt ligamenta, ut uera sunt sacramenta. Puto me, inquit beatus Augustinus , non temere dicere, alios ita esse in domo Dei, ut ipsi etiam sint eadem domus Dei, que dicitur edificari super petram, que unica columba appellatur, que sponsa pulchra sine macula et ruga, et hortus conclusus, fons signatus, puteus aque uiue, paradisus cum fructu pomorum: que domus etiam  claues accepit, ac potestatem soluendi et ligandi. Hanc domum si quis corripientem corrigentemque contempserit, sit tibi, inquit, tanquam ethnicus et publicanus. Et sciendum nobis est, quia preposita regula corripiendi data huic domui Dei, uidelicet catholice Ecclesie, hec sententia si contempta fuerit, subditur: Sit tibi, inquit, tanquam ethnicus et publicanus . Secundum autem capitulum, contra iniustam obligationem innoxiorum a te patratam, quasi specialiter de hoc facto loquentis, et te una cum eis quos alloquebatur computantis, ex uerbis eiusdem doctoris magnifici tibi propono, dicentis : Si tunc in illos quos arguebatis uera diceretis, causam uestram unitati orbis terrarum persuasissetis, ut uobis retentis  illi excluderentur. Quod si conati estis facere, et non obtinuistis, innocens orbis terrarum qui iudicibus ecclesiasticis potius quam uictis litigatoribus credidit. Si autem noluistis agere causam uestram, innocens est orbis terrarum qui damnare non potuit inauditos. Quare ergo uos ab innocentibus separastis? Sacrilegium schismatis uestri defendere non ualetis. Spiritales autem, siue ad hoc ipsum pio studio proficientes, non eunt foras, quia et cum aliqua uel peruersitate uel necessitate hominum uidentur expelli, ibi magis probant quam intus permaneant, cum aduersus Ecclesiam nullatenus eriguntur, sed in solida unitatis petra fortissimo caritatis robore radicantur. Ad hoc enim pertinet quod in illo Abrahe sacrificio dicitur: Aues autem non diuisit  , uidelicet quia se ab unitate spiritales non precidunt. Quo contra Antiochenum concilium de his, qui se a ministerio ecclesiastico subtrahunt, et seorsum colligunt, seque ab unitate diuidunt, dicit : Si quis presbyter aut diaconus, episcopum proprium contemnens, se ab Ecclesia sequestrauerit, et seorsum colligens altare constituerit, et commonenti episcopo non acquieuerit, nec consentire uel obedire uoluerit semel et iterum conuocanti, hic damnatus omnimodo nec ultra remedium consequatur: quia suam recipere non poterit dignitatem. Quod si Ecclesiam conturbare et sollicitare perstiterit, tanquam seditiosus per potestates exteras opprimatur. Et Carthaginense concilium  : Si quis presbyter a preposito suo correptus fuerit, debet utique apud uicinos episcopos conqueri, ut ab ipsis eius causa possit audiri, ac per ipsos suo episcopo reconcilari: quod nisi fecerit, sed superbia, quod absit, inflatus secernendum se ab episcopi sui communione duxerit, aut separatim cum aliquibus schisma faciens sacrificium Deo obtulerit, anathema habeat, et locum amittat: si querimoniam iustam aduersus episcopum non habuerit, inquirendum erit. Secundum hoc capitulum, simul cum nono capitulo Antiocheni concilii, comministri Ecclesie Laudunensis absque schismate et rebellione, iuxta temporis angustiam et imminens periculum, innocenter iniuriam passi episcopum metropolitanum adierunt, et ideo, sicut supra ostendi,  in communione ecclesiastica restitui et permanere debuerunt. Unde Carthaginense concilium de irregulariter iudicantibus, et iniuste iudicatis, et de maioris auctoritatis iudicibus: Placuit, inquit , ut a quibuscunque iudicibus ecclesiasticis ad alios iudices ecclesiasticos ubi est maior auctoritas fuerit prouocatum, non eis obsit quorum fuerit soluta sententia, si conuinci non potuerint, uel inimico animo iudicasse, uel aliqua cupiditate aut gratia deprauati. De episcopo autem, si forte schisma a sacris canonibus in Ecclesia fecerit, Africanum concilium dicit : Circa eos sane, inquiens, qui fuerint concordes, non solum circa Ecclesiam Carthaginensem, scilicet metropolim, sed et circa omne sacerdotale consortium. Et post pauca:  Oportet ut quis uniuersis fratribus ac toto concilio inheserit, non solum sua iure integro, sed et dieceses possideat. At uero qui sibimet putant plebes suas sufficere fraterna dilectione contempta, non tantum dieceses amittant, sed ut dixi etiam propriis publica careant auctoritate, ut rebelles. De a te autem separatis a communione catholica, sicut in petitione mihi a Laudunensi Ecclesia data continetur, scilicet paruulis in tua parochia causa iniuriarum tuarum non baptizandis, et obeuntibus uiatici muneris communione non reconciliandis, audi quid exinde ad remedium pertinens idem doctor catholicissimus et subtilissimarum rerum inuestigator, et gratia Dei inuentor sagacissimus dicat : Baptismi, inquiens, sane uicem  aliquando implere passionem, de latrone illo, cui non baptizato dictum est: Hodie mecum eris in paradiso , non leue documentum idem beatus Cyprianus assumit. Quod etiam atque etiam considerans, inuenio non tantum passionem pro nomine Christi id quod ex baptismo deerat posse supplere, sed etiam fidem conuersionemque cordis, si forte ad celebrandum mysterium baptismi in angustiis temporum succurri non potest. Neque enim latro ille pro nomine Christi crucifixus est, sed pro meritis facinorum suorum: nec quia credidit passus est, sed dum pateretur credidit. Quantum itaque ualeat etiam sine uisibili baptismi sacramento quod ait Apostolus: Corde creditur ad iustitiam, ore confessio fit ad  salutem , in illo latrone declaratum est. Sed tunc impletur inuisibiliter, cum ministerium baptismi non contemptus religionis, sed articulus necessitatis excludit. Nam multo magis in Cornelio et in amicis eius , quam in illo latrone posset uideri superfluum, ut aqua etiam tinguerentur, in quibus iam donum Spiritus sancti, quod nisi baptizatos alios accepisse sancta Scriptura testatur, certo quoque indicio, quod illis temporibus congruebat, cum linguis loquentibus eminuerat: baptizati sunt tamen, et in hoc facto apostolica exstat auctoritas. Usque adeo nemo debet, in quolibet prouectu interioris hominis, si forte ante baptismum usque ad spiritalem intellectum pio corde profecerit, contemnere sacramentum, quod ministrorum  opere corporaliter adhibetur, sed per hoc Deus hominis consecrationem spiritaliter operatur. Nec ob aliud existimo baptizandi munus Ioanni fuisse attributum, ita ut Ioannis baptismus diceretur, nisi ut Dominus ipse qui dederat, cum serui baptismum non spreuisset accipere, dedicaret humilitatis uiam, et quanti pendendum esset suum baptisma, quo ipse baptizaturus erat, tali facto apertissime declararet. uidebat enim, tanquam potentissimus medicus salutis eterne, quorumdam non defuturum tumorem, qui cum intellectu ueritatis et probabilibus moribus ita profecissent, ut multis baptizatis uita atque doctrina se preponere minime dubitarent, superuacaneum sibi esse crederent baptizari quando ad illum mentis habitum se peruenisse sentirent ad quem multi  baptizati adhuc ascendere conarentur.  Quid autem ualeat et quid agat in homine corporaliter adhibita sanctificatio sacramenti, sine qua tamen latro ille non fuit, quia non eius accipiende uoluntas defuit, sed non accipiende necessitas affuit, difficile est dicere: nisi tamen plurimum ualeret, non serui baptismum Dominus accepisset. uerum quia per se ipsa consideranda est, excepta salute hominis cui perficiende adhibetur, satis indicat, quod et in malis, et in eis qui seculo uerbis non factis renuntiant, ipsa integra est, cum illi nisi corrigantur salutem habere non possint. Sicut autem in latrone, quia per necessitatem corporaliter defuit, perfecta salus est, quia per pietatem spiritaliter affuit, sic et cum ipsa presto est, si per necessitatem desit quod latroni affuit,  perficitur salus. Quod traditum tenet uniuersitas Ecclesie, cum paruuli infantes baptizantur, qui certe nondum possunt corde credere ad iustitiam, et ore confiteri ad salutem, quod latro potuit, quinetiam flendo et uagiendo, cum in eis mysterium celebratur, ipsis mysticis uocibus obstrepunt, et tamen nullus Christianorum dixerit eos inaniter baptizari.  Et si quisquam querat in hac re auctoritatem diuinam, quamquam quod uniuersa tenet Ecclesia, nec conciliis institutum, sed semper retentum est, non nisi apostolica auctoritate traditum rectissime creditur, tamen ueraciter coniicere possumus quid ualeat in paruulis baptismi sacramencum ex circumcisione carnis, quam prior populus  accepit, quam priusquam acciperet iustificatus est Abraham , sicut Cornelius etiam dono Spiritus sancti priusquam baptizaretur ditatus est . Dicit tamen Apostolus de ipso , Abraham signum accepit circumcisionis signaculum iustitie fidei, qui iam corde crediderat, et deputatum illi erat ad iustitiam. Cur ergo ei preceptum est, ut omnem deinceps infantem masculum octauo die circumcideret , qui nondum poterat corde credere ut ei deputaretur ad iustitiam, nisi quia et ipsum per seipsum sacramentum multum ualebat? Quod in filio Moysi per angelum manifestatum est , qui cum adhuc incircumcisus a matre ferretur, presenti et euidenti periculo ut circumcideretur exactum est, et cum factum esset,  depulsa est pernicies. Sicut ergo in Abraham  precessit iustitia fidei, et accessit circumcisio signaculum iustitie fidei, ita in Cornelio precessit sanctificatio spiritalis in dono Spiritus sancti, et accessit sacramentum regenerationis in lauacro baptismi. Et sicut in Isaac , qui octauo sue natiuitatis die circumcisus est, precessit signaculum iustitie fidei et quoniam patris fidem imitatus est, secuta est in crescente ipsa iustitia, cuius signaculum in infante precesserat, ita in baptizatis infantibus precedit regenerationis sacramentum, et si Christianam tenuerint pietatem, sequitur etiam in corde conuersio, cuius mysterium precessit in corpore. Et sicut in illo latrone quod ex baptismi sacramento defuerat, compleuit Omnipotentis benignitas,  quia non superbia uel contemptu, sed necessitate defuerat: sic in infantibus qui baptizati moriuntur eadem gratia Omnipotentis implere credenda est, quod non ex impia uoluntate, sed ex etatis indigentia, nec corde credere ad iustitiam possunt, nec ore confiteri ad salutem. Ideo cum pro eis alii respondent, ut impleatur erga eos celebratio sacramenti, ualet utique ad eorum consecrationem, quia ipsi respondere non possunt: at si pro eo qui respondere potest alius respondeat, non itidem ualet. Ex qua regula illud in Euangelio dictum est, quod omnes cum legitur naturaliter mouet: Aetatem habet, ipse pro se loquatur .  Quibus omnibus rebus ostenditur, aliud esse sacramentum baptismi, aliud conuersionem cordis, sed salutem hominis  ex utroque compleri: nec si unum horum defuerit, ideo putare debemus consequens esse ut et alterum desit: quia et illud sine isto potest esse in infante, et hoc sine illo potuit esse in latrone, complente Deo siue in illo, siue in isto, quod non ex uoluntate defuisset. Cum uero ex uoluntate alterum horum defuerit, reatu hominem inuolui. Et baptismus quidem potest inesse ubi conuersio cordis defuerit: conuersio autem cordis potest quidem inesse non percepto baptismo, sed contempto baptismo non potest. Neque enim ullo modo dicenda est conuersio cordis ad Deum, cum Dei sacramentum contemnitur. Et quia sicut ueridica est sententia Saluatoris nostri: Nisi quis renatus fuerit ex aqua et Spiritu  sancto non intrabit in regnum celorum , scilicet aut inuisibili gratia cum uisibili sacramento, aut inuisibili gratia sine uisibili sacramento renatus, ita ueridica est eiusdem Saluatoris nostri sententia, qua dicit: Nisi manducaueritis carnem Filii hominis et biberitis eius sanguinem, non habebitis uitam in uobis . Unde idem beatus Augustinus in sermone ad infantes ad altare accedentes de Sacramento: Dominus, inquit, iehsu Christus nos significauit, nos ad se pertinere uoluit, mysterium pacis et unitatis nostre in sua mensa consecrauit: qui accipit mysterium unitatis, et non tenet uinculum pacis, non mysterium accipit pro se, sed testimonium contra se. Nulli est aliquatenus ambigendum tunc unumquemque fidelium corporis sanguinisque Dominici participem fieri,  quando in baptismate membrum corporis Christi efficitur, nec alienari ab illius panis calicisque consortio, etiam si antequam panem illum comedat, et calicem bibat, de hoc seculo in unitate corporis Christi constitutus abscedat. Sacramenti quippe illius participatione ac beneficio non priuatur, quando ipse hoc quod illud sacramentum significat inuenitur. His autem, qui forte obeuntes uiatici muneris communione reconciliari petierunt, sed impetrare non potuerunt, conuenire posse uidetur remedialis sententia eiusdem beati Augustini, quam laudans sensum beati Cypriani de his qui in unitate Ecclesie dormierunt, et idcirco ab Ecclesie muneribus non separati credebantur, dicit: Bene quidem presumpsit quod caritas unitatis cooperire posset multitudinem  peccatorum. Et his concinens beatus Ambrosius in libro de morte ualentiniani inter alia dicit : Non habet ergo gratiam quam poposcit? Et quia poposcit, accepit: et ubi illud est, Iustus quacunque morte preuentus fuerit, anima eius in requie erit? Solue igitur, pater sancte, munus seruo tuo, quod Moyses dum in spiritu uidit, accepit, quod Dauid quia ex reuelatione cognouit, emeruit . Solue, inquam, seruo tuo ualentiniano munus quod concupiuit, munus quod poposcit sanus, robustus, incolumis. Si affectus egritudine distulisset, tamen non penitus a tua misericordia esset alienus, qui celeritate temporis esset non uoluntate fraudatus. Solue ergo seruo tuo munus tue gratie, quam ille nunquam negauit, qui ante diem  mortis templorum priuilegia negauit insurgentibus quos reuereri posset. Astabat uirorum caterua gentilium, supplicabat senatus: non metuebat hominibus displicere, ut tibi soli placeret in Christo. Qui habuit spiritum tuum, quomodo non accepit gratiam tuam? Aut quia solemniter non sunt celebrata mysterial hoc mouet? Ergo nec martyres si catechumeni fuerint coronentur? Non enim coronantur, si non initiantur. Quod si suo abluuntur sanguine, et hunc sua pietas abluit et uoluntas. Et item idem in eodem libro : Beatus plane qui ue, in senectute correxerit errorem: beatus qui uel sub ictu mortis animum auertit a uitiis. Beati enim quorum tecta sunt peccata , quia scriptum  est: Desine a malo, et fac bonum, et inhabita in seculum seculi . Quicunque ergo desierit a peccatis, et fuerit ad meliora in quacunque conuersus etate, habebit superiorum indulgentiam peccatorum, que fuerit uel penitendi confessus affectu, uel corrigendi auersatus ingenio.



CAPUT XLuIII. De iis qui nimis amant sententiam suam usque ad schisma uel heresim.

Ex his, frater, diligenter attende et perspicaciter collige, quia licet sicut in illo latrone , quod ex baptismi sacramento et communicatione corporis et sanguinis Christi , defuerat,  compleuit omnipotentis benignitas, quia non superbia uel contemptu, sed necessitate defuerat, et sicut paruulis naturali, id est alieno peccato obnoxiis, aliorum, id est patronorum fides pro eis respondentium in baptismate fit ad salutem, ita paruulis, quibus baptismum denegari iussisti, parentum uel patronorum corde credentium, et pro paruulis suis fideli uerbo baptisma expetentium, sed non impetrantium, fides et fidelis postulatio prodesse potuerit, dono eius, cuius Spiritus quo regeneratio fit ubi uult spirat, quia ipse habet in potestate cuius cor gratia sue uisitationis illustret, sicut et in illis duobus, qui inter Septuaginta conscripti fuerunt a Moyse , ut ad tabernaculum Domini irent, et propagato eius spiritu inter seniores computarentur,  et remanentes in castris prophetauerunt, et sicut ante baptismum in Cornelium et amicos eius superuenit, et sicut secundum Africanum concilium et decreta Leonis, etiam signa petentium, et testes communionem postulantium, proficere ad salutem debere legitur, ita eisdem petentibus, licet non impetrantibus, communionem, quibus eam denegari iussisti, per uiscera misericordie Dei nostri, qui posuit tenebras latibulum suum, et cuius misericordie nec modum possumus ponere, nec tempora diffinire, dicente Dei Spiritu per prophetam: Cum ingemueris, tunc saluus eris , quia apud Dominum misericordia et copiosa apud eum redemptio, ipsa ex desiderio fidelis postulatio, si non prescientia Dei ex retributione iustitie fuerunt in massa perditionis  humani generis relicti ad penam, sed gratia Dei ex eadem massa predestinati ad gloriam, prodesse ualuerit. Tamen tu securus esse non potes, si aliqui sine eisdem sacramentis per tuam iussionem obierunt, ut non districte inde iudicetur tua malignitas, quod in eis complere ualuit Omnipotentis benignitas, si per dignos penitentie fructus ac profusas lacrymas ueniam non obtinuerit tibi apud Deum uera humilitas; dicente Leone , et per eum catholica et apostolica Ecclesia: His, inquit, qui in tempore necessitatis, et in periculi urgentis instantia, presidium penitentie et mox reconciliationis implorant, nec satisfactio interdicenda est, nec reconciliatio deneganda, quia misericordie  Dei nec mensuras possumus ponere, nec tempora diffinire, apud quem nullas patitur uenie moras uera confessio, dicente Dei Spiritu per prophetam : Cum ingemueris, tunc saluus eris; et alibi: Dic tu iniquitates tuas prior, ut iustificeris ; et iterum: Quia apud Dominum misericordia est, et copiosa apud Deum redemptio . In dispensandis itaque Dei donis non debemus esse difficiles, nec accusantum se gemitus lacrymasque negligere, cum ipsam penitendi affectionem ex Dei credamus inspiratione conceptam, dicente Apostolo : Ne forte det illis Deus penitentiam, ut resipiscant a diaboli laqueis, a quo capti tenentur ad ipsius uoluntatem. Et paulo post: uerum, ut dixi, etiam talium necessitati ita auxiliandum  est, ut actio illis penitentie, nec communionis gratia, si eam etiam amisso uocis officio per indicia integri sensus postulant, negetur. At si aliqua ui egritudinis ita fuerint aggrauati, ut quod paulo ante poscebant, sub presentia sacerdotis significare non ualeant, testimonia eis fidelium circumstantium prodesse debebunt, ut simul et penitentie et reconciliationis beneficium consequantur. Et Gregorius: Pastores Ecclesie ei penam debent amouere quam meruit, qui non erubuit confiteri quod fecit. Et sacri Niceni canones generaliter omni cuilibet in exitu posito, et poscenti sibi communionis gratiam tribui manifeste precipiunt . Tertium capitulum est de his qui nimis amando sententiam suam, uel inuidendo melioribus, usque ad  precidende communionis, et condendi schismatis uel heresis sacrilegium perueniunt. Unde idem doctor catholicus ac solertissimus dicit : Hoc, inquiens, facit sanitas pacis, ut cum diutius aliqua obscuriora queruntur, et propter inueniendi difficultatem, diuersas pariunt in fraterna disceptatione sententias, donec ad uerum liquidum perueniatur, uinculum permaneat unitatis, ne in parte precisa remaneat insanabile uulnus erroris. Et ideo plerumque doctioribus minus aliquid reuelatur, ut eorum patiens et humilis caritas, in qua fructus maior est, comprobetur, uel quomodo teneant unitatem, cum in rebus obscurioribus diuersa sentiunt, uel quomodo accipiant ueritatem, cum contra id quod sentiebant declaratam esse cognoscunt.  Quorum duorum manifestatum tenemus unum in beato Cypriano, id est, quomodo tenuerit unitatem cum eis a quibus diuersum sentiebat. Ait enim: Neminem iudicantes, aut a iure communionis aliquem si diuersum senserit amouentes. Alterum autem, id est, quomodo accipere potuerit ueritatem contra id quod sentiebat inuentam, et si littere tacent, merita clamant; si epistola non inuenitur, corona testatur; si concilium non iudicat episcoporum, consortium indicat angelorum. Non enim paruum documentum est pacatissime anime, in ea unitate martyrium meruisse, unde se diuersum sentiens noluit separare. Homines enim sumus. Unde aliquid aliter sapere quam se res habet, humana  tentatio est: nimis autem amando sententiam suam, uel inuidendo mulieribus, usque ad precidende communionis et condendi schismatis uel heresis sacrilegium peruenire, diabolica presumptio est: in nullo autem aliter sapere quam se res habet, angelica perfectio est. Quia itaque homines sumus, sed spe angeli sumus, quibus equales in resurrectione futuri sumus , quandiu non habemus perfectionem angeli, non habeamus presumptionem diaboli. Ideo dicit Apostolus: Tentatio uos non apprehendat, nisi humana . Humanum est ergo aliquid aliter sapere. Propterea dicit alio loco: Quotquot ergo perfecti hoc sapiamus. Et si quid aliter sapitis, hoc quoque uobis Deus reuelabit . Quibus autem reuelat cum uoluerit, siue in hac uita,  siue post hanc uitam, nisi ambulantibus in uiam pacis, et in nullam precisionem deuiantibus? Non quales isti sunt, qui uiam pacis non agnouerunt, nec propter aliud unitatis uinculum diruperunt. Ideoque Apostolus cum dixisset , Et si quid aliter sapitis, hoc quoque uobis Deus reuelauit, ne putarent preter uiam pacis quod aliter sapiebant sibi posse reuelari, continuo addidit : uerumtamen in quod peruenimus, in eo ambulemus. In quo ambulans Cyprianus perseuerantissima tolerantia, ne fuso sanguine, sed in unitate non fuso, quia si traderet corpus suum ut arderet, et non haberet caritatem, nichil ei prodesset, per martyrii confessionem peruenit ad angelicam lucem: ut si non antea, ibi certe reuelatum agnosceret, quod  cum aliter saperet, sententiam diuerse opinionis uinculo non preposuit unitatis. Quod autem adiungit Cyprianus et dicit : Non tamen quia aliquando erratum est, ideo semper errandum est, cum magis sapientibus et Deum timentibus congruat, patefacte et perspecte ueritati libenter atque incunctanter obsequi, quam pertinaciter atque obstinate contra fratres et consacerdotes pro hereticis reluctari, uerissime dicit, nec alteri potius quam sibi aduersatur qui resistit apertissime ueritati. Primatus autem non est nisi in sancta conuersatione et uita bona, quo pertinent omnes, ex quibus tanquam membris constat illa sponsa non habens maculam neque rugam, et illa columba inter multorum coruorum improbitatem gemens. Nisi  forte cum Esau propter lenticule concupiscentiam primatum perdiderit, tenere primatum arbitrandi sunt fraudatores, raptores, feneratores, inuidi, ebriosi, et ceteri huiusmodi, quales in Ecclesia sui temporis etiam per litteras Cyprianus ingemuit. Quapropter aut quod est tenere Ecclesiam, non hoc est in diuinis tenere primatum, aut si omnis qui tenet Ecclesiam, etiam primatum tenet, omnes illi iniqui Ecclesiam non tenent, qui tamen intus uidentur, et baptismum dare et habere a nullo nostrum negantur. Nam eos primatum in diuinis habere quis dicat, nisi qui nichil diuinum sapit? Et foris quidem, id est in heresi uel schismate nec ligari aliquid potest nec solui, ubi non sit qui aut  ugare possit aut soluere. Sed soluitur qui cum columba fecerit pacem, et ligatur qui cum columba non habet pacem, siue aperte foris sit, siue intus esse uideatur. Dathan uero et Abiron , qui sibi sacrificandi licentiam usurpare conati sunt contra unitatem populi Dei, et filii Aaron, qui alienum ignem altari imposuerunt, nouimus quod impune non fecerint: nec nos alia scelera dicimus impunita remanere, nisi se tales correxerint, si patientia Dei ad penitentiam adducens tempus corrigendi largitur.  Spiritus autem sanctus, qui in sola catholica per manus impositionem dari dicitur, nimirum hoc intelligi maiores nostri uoluerunt quod Apostolus ait: Quoniam caritas Dei diffusa est in cordibus nostris  per Spiritum sanctum qui datus est nobis  Ipse est enim caritas, quam non habent qui ab Ecclesie catholice communione precisi sunt, ac per hoc etiam si linguis hominum et angelorum loquantur, si sciant omnia sacramenta, et omnem scientiam, et si habeant omnem prophetiam et omnem fidem, ita ut montes transferant, et distribuant omnia sua pauperibus, et tradant corpus suum ut ardeant, nichil eis prodest. Non autem habet Dei caritatem qui Ecclesie non diligit unitatem: ac per hoc recte intelligitur dici, non accipi nisi in catholica Spiritus sanctus. Neque enim temporalibus et sensibilibus miraculis attestantibus per manus impositionem modo datur Spiritus sanctus , sicut antea dabatur ad commendationem rudis fidei, et Ecclesie  primordia dilatanda. Quis enim nunc hoc exspectat, ut in quibus manus ad accipiendum Spiritum sanctum imponitur, repente incipiant linguis loqui? Sed inuisibiliter et latenter intelligitur pro uinculo pacis eorum cordibus diuina caritas inspirari, ut possint dicere: Quoniam caritas Dei diffusa est in cordibus nostris per Spiritum sanctum qui datus est nobis . Multe autem sunt operationes Spiritus sancti, quas idem Apostolus, cum quodam loco quantum sufficere arbitratus est commemorasset, ita conclusit: Omnia autem hec operatur unus atque idem Spiritus diuidens unicuique pro ut uult . Cum ergo aliud sit sacramentum, quod habere etiam Simon Magus potuit , aliud operatio Spiritus, que in malis etiam hominibus fieri solet, sicut  Saul habuit prophetiam : aliud operatio eiusdem Spiritus, quam non nisi boni habere possunt, sicut est finis precepti caritas de corde puro, et conscientia bona, et fide non ficta , quodlibet heretici et schismatici accipiant, caritas que cooperit multitudinem peccatorum , proprium donum est catholice unitatis et pacis, nec est in omnibus, quia nec eius sunt omnes, sicut suo loco uidebimus. Preter ipsam tamen esse illa caritas non potest, sine qua cetera, etiamsi agnosci et approbari possunt, prodesse tamen et liberare non possunt. Et sanctus Gregorius in libro Moralium : Conflationis ignis, qui extra catholicam toleratur Ecclesiam, quam nullius  omnino uirtutis sit, Paulus apostolus insinuat dicens: Si tradidero corpus meum ut ardeat, caritatem autem non habeam, nichil mihi prodest . Alii quippe praua de Deo sentiunt, alii recta de auctore tenent, sed unitatem cum fratribus non tenent: illi errore fidei, isti uero schismatis perpetratione diuisi sunt. Unde et in ipsa prima parte Decalogi utrarumque partium culpe reprimuntur, cum diuina uoce dicitur: Diliges Dominum Deum tuum ex toto corde tuo, et ex tota anima tua, et ex tota uirtute tua , atque mox subditur, Diliges proximum tuum sicut teipsum. Qui enim de Deo peruersa sentit, liquet profecto quia Deum non diligit. Qui uero de Deo recta sentiens a sancte Ecclesie unitate diuisus est, constat quia proximum non amat, quem habere  socium recusat. Quisquis ergo ab hac unitate matris Ecclesie, siue per heresim de Deo peruersa sentiendo, seu errore schismatis proximum non diligendo, diuiditur, caritatis huius gratia priuatur, de qua hoc quod premisimus Paulus dicit: Si tradidero corpus meum ut ardeat, caritatem autem non habeam, nichil mihi prodest ; ac si aperta uoce diceret, extra locum suum conflationis mihi ignis adhibitus tormento me cruciat, mundatione non purgat. Hunc omnes sancte pacis amatores summo studio locum querunt, hunc querentes inueniunt, hunc inuenientes tenent, scientes peccatorum remissio, uel ubi, uel quando, uel qualibus detur. Ubi quippe, nisi in catholice matris sinu? Quando, nisi ante uenturi exitus diem? quia ecce  nunc tempus acceptabile, ecce nunc dies salutis. Et: Querite Dominum dum inueniri potest, inuocate eum dum prope est. Qualibus, nisi conuersis, qui ad paruulorum imitationem magistra humilitate formantur, quibus dicitur: Sinite paruulos uenire ad me: talium est enim regnum celorum ; et: Nisi conuersi fueritis, et efficiamini sicut paruuli, non intrabitis in regnum celorum . Et in decretis apostolice sedis, quando uigilius ex apostolico, post multa et terribilia prestita sacramenta in heresim lapsus Constantinopoli detinebatur, ab Ecclesie Romane catholicis clericis Ioanni schismatico presbytero directis, que ipsa sancta Romana Ecclesia inter catholicas regulas retinet, inter alia scriptum est: Sic semper habuit omnis Ecclesia,  quia qui in una communione consentiunt, uno dogmate, una caritate, uno tenentur assensu. Sicut enim communio et ex omnibus offerentibus una fit, et una redit in omnibus, non parte corporea, sed uirtute diuina: sic unanimitas per omnes illic communicantes excurrit. Nam si non est unius consensionis signum una communio, quid erit quod ad confitendam per omnem Ecclesie consonantiam mystice celebretur? Nec nobis iam dicas : Ergo si criminosus sit sacerdos, crimen redundat in populos. Aliud est enim quod committitur, aliud quod etiam predicatur. Priuatum est quod ab unoquoque committitur: commune uero fit Ecclesie quod publice predicatur, tantorumque sacerdotum  manu subscribitur. Et sicut tu absolui non potes si contraria ore predices, contraria uno eodemque tempore manu subscribas: sic ipsa omnium uestrum collectio absolui non potest si contraria dicat et contraria faciat; id est, si communicet sacerdoti, a cuius predicatione et subscriptione dissentit. Sicut enim os tuum et manus tua unius eiusdemque corporis membra sunt, ita unius eiusdemque Ecclesie membra sunt sacerdotes et populus, siue cum catholicis catholicus, siue cum non fidelibus infidelis. Inde est enim quod a Domino in finem seculi colligi iubentur zizania et alligari fasciculos ad comburendum . Hinc est quod sancto propheta Ezechiele testante: Si sacerdos non distinxerit populo, ipse quidem populus in suo peccato  morietur, animam tamen eius de manu sacerdotis inquirit , non ait, quia extra peccatum populus est non morietur, sed quia in suo peccato morietur, sed populus quidem pro seipso tantum, sacerdos uero etiam pro populo. Hinc est: Si ceco cecus ducatum prebeat, non ipse qui ducatum prebet solus, sed ambo in foueam cadunt . Et item in eisdem decretis, Schismaticus enim et hereticus populus schismatico et heretico sacerdoti communicans, sicut uniuersa Dei semper tenuit et tenet Ecclesia, schismaticus et hereticus in regnum Dei intrare non possunt, sed pars eius est in gehenna. Cessa igitur talia predicare, que scelus sit cogitare: cessa uastare gregem Christi, ne sicut et ipse negare non potes, super tuum caput  sit illius populi uniuersi perditio. Quod quidem tibi perfecte damnationis est causa, illos uero absoluere omnino non poterit. Et item ibi, quod et in alio loco istius ipsius opusculi posui: Quisquis assentit principi schismatis, schismaticus esse negare non poterit. Quod si et omnes sacerdotes et mundus assentiat, damnatio consentientes inuoluit, non preuaricationem consensus absoluit. Non enim crimen minuitur sed accrescit, cum generale fit ex priuato. Hoc enim Deus omnium indicauit, qui mundum peccantem generali diluuio interemit. Sed quid miseri facietis, quia qui illum et predixit et fecit, ipse ignis diluuium nunc minatur, ipse gehenne sine fine tormenta? Sicut enim iustos in eternam uitam predixit ituros, sic impios eterno  damnandos interitu, ut sicut non potest finiri beatitudo iustorum, sic nec impiorum tormenta finiantur. Hec hereticis schismaticisque sunt: et quia quidquid nunc gerit Ecclesia, mystice typus est futurorum, si gustabunt de pane celesti, id est de suauitate diuina gehenne participes, damnatio est schismaticis et hereticis corporis Christi communio. Et sanctus Augustinus in epistola concilii Africani ad Donatistas: Quisquis, inquit , a catholica Ecclesia fuerit separatus, quantumlibet laudabiliter se uiuere existimet, hoc solo scelere quod a Christi unitate disiunctus est non habebit uitam, sed ira Dei manet super eum. Quisquis autem in hac Ecclesia bene uixerit, nichil  ei preiudicant aliena peccata, quia unusquisque in ea proprium portabit, sicut Apostolus dicit: Et quicunque in ea corpus Christi manducauerit indigne, iudicium sibi manducat et bibit : cum enim dicit iudicium sibi manducat, satis ostendit quia non alteri iudicium manducat, sed sibi: quia communio malorum non maculat aliquem participatione sacramentorum, sed consensione factorum. Nam si in factis malis non eis quisque consentiat, portat malus causam suam et personam suam, nec preiudicat alteri, quem in consentione mali operis socium non habet criminis. Et Prosper in libro Sententiarum: Escam uite accipit, eternitatis poculum bibit, qui in Christo manet, et cuius Christus habitator est. Nam qui discordat a  Christo, nec carnem Christi manducat, nec sanguinem bibit, etiamsi tante rei sacramentum ad iudicium sue presumptionis quotidie indifferenter accipiat. Audis, frater, quia nimis amando quis sententiam suam, uel inuidendo melioribus, ad sacrilegium schismatis peruenit; audis, quia non in schismate, nec nisi in unitate Ecclesie est primatus; audis, quia non in schismate, et nonnisi in Ecclesie unitate uera sunt ligamenta, in qua uera et ad salutem pertinentia sunt sacramenta; audis quia non in schismate, et non nisi in unitate Ecclesie datur uel accipitur Spiritus sanctus, per quem diffunditur caritas in cordibus nostris; audis quia illis, qui non sunt in unitate pacis ecclesiastice, si gustant de pane celesti, est perfecta  damnatio corporis Christi communicatio. Depone ergo tumorem cordis tui, et pertinaciam contumacis animi tui: et nimium amando sententiam tuam, noli te precidere ab illa caritatis compage, in qua omnia sacramenta ecclesiastica catholice percepisti, et in qua idcirco es ordinatus episcopus, ut in ea permaneres, et alios in ea permanere fide et operibus, exemplis et uerbis doceres. Denique unde oriantur schismata, idem catholicus doctor dicit : Origo et pertinacia schismatis nulla est alia, nisi odium fratris, et Ecclesia non prius carnales, uel animales, et postea spiritales habuit, sed in ipsa sorte mortalitatis nostre, ex quo de Adam nascimur,  non est prius quod spiritale, sed quod animale, postea spiritale. Ex ipso autem animali sensu, quia homo animalis non percipit que sunt Spiritus Dei, omnes dissensiones et schismata generantur. In quo sensu perseuerantes Apostolus dicit ad uetus Testamentum pertinere, id est ad terrenorum promissorum cupiditatem, in quibus quidem spiritalia figurantur, sed animalis homo non percipit que sunt Spiritus Dei. Quocunque ergo tempore tales homines esse ceperint in hac uita, iam diuinis pro seculorum distributione sacramentis imbuti, adhuc tamen carnaliter sapiunt, et carnalia de Deo siue in hac uita, siue post hanc uitam sperent atque desiderent, animales sunt. Et item ex uerbis beati Cypriani, ut partim et supra scripsi, quod  tibi necessarium est replicari, dicit : Ignosci enim potest simpliciter erranti, sicut de seipso dicit apostolus Paulus: Qui primum fui blasphemus, et persecutor, et iniuriosus, sed misericordiam merui quia ignorans feci . Post inspirationem uero et reuelationem factam qui in eo quod errauerat perseuerat, prudens et sciens sine uenia ignorantie peccat. Presumptione enim atque obstinatione quadam nititur, cum ratione superetur. Hinc Augustinus : Hoc uerissimum est, longe grauius esse peccatum eius qui sciens quam eius qui nesciens peccauerit. Et ideo uir sanctus Cyprianus, non solum doctus, sed etiam docibilis, quod in laude episcopi tamen designat Apostolus,  sic ipse intellexit ut diceret, etiam hoc in episcopo esse diligendum, non solum ut scienter doceat, sed etiam patienter discat. Docibilis autem ille est qui est ad discendi patientiam lenis et mitis. Oportet enim episcopos non tantum docere, sed et discere: quia et ille melius docet, qui quotidie crescit et proficit discendo meliora. His utique uerbis satis indicat uir sanctus, et pia caritate preditus, non esse metuendum sic eius epistolas legere, ut si quid postea pluribus et diuturnioribus inquisitionibus compertum Ecclesia confirmauit, non ambigamus, quia sicut multa erant que doctus Cyprianus doceret, sic erat et aliquid quod Cyprianus docibilis disceret. Hec, frater, auribus percipe, et mente intellige, et non dedigneris cum Cypriano et Augustino,  Apostolo precipiente, docibilis esse episcopus, et quia si perseuerare in obstinatione et presumptione tua delegeris cum ratione supereris, prudens et sciens sine uenia ignorantie peccabis. Hinc enim psalmus dicit: Descendant in infernum uiuentes , id est labantur in peccatum scientes. Unde Leo ad Constantinopolitanos scribit dicens : Nam si uix in laicis tolerabilis uidetur inscitia, tanto magis in eis qui presunt nec excusatio est digna nec uenia: maxime cum etiam defendere peruersarum opinionum commenta presumunt, et in consensum suum, aut terrore, aut gratia insanabiles quosque traducunt. Separentur huiusmodi a sanis membris corporis Christi, neque sibi catholica libertas infidelium iugum patiatur imponi. Reuoca ergo  te a pertinacia tua, quoniam illi, quos in conuenticulis tuis ad tecum subscribendum pellexisti uel cegisti, habent quidem excusationem, quoniam aut captiuas manus sine cordis consensione timori dederunt, aut ignorantes quid agerent, palliata suasione tua de uinculo pacis et communione pacis tue consensu etiam deliquerunt, aut forte scientes et illi et isti quiddam tibi exinde suggerere ausi non fuerunt. Unde beatus Gregorius: Nemo, inquit, amplius in Ecclesia nocet, quam qui peruerse agens nomen uel ordinem sanctitatis habet. Delinquentem namque hunc redarguere nullus presumit, et in exemplum culpa uehementer extenditur, quando pro reuerentia ordinis peccator honoratur, quibus est facilior uenia,  quoniam inest eis et leuior culpa. Nam de his qui per ignorantiam peccauerunt traducti, sanctus Augustinus in supramemorato opere dicit : Si quem forte, inquiens, cegerit extrema necessitas, ubi catholicum per quem accipiat non inuenerit, et in animo pace catholica custodita, per aliquem extra unitatem catholicam positum acceperit quod erat in ipsa catholica unitate accepturus, si statim etiam de hac uita emigrauerit, non eum nisi catholicum deputamus. Si autem fuerit a corporali morte liberatus, cum catholice congregationi etiam presentia corporali reddiderit, unde nunquam corde discesserat, non solum non improbamus quod fecit, sed etiam securissime uerissimeque laudamus, quia presentem Deum credidit  cordi suo, ubi unitatem seruabat. De his autem qui scienter, sed causa timoris uel fauoris, in hanc transgressionem ierunt, Leo ad Pulcheriam Augustam scribit : Sic utimur iustitia commotionis, ut non amittamus remedia caritatis: quod sicut pietas uestra cognoscit non uerbis solis promittitur, sed etiam factis docetur. Siquidem pene omnes, qui in consensum presidentium, in illo Ephesino, non iudicio sed latrocinio, aut traducti fuerant, aut coacti, rescindendo quod statuerant, et condemnando quod scripserant, perpetuam culpe abolitionem et apostolice pacis gratiam sint adepti. Et in epistola ad Anatolium : Neque enim potest in aliquo benignitas nostra reprehendi, cum satisfacientes recipimus, quos doluimus esse deceptos.  Nec aspere igitur communionis nostre gratia deneganda est, nec temere largienda: quia sicut plenum pietatis est oppressis caritatem Dominicam redhibere, ita iustum est omnia perturbationis auctoribus imputari. Audite igitur et tu et illi, quos traduxisti, uel ad tecum subscribendum cegisti, admonitionem beati Augustini, qua eos de illis alloquens qui se ab unanimitate fraterna disciderunt, admonuit dicens : uideant, inquit, nichil sibi remansisse quod dicant, sed tamen remansisse quod faciant, ut pro factis eorum preteritis sacrificium dilectionis offeratur placabili Deo, cuius unitatem nefario scelere diruperunt, cuius sacramentis tam diuturnas iniurias irrogarunt. Misericors est enim et miserator Dominus,  longanimis, et multum misericors, et uerax. Amplectantur in presenti uita misericordem et longanimem, et timeant in futura ueracem. Non uult enim mortem impii, quantum ut reuertatur et uiuat, quia sententiam inflectit aduersus iniurias irrogatas. Hec est nostra exhortatio. Propter hoc eos habemus inimicos, quia uera dicimus, quia tacere metuimus, quia cessare ab instantia quanta possumus formidamus, quia obtemperamus Apostolo dicenti: Predica uerbum, insta opportune, importune, argue, hortare, increpa , sed sicut Euangelium loquitur: Diligunt gloriam hominum magis quam Dei , et reprehendi ad tempus timent, damnari in sempiternum non timent. uident etiam ipsi  quid mali faciant, uident non esse quid omnino respondeant, sed nebulas imperitis ostendunt, cum ipsi uiui sorbeantur, id est scientes et agnoscentes intereant. uident horrere homines et grauiter detestari, quod etiam se ipsi in multa schismata diuiserunt, et maxime in capite Africe et notissima ciuitate Carthagine, conati sunt resarcire dedecus pannorum suorum, putantes quod possent maximianistas auferre. Et post aliqua : Urget eos undique ueritas, uident se non habere quid respondeant, et putant se non habere quid faciant: quid loquantur non inueniunt, tacere non permittuntur, malunt peruersis uocibus ueritati reluctari, quam confessis erroribus paci restitui. Quis autem non intelligat quid in corde suo possint dicere?  Quid ergo facimus, inquiunt, de his quos iam rebaptizauimus? Et uos: Quid ergo faciemus de his quos iam traduximus, uel quid faciemus qui traducti sumus? Respondetur: Redite cum eis ad Ecclesiam, uidelicet ad unanimitatem fraternam: medicamento pacis offerte curandos quos uulnerastis, uite caritatis offerte suscitandos quos occidistis. Multum ualet ad propitiandum Deum fraterna concordia. Si duobus ex uobis, ait Dominus, conuenerit super terram, quidquid petieritis fiet uobis . Si duobus hominibus, quanto magis duobus populis? Simul nos Domino prosternamus, participamini nobiscum unanimitatem, participemur uobiscum dolorem, et caritas cooperiet multitudinem peccatorum. Et beatus Gregorius in homilia Ezechielis dicit :  Perfectorum semper et uirtutes et lacrymas ante mentis nostre oculos ponamus, imitemur que in illis aspicimus, ut dum ceperimus per incrementa crescere, possimus ab illo distincto examine mala que fecimus uelare. In assiduis enim fletibus, in quotidiana nostra penitentia, habemus sacerdotem in celis qui interpellat pro nobis, de quo etiam per Ioannem dicitur: Si quis peccauerit, aduocatum habemus apud Patrem Iesum Christum iustum, et ipse est propitiatio pro peccatis nostris . Ecce exsultat animus, cum aduocati nostri potentiam audimus: sed exsultationem nostram iterum remordet timor, quia ipse qui nobis aduocatus est dicitur iustus. Nos enim causas iniustitie habemus. Iustus uero aduocatus iniustas causas nullo modo suscipit,  nec uerba dare pro iniustitia consentit. Quid ergo agimus, karissimi fratres mei? Sed ecce occurrit animo quid agamus. Mala que fecimus, et deseramus et accusemus. Scriptum est: Iustus in principio accusator est sui . Quilibet enim peccator conuersus in fletibus iam iustus esse inchoat cum ceperit accusare quod fecit. Cur enim iustus non sit qui contra suam iniustitiam iam per lacrymas seuit? Iustus igitur aduocatus noster iustos nos defendit in iudicio, quia et nosmetipsos et cognoscimus et accusamus iniustos. Non ergo in fletibus, non in actibus nostris, sed in aduocati nostri allegatione confidamus. Timeamus quod scriptum est: Filius malus ipse se iustum dicit, exitum autem suum non  abluit, hoc est, ut Augustinus dicit, non excusat, non diluit, non defendit, Noli ergo, frater, te conuertere, post auditas tot sacras auctoritates, et admonitiones, ac salubria tibi porrecta consilia, ad excusandas excusationes in peccatis, atque ad contumacem defensionem, cum nemo querat tuam damnationem, sed tuam correctionem, et coram Deo et hominibus saluationem. Et hec legens, que tibi paterna deuotione scribo, cum his etiam beati Gregorii non prolixam uerborum numero, sed maximam ac pretiosam intelligentia, in mentis arcano reconde sententiam qua dicit: In uerbis, inquiens, sacri eloquii iste debet studii nostri ordo seruari, ut hec ideo cognoscamus, quatenus de iniquitate nostra compuncti, cognoscentes mala que fecimus, uitemus ne  alia faciamus, et cum iam ex magno usu lacrymarum, de peccatorum remissione ceperit esse fiducia, per uerba Dei que intelligimus, ad uitam quoque et alios trahamus. Ad hoc enim intelligenda sunt, ut et nobis prosint, et intentione spirituali aliis conferantur.



CAPUT XLIX. Admonetur ut talentum intellectus, quod Dominus sibi gratuito dedit, non negligat.

Audiamus et obaudiamus beatum Apostolum secum nos admonentem: Non efficiamur inanis glorie cupidi, inuicem inuidentes, inuicem prouocantes ; et iterum nobis dicit: uidete quomodo caute ambuletis, non ut insipientes, sed ut sapientes: redimentes tempus, quoniam dies mali sunt , et: Subiecti estote inuicem in timore Christi ; et:  Alter alterius onera portate, et sic adimplebitis legem Christi ; et: Honore inuicem preuenientes . Dic frater ac fili, quid aliud a te exegi, postquam episcopus factus es, et diuitias terrenas adeptus es, nisi ut Deum haberes placabilem, et episcopaliter uiuens, et episcopalem habitudinem gerens, te hominibus faceres uenerabilem? et pro quibus me contra te commoui, nisi quia talem coram Deo ad salutem, et coram seculo ad honorem episcopali grauitati et ordini debitum esse cupiebam, et esse commonebam? et tibi hoc esse graue uidebam: et hoc quidem tibi graue hactenus esse potuit, et propter etatem, et quia seculi huius instabilitatem, ac quam mutabile et fragile sit, eatenus non cognouisti. Nunc autem hora est iam nos de somno  surgere . Et non debemus esse semper iuuenes, sicut bos malus semper est uitulus. Debemus ante oculos mentis neglecta reducere, et de pristinis erubescere, sicut egregius predicator nos admonens dicit: Quem fructum habuistis tunc in quibus nunc erubescitis ? Et debemus certare, ut fructum nostrum habeamus in sanctificatione, finem uero uitam eternam. Et si, frater et fili, me non uis aut dedignaris audire, audi et obaudi ipsum beatum Paulum apostolum Timotheum spiritalem filium suum, quem iuuenem episcopum ordinauerat, admonentem: Exerce, inquit, teipsum ad pietatem: nam corporalis exercitatio ad modicum utilis est, pietas autem ad omnia utilis est, promissionem habens  uite que nunc est, et future . Nemo adolescentiam tuam contemnat, sed exemplum esto fidelium in uerbo, in conuersatione, in caritate, in fide, in castitate. Noli negligere gratiam que in te est, que data est tibi per prophetiam, et impositionem manuum presbyterii: hoc enim faciens, teipsum saluum facies, et eos qui te audiunt. Sin autem time, frater ac fili, quod terribiliter Dominus dicit ei qui unum talentum acceperat, et abiens fodit in terram, et abscondit pecuniam domini sui: Serue male et piger, sciebas quia meto ubi non semino, et congrego ubi non spargo , et reliqua. Talentum quippe in terra abscondere, est acceptum ingenium in terrenis actibus implicare, lucrum spiritale non querere, cor a terrenis desideriis nunquam  leuare. Sunt namque, ut beatus dicit Gregorius , nonnulli, qui donum intelligentie perceperunt, sed tamen sola que carnis sunt sapiunt, de quibus per prophetam dicitur : Sapientes sunt ut faciant mala, bene autem nesciunt facere: sed Dominus qui talenta contulit, rationem positurus redit, quia is qui nunc spiritalia dona distribuit, districte in iudicio merita exquirit, quid quisquis accepit considerat, et quod lucrum de acceptis reportet, pensat. Considera ergo que sine tuo merito in talento intelligentie accepisti, et uide ne in terra illud abscondas, et quod Deus longe faciat a te, inde ab illo damneris.



CAPUT L. De eo quod dicitur ferre non posse, ut quisquam dicatur ei bonum aliquod sine ipsius merito exhibuisse.


Denique dicitur a quibusdam, quod portare patienter non possis, ut tibi a quoquam dicatur, quod quisquam tibi bonum aliquod sine tuo merito exhibuerit. Hec namque qualitas animi non de humilitate, sed de superbia manifeste descendit. Ait enim Apostolus: Quid enim habes quod non accepisti? si autem accepisti, quid gloriaris quasi non acceperis? . Hec enim et Domini consuetudo, et sanctorum eius in Scripturis legitur esse, ut cum non recognoscimus a quo bona accepimus, et aut bonis factis malis operibus respondemus, aut ingrati existimus, ostendantur bona que nobis impensa sunt, quatenus illa recognoscentes, de malis nostris et de  bonorum ingratitudine erubescamus, et ad bona reparanda, et ad gratias referendas conuertamur. Sic enim Dominus agere in Scripturis sepissime legitur, ut de pluribus pauca numero sed non merito ad medium deuocemus. Ait enim ad peculiarem populum suum: Popule meus, quid molestus fui tibi? Ostende mihi. Adduxi uos per desertum quadraginta annis, non sunt attrita uestimenta uestra, manna de celo plui uobis, et obliti estis me?  Et ad Dauid dilectum seruum suum, de quo dicit: Inueni Dauid seruum meum, qui facit omnes uoluntates meas. Ego, inquit, te tuli de domo patris tui, et posui te pascere gregem populi mei, et fui tecum in omnibus ubicunque ambulasti, firmans regnum tuum in eternum  . Et alia plurima que illi improperat, quoniam post multiplicia dona grauiter in eum sine respectu peccauerat. Lege epistolas Pauli ad Corinthios et ad Galatas, et hinc sufficienter inuenies. Nam quatuor legimus species arrogantium, cum aut bonum se putant a se habere quod habent, aut pro meritis suis se habere quod habent, aut singulariter se habere quod habent, aut pre ceteris se habere quod habent. Ab his omnibus cor tuum custodi, iuxta quod scriptum est: Omni custodia serua cor tuum, quoniam ex ipso uita procedit .



CAPUT LI. De exeniis, que a clericis et laicis exigere dicebatur.

Dicitur et a multis, quod et clericos et laicos tibi  commissos in multis exeniis per diuersas occasiones graues, quod sanctus Leo papa non christiane deuotioni, minime autem episcopali religioni conuenire ostendens, dicit: Sicut, inquit , prelatus non uult grauis oneris sarcinam ferre, ita non audeat aliis importabile pondus imponere. Discipuli enim sumus humilis et mitis magistri dicentis: Discite a me quia mitis sum et humilis corde, et inuenietis requiem animabus uestris. . Qui humilis et mitis magister iterum de graui et importabili prelato dicit: Si dixerit, inquiens, malus ille seruus in corde suo, moram facit Dominus meus uenire, et ceperit percutere conseruos suos, manducet autem et bibat cum ebriis, ueniet Dominus serui illius in die qua non sperat, et hora qua ignorat,  et diuidet eum, partemque eius ponet cum hypocritis . Hinc beatus dicit Gregorius : Inter hypocritas enim iure deputatur, qui ex simulatione discipline, ministerium regiminis uertit in usum dominationis. Et beatus apostolus Paulus uetat, non percussorem esse episcopum . Non quidem qui non percutiat pugnis subditos, sed qui non percutiat actis et dictis suis conscientiam subiectorum, quos per prophetam Dominus redarguit: Qui percutiunt pugno impie . Audiendum ergo nobis est prelatis quod per quemdam sapientem dicitur; Ducem te constituerunt, noli extolli, sed esto in illis quasi unus ex illis ; et: Diuitie si affluant, nolite cor apponere  . Timere etiam debemus, ne prelatio et honores, quos in isto seculo habemus, si aliquid boni sumus, retributio nobis fiat, et a retributione iustorum alienos efficiat. Unde Abrahe uoce ardenti diuiti dicitur: Memento, fili, quia recepisti bona in uita tua . Idcirco enim bona hic recepit et malus, ut illic plenius mala reciperet, quoniam hic fuerat nec per bona conuersus: quia cum largientem Deum humana mens boni operis responsione non sequitur, unde nutrita pie creditur, iustius inde damnatur. Hinc enim per Psalmistam dicitur: Deiecisti eos dum alleuarentur . Quoniam uidelicet reprobi, cum recta opera diuinis muneribus non rependunt, cum totos se hic deserunt, et affluentibus prosperitatibus dimittunt, unde  exterius proficiunt, inde ab intimis cadunt. A multis enim dicitur, quod uix pauci, aut potius nulli apud te quiddam beneficii, nisi premii datione preualent obtinere: quod satis superque sanctarum Scripturarum auctoritati contrarium, et canonum est sacrorum decretis aduersum, ut res et facultates ecclesiasticas, quas in ordinatione episcopali ad regendum et regulariter dispensandum sine pretio suscepisti, ad turpis lucri premium in beneficium dones, cum Paulus apostolus Tito describens qualis debeat esse episcopus, inter alia dicat: Oportet, inquiens, episcopum sine crimine esse sicut Dei dispensatorem, non superbum, non iracundum, non uinolentum, non percussorem, non turpis lucri cupidum . Et item idem  dicit: Auaritia que est idolorum seruitus ; Et: Radix omnium malorum cupiditas . Et sacri Carthaginenses canones : Omnino, inquiunt, cuiquam clericorum non liceat de qualibet re fenus accipere; et paulo post: Proinde quod in laicis reprehenditur, id multo magis debet in clericis predamnari. Uniuersum concilium dixit: Nemo contra prophetas, nemo contra Euangelia facit sine periculo. Et Nicenum concilium, quod sepe et in aliis inuenitur canonibus, more suo plures causas uno comprehendens capitulo, hinc cum aliis conclusiue dicit : Quoniam multi sub regula constituti auaritiam et turpia lucra sectantur, iuste censuit sancta et magna synodus, ut si quisque inuentus fuerit ex adinuentione  aliqua uel quolibet modo negotium transigens, uel aliquid tale prorsus excogitans turpis lucri gratia, deiiciatur a clero, et alienus existat a regula. Et Leo in epistola ad uniuersos episcopos per uniuersas prouincias constitutos: Illud, inquit , duximus premonendum, ut sicut non suo, ita non alieno nomine, aliquis clericorum exercere fenus attentet. Indecens enim est crimen suum commodis alienis impendere. Fenus autem hoc solum aspicere et exercere debemus, ut quod hic misericorditer tribuimus, ab eo Domino, qui multipliciter, et in perpetuum mansura retribuet, recipere ualeamus. Hoc itaque admonitio nostra denuntiat, quod si quis fratrum contra hec constituta uenire tentauerit, et prohibita fuerit ausus admittere, a suo se nouerit  officio submouendum, nec eum communionis nostre futurum esse consortem, qui socius noluit esse discipline. Et Dominus in Euangelio: Esuriui, inquit, et non dedistis mihi manducare; sitiui, et non dedistis mihi bibere; hospes eram et non collegistis me, nudus et non cooperuistis me, infirmus et in carcere, et non uisitastis me . Quibus etiam premittit dicens: Discedite a me, maledicti, in ignem eternum, qui preparatus est diabolo et angelis eius . Ecce nequaquam audiun quia rapinas uel quelibet alia uiolenta commiserunt, et tamen eternis gehenne ignibus mancipantur. Hinc ergo colligendum est, quanta damnatione plectendi sunt qui aliena rapiunt, si tanta animaduersione  feriuntur, qui sua indiscrete tenuerunt. Perpendant quo eos obliget reatu res rapta, si tali subiicit pene non tradita. Perpendant quod meretur iniustitia illata, si tanta percussione digna est pietas non impensa. Cum aliena rapere intendunt, audiant quod scriptum est: ue ei qui multiplicat non sua usquequo et aggrauat contra se densum lutum ? Auaro quippe densum lutum contra se aggrauare, est terrena lucra cum pondere peccati cumulare. Cum multiplicare large habitationis spatia cupiunt, audiant quod scriptum est: ue qui coniungitis domum ad domum, et agrum agro copulatis usque ad terminum loci: nunquid habitabitis soli uos in medio terre ? Ac si aperte diceret: Quousque uos extenditis, qui non habere in communi  mundo consortes minime potestis? Coniunctos quidem premitis, sed contra quos uos ualeatis extendere semper inuenitis. Cum augendis pecuniis inhiant, audiant quod scriptum est: Auarus non implebitur pecunia, et qui amat diuitias fructus non capiet ex eis . Fructus quippe ex illis caperet, si eas bene spargere non amando uoluisset: quia uero eas diligendo retinet, hic utique sine fructu derelinquet. Cum repleri cunctis simul opibus inardescunt, audiant quod scriptum est: Qui festinat ditari, non erit innocens . Profecto enim quoniam augere opes ambit, uitare peccatum negligit, et more auium captus, cum escam terrenarum rerum auidus conspicit, quo stranguletur peccati laqueo non agnoscit. Cum quelibet presentis  mundi lucra desiderant, eaque que de futuro damna patiuntur ignorant, audiant quod scriptum est: Hereditas ad quam festinatur in principio, in nouissimo benedictione carebit . Ex hac quippe uita initium ducimus, ut ad benedictionis sortem in nouissimo ueniamus. Qui itaque in principio hereditari festinant, sortem sibi in nouissimo benedictionis amputant: quoniam dum per auaritie nequitiam hic multiplicari appetunt, illic ab eterno patrimonio exheredes fiunt. Cum uel plura ambiunt, uel obtinere cuncta que ambierint possunt, audiant quod scriptum est: Quid prodest homini si totum mundum lucretur, anime uero sue detrimentum fiat?  Ac si aperte ueritas dicat: Quid prodest homini si totum, quod extra se est congregat,  si hoc solum quod ipse est damnat? Hinc quoque te frequentissime monui, et adeo corripui, ut etiam contra me et mihi fideles inde scandalum sumpseris, et quas uel quantas potuisti insidias moliri studueris. Sed et domnus rex in suis litteris tibi datis ex hac causa monuit hoc modo: uerum, inquiens, prius te dignum duco monere, ut clerum et plebem tibi commissam, qui te, nullo cogente, sed spe ducti, quia pro amore tui auunculi, qui et nobis, et regno, ac Ecclesie regni nostri in multis profuit, me uidebant te diligere, et quia putabant te illius uestigia secuturum, et consiliis obediturum, et quoniam Laudunense municipium Rhemensi Ecclesie, in qua nutritus fuisti, unitum  antiquitus fuerat, deuote elegerunt, et obnixe sibi pastorem ordinari petierunt, debitam eis uicem rependens, episcopalem ac pastoralem benignitatem impendas, et non eos tam duriter tractes atque affligas, neque illis alios quos ante non nosti preponas uel superponas, et de gremio Ecclesie tibi commisse, in qua nutriti et educati fuerant, illos, sicut quosdam iam expulisti, uel abscedere compulisti, non proiicias, uel cum gemitu ibidem consistere cogas. Lege intelligenter, et retine tenaciter hanc epistolam beati Gregorii ad Constantium Mediolanensem episcopum: Scripta, inquit , fraternitatis uestre suscipiens, magnas omnipotenti Deo gratias retuli, quia ordinationis uestre merui celebratione releuari. Quod  uero ex superno munere in electionem uestram concorditer omnium conuenit assensus, hoc fraternitas tua cum summa debet consideratione pensare, quia post Deum ualde est debitrix eis qui sibi uos preferri tam subdita mente uoluerunt. Decet igitur uos sacerdotali benignitate eorum moribus in omnibus respondere, eorumque necessitatibus pia compassione concurrere. Si quorum fortasse sunt uitia, hec maturis obiurgationibus increpare, ut ipsa quoque sacerdotalis indignatio, uirtute sit admista dulcedinis, quatenus et tunc a subiectis amari debeat, etiam cum grauiter timetur. Que res personam uestram apud eorum iudicium in magnam quoque reuerentiam adducit: quia, sicut preceps, furor usitatusque despicitur, ita contra culpas discreta indignatio  plerumque quo tarda fuerit, eo amplius sit timenda. Diligenter etiam debes attendere, quod non in mea, sed in Dei laude cuius est donum, pro tua utilitate dico, quia et ego nutritor tuus, apud quem a pueritia usque ad iuuentutem tuam exegisti etatem, sicut uidisti et audisti, non pro largitione beneficiorum, non pro commendatione ministeriorum, non pro receptione eorumdem ministeriorum, non pro redhibenda gratia mea his qui in me offenderant, non per quamcunque petitionem cuiuscunque adiutorii, non per quascunque adinuentitias occasiones, aut a clericis, aut a laicis, aut a parochianis presbyteris, quecunque pretia, uel exenia, seu emolumenta exegi, uel quolibet modo quesiui, sed in omnibus eorum profectum, et loci mihi commissi  utilitatem attendi. Unde et reminisci debes, quia sepius te commonui, ut tibi commissis, qui te libenter elegerunt, non onerosus, sed gratiosus existeres. Et si mee admonitiones non tibi placent, lege cum aliis homiliam beati Gregorii in Euangelio, Ego sum pastor bonus ; et eam mente reconde, in qua inter alia dicit de summe et essentialiter pastore bono, cuius forme debemus inniti: Cognosco, inquit , oues meas, id est diligo, et cognoscunt me mee, id est diligentes obsequuntur: quia oportet ut nobis commissi magis dilectione in Christo obediant, quam seruili timore coacti gementesque deseruiant. Nam de huiusmodi prelationibus, uel premissis negotiis,  quibuscunque adinuentionibus premia uel exenia quecunque accipere, simoniacum et contra sanctas Scripturas, atque, ut supra ostendi, contra sacros est canones. Unde etiam leges, quibus debite obseruationis reuerentiam sancta Ecclesia exhibet, in constitutione 117, capitulo 352 constitutionis Iustiniani, dicunt: Ut locorum uenerabilium administratores sine pecunia fiant. Nullus neque ex xenodochiis, neque ptochotrophiis, neque nosocomiis, neque alicuius religiose domus administrator, uel cuiuscunque cure ecclesiastice gestor, prestet aliquid ei a quo preponitur, uel cuicunque persone, pro commissa sibi administratione. Qui autem preter hec que disposuimus dederit aliquid, uel acceperit, uel mediator factus fuerit, sacerdotio uel clero, uel  commissa sibi administratione nudabitur, his que data sunt uindicandis religioso loco, cuius talis persona consecrationem, uel curam, uel administrationem accepit: sin autem laicus sit qui acceperit, uel mediator factus est, duplum ab eo exigatur, et religioso loco, in quo talis persona, uel administrationem, uel consecrationem, uel curam accepit, prestetur. Iuste igitur et rationabiliter leges sanctis Scripturis et canonibus concordantes talia decreuerunt, quia ut sanctus Leo dicit : Auaritiam merito Apostolus radicem esse malorum omnium diffiniuit. Nullum enim peccatum sine cupiditate committitur, et omnis illicitus appetitus istius auiditatis est morbus. Amori pecunie uilis est omnis affectio, et anima lucri cupida  etiam pro exiguo perire non metuit, nullumque est iustitie in illo corde uestigium, in quo sibi auaritia fecit habitaculum. Hoc perfidus Iudas inebriatus ueneno, dum sitit lucrum, peruenit ad laqueum.



CAPUT LII. De superbia eius et arrogantia, iactantiaque inepta et indecenti.

A multis etiam denotaris, quod superbia efferaris, et uana gloria iactiteris, atque arrogantia supereris. Unde ego et tu, quasi in speculo, in uerbis beati Gregorii nos nostrasque mentes conspiciamus, et nos coram diuinis oculis componamus. Ait enim : Superbia, inquiens, quam uitiorum radicem diximus, nequaquam unius  uirtutis exstinctione contenta, contra cuncta anime membra se erigit, quasi generalis ac pestifer morbus corpus omne corrumpit, ut quidquid illa inuadente agitur, etiam si esse uirtus ostenditur, non per hoc Deo, sed soli uane glorie seruitur. Quasi enim tyrannus quidam obsessam ciuitatem intercipit, cum mentem superbia irrumpit, et quo ditiorem quemque ceperit, eo in dominio durior exsurgit, quia quo amplius res uirtutis sine humilitate agitur, eo latius ista dominatur. Quisquis uero eius in se tyrannidem captiua mente susceperit, hoc primum damnum patitur, quod clauso cordis oculo iudicii equitatem perdit. Nam cuncta que ab aliis uel bene geruntur displicent, et sola ei que ipse uel praue egerit placent:  semper aliena opera despicit, semper miratur quod facit, quia et quidquid egerit, egisse se singulariter credit, atque in eo quod exhibet per glorie cupiditatem, sibimetipsi per cogitationem fauet, nec considerat quid alter boni amplius quam ipse, sed quid boni ipse amplius quam alter habeat. Neque enim pensat que bona spiritus alter acceperit, et ipsi desint, sed que bona ipsi, et que mala sint alteri: et cum se in cunctis transcendere, ceteros estimat, per lata cogitationum spatia secum deambulans, laudes suas tacitus clamat. Nonnunquam uero ad tantam elationem mens ducitur, ut in eo quod tumet, etiam per ostentationem locutionis effrenetur et tanto facilis ruina sequitur, quanto apud se quisque impudentius exaltatur. Hinc enim scriptum  est: Ante ruinam exaltabitur cor , et hec elatio alios ex rebus secularibus, alios uero ex spiritalibus possidet. Alter namque tumescit auro, alter eloquio, alter infimis et terrenis rebus, alter summis celestibusque uirtutibus, una tamen eademque superbia ante Dei oculos agitur, quamuis ad humana corda ueniens in eorum obtutibus diuerso amictu pallietur. Aliter autem prepositos atque aliter subditos tentat. Prelato namque in cogitationibus suggerit, quia solo uite merito super ceteros excreuit, et si qua ab eo aliquando bene gesta sunt, hec importune eius animo obiicit, et cum hunc Deo singulariter placuisse insinuat, quo facile suggesta persuadeat, ipsam ad testimonium potestatis tradite retributionem uocat, dicens: Quia nisi omnipotens  Deus te his omnibus meliorem cerneret, omnes hos sub tuo regimine non dedisset: eiusque mox mentem erigit, et uiles atque inutiles eos ostendit qui subiecti sunt, ita ut nullum iam quasi dignum respiciat, cui equanimiter loquatur. Unde et mox mentis tranquillitas in iram uertitur, quia dum cunctos despicit, dum sensum uitamque omnium sine moderatione reprehendit, tanto irrefrenatius se in iracundiam dilatat, quanto eos, qui sibi commissi sunt, esse sibimet indignos putat. Et si ipsi subiecti sunt aliis, eorum cor superbia instigat, ut sua acta considerare funditus negligant, et semper tacitis cogitationibus rectoris sui iudices fiant: qui dum in illo quod reprehendere debeant importune respiciunt, in semetipsis quod corrigant nunquam uident; unde  et tanto atrocius pereunt, quanto a se oculos auertunt. Aliquando autem tales subditi proterua que sentiunt nequaquam produnt, et hi, quorum loquacitas uix compescitur, nonnunquam ex sola amaritudine intimi rancoris obmutescunt: qui per dolorem mentis procacitatis sue uerba subtrahentes, cum male loqui soleant, peius tacent, quia cum peccantes aliquid de correctione audiunt, indignantes etiam responsionis uerba suspendunt. Cum his quando aspere agitur, sepe ad querele uoces de hac ipsa asperitate prosiliunt; cum uero eos magistri sui blande preueniunt, de ipsa humilitate, qua preuenti sunt, grauius indignantur, et tanto eorum mens uastius accenditur, quanto consideratius infirma  iudicatur. Cunctis namque superba apud se cogitatione tumentibus inest clamor in locutione, amaritudo in silentio, dissolutio in hilaritate, furor in tristitia, inhonestas in actione, honestas in imagine, erectio in incessu, rancor in responsione. Horum mens semper est ad irrogandas contumelias ualida, ad tolerandas infirma, ad obediendum pigra, ad lacessendos uero alios importuna, ad ea que facere et debet et preualet ignaua, ad ea que facere nec debet nec preualet parata. Hec in eo quod sponte non appetit nullis exhortationibus flectitur, ad hoc autem quod latenter desiderat, querit ut cogatur, quia dum metuit ex desiderio suo uilescere, optat uim in ipsa uoluntate tolerare. Quapropter hoc uitio laborantibus Dominus dicit: Deus superbis resistit,  humilibus autem dat gratiam ; et item: Immundus est apud Deum omnis qui exaltat cor ; et item: Quid superbit terra et cinis?  Quia igitur Redemptor noster corda regit humilium, et Leuiathan rex dicitur superborum, aperte cognoscimus quod euidentissimum reproborum signum superbia est, at contra humilitas electorum. Cum ergo quam quisque habeat cognoscitur, sub quo rege militet inuenitur. Unusquisque enim quasi quemdam titulum portat operis, quo facile ostendat sub cuius seruiat potestate rectoris. De hoc quippe uitio superbie descendit, quod multi te apud plurimos dicunt de fortitudine et agilitate tui corporis gloriari, et de preliis, atque ut nostratium lingua dicitur, de uassaticis frequenter ac libenter  sermonem habere, et qualiter ageres si laicus fuisses irreuerenter referre, et alia multa que tibi non conueniunt dicere et agere, nec mihi enuntiare. Debes enim attendere quod scriptum est: Non in fortitudine sua roborabitur uir ; et: Non saluatur rex per multam uirtutem, et gigas non saluabitur in multitudine fortitudinis sue . Unde apud se Dauid manu fortis, humiliter infirmus, et ideo ueraciter fortis, qui gigantem multe fortitudinis occidit, et regem ac uirtutem exercitus eius ab opprobrio liberauit, Domino dicit: Fortitudinem meam ad te custodiam . Et Paulus, qui audiuit a Domino: uirtus in infirmitate perficitur , gloriatur in infirmitatibus suis, dicens: Quando infirmor, tunc fortior sum et potens ; et: Castigo corpus meum et seruituti subiicio, ne aliis predicans ipse reprobus efficiar . Sed et cum in his, in quibus infatigabiliter pugnando, non quasi erem uerberantes, sed contra erias potestates, et carnis illecebras, ac mundi concupiscentias agonizantes decertauerimus, quod nobis a Domino precipitur ex intimo cordis affectu dicere debemus: Serui inutiles sumus, que debuimus facere, fecimus . Quia non sumus sufficientes a nobis quasi ex nobis, sed sufficientia nostra ex Deo est, qui dedit uelle et perficere pro bona uoluntate ; quique suis dixit: Sine me nichil potestis facere . De uanitate autem qua te iactas, qualiter faceres si laicus esses, breuiter tibi  ualeo respondere, faceres utique sicut patriote et propinqui tui laici faciunt, scilicet uoluntarie uiueres inter tuos conterraneos atque uicinos pacifice, quoniam si aliter presumeres, fortiores et superiores qui tibi resisterent, teque reprimerent, inuenires.



CAPUT LIII. De motibus corporis inordinatis, qualiter cauere debeat.

Et quoniam reprehenderis de motibus corporis inordinatis, attendendum mihi et tibi est quod beatus Gregorius dicit, quoniam interius est custodia, que ordinata seruat exterius membra. Et sanctus Gregorius Nazianzenus habitum Iuliani Apostate  describit dicens : Faciebat me cautum adeo inconstantia morum eius, et excessus uberior. uates enim egregius est, qui bene considerat. Nullum enim signum mihi in eo utile uidebatur, ceruix inflexibilis, humeri iactabiles, oculi currentes, huc illucque directi et furiose respicientes, pedes impatientes, nares spirantes iniurias atque contemptum, schemata risibilia, et hoc ipsum semper habentia, risus incontinens et quasi subbulliens, consensus et negatio simul, ratio nulla ratione consistens, interrogatio inordinata, atque responsio nulla conuenientia sibi conueniens. Et sanctus papa Gregorius quemdam describens potiusque depingens iuuenem, de eo dicit: Quia erat superbus et lubricus, uerbis  leuis, nutibus instabilis, mente tumidus, ueste compositus, actione dissipatus. Unde attendendum est nobis, quia si he reprehensiones in laicis quibuscunque potestatibus preditis ita denotantur, quam damnabiles in nobis episcopis habeantur, qui lux mundi, et lucerna super candelabrum posita, ut luceamus omnibus qui in domo Dei, id est Ecclesia sunt positi, esse uidemur? Hec tibi, frater ac fili, scribo multo dolore ac confusione compunctus, hortans ut in lutere, quem Moyses  de speculis mulierum ante tabernaculum Domini excubantium fecerat, in quo sacerdotes ministraturi in eadem domo Domini manus et pedes lauarent, mecum te conspicias, et interius atque exterius ibidem, id est in sacre Scripture preceptis per sanctos  Dei nobis explanatis, et in eorumdem sanctorum exemplis, nostra reprehensibilia abluamus, et dignos nos fletibus et sanctis operationibus, ut digne illi ministrare possimus, exhibeamus. Hinc enim omnipotenti Domino per Psalmistam dicitur: In eternum non obliuiscar iustificationes tuas, quia in ipsis uiuificasti me . Iustificationes enim precepta Dei dicuntur, in quibus nos corrigendo iustificat, de quibus idem Psalmista apertius dicit: In tuis iustificationibus meditabor, non obliuiscar sermones tuos . In eis itaque nos uiuificat, quia per hec nobis spiritalem uitam demonstrat, eamque per afflationem spiritus nostris mentibus infundit.



CAPUT LIu. Ut non se permittat decipi a flore iuuentutis et sanitate corporis, et mundi illecebris.


Tandem hortor te, frater ac fili, et moneo ut non te permittas decipi a flore iuuentutis, et sanitate corporis, et mundi illecebris, habens semper ante mentis oculos quod hinc sanctus Spiritus per beatum Iob dicit: Homo natus de muliere, breui uiuens tempore, repletur multis miseriis: quasi flos egreditur, et conteritur, et fugit uelut umbra, et nunquam in eodem statu permanet. Breues dies hominis sunt, numerus mensium eius apud te est, constituisti terminos eius, qui preteriri non poterunt . Et per Psalmistam: uerumtamen in imagine pertransit homo, sed et frustra conturbatur. Thesaurizat et  ignorat cui congregauit ea . Habe semper ante mentis oculos, quam terribilis iudex noster sit in consiliis super filios hominum, et quam districtus ad iudicandum ueniet, celis et terris ardentibus, et uniuersis celorum uirtutibus, atque omnibus creaturis in obsequium sui terroris commotis. Quando ignis ante ipsum precedet, et inflammabit in circuitu inimicos eius: aduocans celum desursum, et terram discernere populum suum, quando ueniet nos iudicaturus de cogitationibus, uerbis, et actibus nostris: quem preueniendum nobis est in confessione, et plorandum ante eum qui fecit nos . Attendendum est etiam, que nobis uerecundia tunc erit in conspectu totius humani generis, omniumque uirtutum celestium  confundi, et post confusionem que nos pena sequetur, cum animam immortaliter morientem reatus inuoluet, et indeficienter deficientem carnem gehenna consumet, si radices cordis huic seculo perseueranter infixas habuerimus: quia nemo potest, ut scriptum est, hic gaudere cum seculo, et illic regnare cum Domino. Simus igitur, ut docet Apostolus, quasi morientes, et ecce uiuimus: ut castigati, et non mortificati: quasi tristes, semper autem gaudentes: sicut egentes, multos autem locupletantes: tanquam nichil habentes, et omnia possidentes . Momentis suis hore fugiunt, et tempora dilabuntur. Satagamus ergo ut in bonis et continuis operibus teneantur: quia scriptum est: Beati qui custodiunt iudicium, et faciunt iustitiam in omni  tempore . Et descriptis uiri sancti continuis bonis operibus, scriptum est: Sic faciebat Iob cunctis diebus . Sicut ergo quotidianas et necessarias pensiones corpori reddimus, ita quotidianas atque continuas bonorum operum, scilicet continentie, lectionum, uigiliarum, et orationum, atque lacrymarum, et eleemosynarum, atque sacre hostie oblationum, gemituum quoque ex preteritorum penitentia, et sancto futurorum desiderio, pensiones animabus nostris effundentes eas in conspectu Domini reddere studeamus, et in his cum fide recta, spe firma, et caritate perfecta, perseuerantissime uigilemus, scientes quia Ioseph solus inter fratres talari tunica indutus legitur , et cauda pecoris in sacrificio Domino offerri precipitur, quia qui perseuerauerit usque in finem, hic saluus erit . Et obaudiamus quod Sapientia per Salomonem nos singulos exhortans dicit: Quodcunque potest manus tua facere instanter operare: quia nec opus, nec ratio, nec scientia, nec sapientia erunt apud inferos quo tu properas .



CAPUT Lu. Conclusio epistole uerbis Elie, Quod meum fuit feci tibi.

In conclusione autem horum omnium tibi scribo quod beatus Elias Spiritu sancto repletus ad Eliseum eodem Spiritu sancto replendum dixit: Quod meum fuit feci tibi . Credo enim quia  etiamsi quod absit me non obaudieris, labor meus non erit in te apud Deum inanis et uacuus. Etsi enim Aethiops niger in balneum intrat, et niger de balneo exit: non tamen balneator denarium, id est pretium sui balnei perdit. Nos autem et sermones nostri in manu Dei sumus, qui dicit: Pluam super unam ciuitatem, et super alteram non pluam ; et quibusdam loquitur per uocem, et exigente culpa, occulto atque iusto iudicio, non loquitur per unctionem: quibusdam uero gratie loquitur unctione, id est sancti Spiritus inspiratione cum uoce. Det Dominus me, et uelle, et scire, et dicere, et agere que iussit: et te audire, et exaudire quod expedit, et nobis ambobus ea uelle et operari, et in his perseuerare que precipit, ut mereamur dona  percipere que promittit.



EPISTOLA HINCMARI RHEMENSIS AD HINCMARUM LAUDUNENSEM. Accepto eius missatico per Heddonem prepositum ecclesie Laudunensis.


HINCMARUS, Rhemorum episcopus, dilecto fratri Hincmaro, Ecclesie Laudunensis episcopo, salutem.

Decimo quinto Kalendas Augusti presentis tertie indictionis, iam uesperi uenit ad me communis frater et comminister noster Heddo, prepositus commisse tibi ecclesie, dicens mihi ex tua parte missaticum,  sicut hic habetur subnexum.

I. Meus senior uobis mandat salutes et fideles orationes.

II. Mandat uobis, quia uos sapitis quod illi nunc factum fuit in Attiniaco, propter quod inde ambulauit, sicut uobis per Teutlandum mandauit, et uos sapitis quo modo illi iam altera uice factum fuit, quando rex illum detinuit.

III. Mandat uobis, quia res de sua ecclesia illi tollute sunt, et Flotharius regis missus eas consignauit Nortmanni homini, et hoc meus senior iam sciebat, quando de Attiniaco ambulauit, quia sic deueniret, quia homo Nortmanni Herimundus hoc seniori meo dixit, quando rex de Siluanectis reuenit.

 Iu. Et mandat uobis, quia et alias res de sua ecclesia tenent sui homines per potestatem et per uerbum regis, et mandauit suos homines ad se uenire preterita die sabbati, et uoluit considerare de seruitio regis, et de illa opera ad suam ecclesiam, et illi non uenerunt, et rex illi per Bertharium nunc mandauit, ut Eligio suum beneficium redderet, et Eligius inde regis indiculum apportauit, ut suum beneficium illi redderet, et meus senior illi respondit, ut reueniret die Lunis, et inde consideraret cum suis fidelibus, et tunc illi responderet: ipse autem dixit, quod hoc exspectare non debuisset, quia rex illi eum beneficium reddidit, et intrauit ibi, et tenet illum.

u. Et quia uos estis suus auunculus et suus archiepiscopus, si uos illi potestis impetrare ad  regem, ut ille possit res de sua ecclesia ordinare, et illi eas liceat sicut ei simulauerit disponere et gubernare: quia quod ille facit, alter disfacit; et quod ille disponit, alter peruertit. Tunc uult ille uobis obedire, et ad uos uenire, et per uestrum consilium facere: quia quidquid de rebus sue ecclesie fecit et ordinauit, non per scaz, uel per aliquam propinquitatem aut amicitiam inde fecit, sed sicut melius ille intellexit, si inde fecit. Et si hoc uos non potestis ad regem facere, tunc non potest ille regi obedire, nec illi seruire, nec aliquod temporale obsequium facere, nec ad illum uenire, et non potest dimittere, ut sic longe inde se non reclamet si plus alte potest, id est ad sedem apostolicam. Et non dimittet, ut inde suum ministerium non faciat,  id est excommunicabit illos sicut hic habet quod illi episcopi diffinierunt, quia non potest dimittere ut illos non excommunicet, quoniam altera uice, quando domno apostolico mandauit de Nortmanno, hoc ei remandauit domnus apostolicus, ut prius inde fecisset suum ministerium, et tunc se reclamasset. Et hoc ideo usque modo dimisit, donec uobis mandaret ut hoc uos sciretis quia nunc inde suum ministerium faciet.

Unde frater una cum uenerabilibus episcopis et dilectis fratribus nostris qui adfuerunt, Remigio scilicet, et Harduico, et Francone, ac Hodone, atque Willeberto, ad domnum Carolum regem gloriosum petitoriam suggestionem referre curaui. Qui nobis respondit, se putasse tibi posse sufficere quod hinc  iam: coram episcopis benigno animo et allocutione placida tibi in Attiniaco dixit, uidelicet quoniam ad illum peruenit, te amplius presumpsisse de rebus, de quibus nunc mandas quia Flotharius missus eius Nortmanno consignauerit, quam ecclesie tibi commisse debeantur, et amplius quam in precepto habeatur, per quod tibi res a longo tempore ab ecclesia Laudunensi subtractas restituit, uel gratis tue petitioni annuens dedit, sicut et manifestissime claruit de his, quas contra rationem et iustitiam illegaliter atque irregulariter usurpasti, que in precepto non continentur, et iuste atque rationabiliter secundum legem homo suus reconquisiuit. Propterea illas res, uidelicet uillam Pauliacum, que a longo tempore  ab ecclesia Laudunensi subtracte fuerant, presentaliter reciperes, et illas alias de quibus ad eum reclamatio uenit, interim non reciperes, sed tantum inde exspectares, donec illud preceptum apportares, et suus ac meus missus in ipsum pagum irent, et ex his rei ueritatem inuestigarent: et quidquid inuentum fuerit, quod ex eisdem rebus iuste et rationabiliter ad Laudunensem ecclesiam pertineret, non solum non discuperet, uerum et libenter eas ipsi ecclesie concedere uellet, et tu ex his nichil tunc contradixisti. De beneficiis autem hominum tuorum, de quibus mandasti, respondeo quia tui homines se ad eum reclamauerunt, quod ab eis sua beneficia, que apud antecessores tuos, et apud te proseruierunt, iniuste et irrationabiliter abstulisses. Unde secundum sacros  canones, et decreta sancte sedis Romane pontificum ex eisdem sacris canonibus promulgata, electos iudices episcopos apud me expetisti, et eorum atque aliorum Deum timentium iudicio de quibusdam decretum fuit, ut beneficia sua, que irrationabiliter perdiderant, recuperare deberent: quorumdam autem eorum causa usque ad alium tractatum certis causis interuenientibus non diffinita, sed implacitata remansit, et tu ante diffinitionem, contra sacros canones, sine ulla necessitate uel ratione fuga lapsus, regularem diffinitionem exspectare contempsisti, unde quid sacri decernant canones sufficientissime nosti. Nunc uero quia ipse iam in motu est, pergens obuiam fratri suo propter pacis caritatisque concordiam, et sancte Ecclesie ac Christiani populi  obtinendam quietem; cum fauente Domino inde reuersus fuerit, ueni ad illum, et apporta illud preceptum, per quod prefatas res ecclesie Laudunensi restituit, siue contulit, et sicut iustum de illis rebus quas requiris inuentum fuerit, agere procurabit. Homines autem tui, quorum causa, te irregulariter ac illegaliter abscedente, adhuc non diffinita sed implacitata remansit, iuste et rationabiliter uentiletur, et secundum sacras leges diffiniatur. Ceterum, carissime frater, de scedula quasi episcoporum diffinitionem continente, in synodo que apud Tusiacum fuerat habita, ualde miratus sum ubi et quomodo hanc adinuenisti, quam antequam per Heddonem clericum tuum acceperim nunquam uidi, et nunquam uel nusquam audiui, audiui, sed nec qui modo  adfuerunt episcopi eam se uidisse uel audisse dixerunt. Illam quippe authenticam diffinitionem, que secundum sacras leges in eadem synodo decreta est, cui et mecum interfuisti, ego habeo, et diuinare non ualeo, unde adinuentio ista emerserit, que, sicut ex his euidenter potes cognoscere, que tibi contra presumptiones tuas studui scribere, in quibusdam sacris regulis obuiat, et mendacem illam esse facillime posses aduertere, si illos oculos habuisses in capite, de quibus Scriptura dicit: Oculi sapientis in capite eius . Et miranda est tua prudentia, cur sibi placuit plus hanc mendacem, et in quibusdam, ut dixi, sacris regulis obuiantem compilationem habere, et mihi transmittere,  quam ueram synodi diffinitionem, et sacris regulis congruentem habere, et a me qualicunque primate tuo iuxta regulas sacras tenendam et sequendam accipere, cuius, secundum decreta sancte sedis Romane pontificum ex sacris canonibus promulgata, ordinationem semper debes in rebus exspectare. Nam etsi scedula a te mihi directa quiddam rationis uel auctoritatis habere uidetur, hoc tamen debes discernere, quia sicuti ubi reclamatio certa suscipitur, causa uentilatur, ratio postulatur, presumptio uel usurpationis temeritas non inuenitur, sed iustitia sequitur, et equitas conseruatur, censura districtionis canonice uacat, ita se ad ulciscendum contra deuios a ratione et auctoritate ac equitate, et in contemptus pertinacia obduratos  exaggerat. Sedis, inquit beatus Leo, apostolice moderatio hanc temperantiam seruat, ut seuerius agat cum obduratis, et ueniam cupiat prestare correctis. Igitur quoniam, ut item Leo dicit, matura uolumus sacerdotum esse consilia, et sacra Scriptura dicit: Qui festinus est, pedibus offendit , hortor et moneo te, frater carissime, paterna et metropolitana secundum sacras regulas auctoritate, ut non per hec commenta, que mihi misisti, preceps sicut mihi mandasti sis ad proferendam sententiam, presertim cum sufficientissime iam te hinc commonuerim, redarguerim, et etiam ex auctoritatibus diuinis instruxerim. Sed patienter interim tolera que uidentur tue potestati contraria, qui dicere cum Psalmista debes: Supra dorsum  meum fabricauerunt peccatores, prolongauerunt iniquitatem suam . In patientia, inquit Dominus, possidebitis animas uestras ; et item scriptum est: Doctrina uiri per patientiam noscitur . Quanto enim quis minus est patiens, tanto conuincitur minus doctus. Et melior est patiens uiro forte, et qui dominatur animo suo expugnatore urbium. Quoniam qui urbes subigit, extra se est quod uincit, qui autem patiens est, semetipsum sibimetipsi subiicit. Tolera igitur equanimiter quos contrarios tibi deputas, et dilige ipsos quos toleras, et plus erga corrigendos agat tua beneuolentia quam seueritas, plus cohortatio quam commotio, plus caritas quam potestas: a qua regula non exorbitabis, si non que tua sunt quesieris,  sed que Iesu Christi. Porro si dominari magis quam consulere subditis uolueris, honor inflabit superbiam, et quod prouisum est in ordinatione tua ad concordiam, tendet ad noxam. Ergo age, frater carissime, quod episcopalem condecet grauitatem, exspectans donec ad prouincialem synodum, cuius iam tempus in proximo est, conueniamus, in qua fauente ac cooperante Domino, secundum decreta beati Gregorii, et de incidentibus causis disceptatio, et sit salubris de ecclesiastica obseruatione collatio: quatenus dum per hoc et preterita corrigentur, et regulam futura suscipient, omnipotens ubique Dominus fratrum concordia collaudetur, cuius nobis adesse presentiam, si hec obseruabimus, credere  pro certo debemus, quia scriptum est: Ubi fuerint duo uel tres congregati in nomine meo, ibi sum in medio eorum . Si ergo adesse dignabitur ubi duo uel tres fuerint, multo magis non deerit ubi plures conuenerint sacerdotes. Quod autem mihi mandasti: Quia non potes dimittere ut illos homines, qui res ecclesie tue contra uoluntatem tuam tenent, non excommunices, quoniam altera uice, quando domno apostolico mandasti de Nortmanno, hoc tibi remandauit, ut prius inde fecisses tuum ministerium, et tunc te reclamasses, non hoc in suis litteris inuenimus, uel audiuimus. Propterea, frater, uide ne cuiusquam uerbo, forte per adulationem ad gratiam tuam tibi suaso, et non ex domni apostolici auctoritate prolato pellectus, prepropere  et tibi inconsulte ac precipitanter sententiam excommunicationis sacris regulis obuiam proferas: sed exspecta, ut predixi, donec ad prouincialem synodum episcopi Rhemorum prouincie conueniamus, et si quid nobis obstiterit, ut secundum sacras regulas iuste et rationabiliter ea que agenda sunt exsequi quod absit nequiuerimus, quod nullo modo futurum fore putamus, tunc si necesse fuerit secundum sacras regulas, tua reclamatio, si iusta inuenta fuerit, ad sedem apostolicam nostris litteris prosecuta perueniat.



HINCMARI RHEMENSIS AD EUMDEM. Ad mentis eius oculos reuocat qualiter illum orphanum dulci dilectione sub religione nutrierit, litteris erudierit, per singulos gradus ecclesiasticos usque ad episcopatus apicem prouexerit.


Nunc, inquit, retribuentem mihi mala pro bonis, et odio me habentem gratis, quoniam non faueo tuis infructuosis operibus, quandiu te patiar, multis a te afflictus iniuriis? Etenim ab ipsa die tue ordinationis, tam uerbis quam scriptis, et inordinatis actibus ac motibus tuis, frequentibus adeo sum grauatus lacerationibus atque contusionibus, ut tedeat me uite mee: quia sic pro loci mei officio tue insolentie sum connexus, ut non solum post primam et secundam correptionem, iuxta Apostolum, uerum nec post plurimas, priuatim et coram communibus familiaribus nostris, sed et coram rege, et episcopis,  ac plurimis aliis, uerbis et scriptis commonitiones te ualeam deuitare. Et licet exoptem, ut darentur mihi penne sicut columbe, et auolarem ac requiescerem a te elongatus in aliquam solitudinem, non possum quoquam effugere, ut aut tua pertinacia contumacis presentie, aut missorum tuorum duriloquiis, aut scripturarum tuarum derogationibus et inutilibus neniis, quin potius tragediis, aut talibus que non conueniunt episcopo, de te auditionibus non affligar. Et iam tandem putaui te pigere talia exsequi, cum ecce nunc idibus Nouembris quarte indictionis prolixissimam rotulam, mendaciis et irrationabilitatibus ac improperiis contra ueritatem et auctoritatem repletam, mihi misisti. Et miror cur sic exfrone  factus, ut de Iudea Dominus queritur , nescis erubescere, et tibi non est nausea talia et tanta scribere, nisi quoniam iam utilibus non es intentus, neque in necessariis occupatus. Et ut de aliis taceam, que si ex ordine uoluero replicare, antea deficiet lux diurna, quam legenda exinde deficiat pagina, replicabo tibi aliqua, que non ualeo nec debeo silentio preterire. uidelicet quia statim ut a paterne nido educationis factus episcopus euolasti, et me et eos qui nutrierunt deseruisti, et seculares amicitias atque familiaritates quesisti, et acquisisti, et sic subinde alios et alios deserens et acquirens, non solum de comparibus, sed etiam et de tibi commissis, ad hoc emersisti, ut contra sacras Antiochenas regulas, precipientes ut preter me  agere nichil debeas, secundum antiquam Patribus nostris regulam constitutam, nisi ea tantum que ad tuam parochiam pertinent, possessionesque subiectas, sine mea uel cepiscoporum nostrorum conscientia administrationem in palatio domni regis obtinueris: quam administrationem tibi coram eodem domno rege, et aliis qui adfuerunt ex sacris regulis interdixi, et aliquandiu ab administratione cessasti. Postea autem per exteras, id est seculares potestates, contra Sardicenses canones, eamdem administrationem cum abbatia in tertia prouincia, ultra Rhemensem prouinciam, sine mea conscientia obtinuisti. Ad quam abbatiam, sine mea licentia, quoties tibi placuit perrexisti, et quandiu tibi placuit ibidem fuisti immoratus, contra Hilari pape decreta  dicentis : Illud non potuimus preterire, quod sollicitudine diligentiore curandum est, ne preter metropolitanorum suorum litteras aliqui episcopi ad quamlibet prouinciam audeant proficisci: quod etiam in omni genere officii clericalis per singulas debet ecclesias custodiri; et sic antea Zosimus, et postea sanctus Gregorius decreuerunt. Preterea quoque, semel ac secundo litteris canonicis euocatus ad ordinationem episcopi in ecclesia Cameracensi Rhemensis prouincie pastore destituta, unde apostolica sedes me suggerente non modice laborauit, nec ipse uenisti, nec pro te uicariam personam, uel litteras tui consensus, ut regule sacre precipiunt, ad me direxisti. Unde Symmachus papa ad Aeonium ex sacris regulis promulgauit , ut si quilibet episcopus metropolitano pontifici iuxta canonicam diffinitionem uocatus obtemperare noluerit, nouerit succidendum se, quod non optamus, ecclesiastica disciplina. Sed et hinc a me conuentus, nullam satisfactionem, nec etiam humile responsum mihi ac cepiscopis nostris exhibuisti. Post hec, more tue instabilitatis ac inconstantie, contra domnum regem in tantum te sine ratione contumaciter erexisti, ut et administrationem palatinam, et ipsam abbatiam tibi auferret, et a te exaggeratus duriora ingerenda tibi proponeret: unde et scriptis et uerbis pro te satagens illum tibi reconciliaui. Indeque, sicut sciunt plurimi, contra illum te iterum erexisti, et mandata sua ut ad eum uenires  contemnens, adeo illum ad iracundiam prouocasti, sicut omnes in istis regionibus sciunt, ut coactus te per fideles suos sicut infidelem appeteret. Tu autem ante inauditam excommunicationem in meos et multorum archiepiscoporum et episcoporum parochianos, sed et in ipsum regem, sine mea conscientia contra sacras regulas iaculasti. Unde multos scandalizasti, et maximum scandalum non solum Ecclesie, sed et regi ac regno intulisti, cum lex prohibeat ut per alienam messem transiens falcem non mittas, sed manu spicas conteras et manduces . Falcem, inquit beatus Gregorius, iudicii mittere non potes in ea segete, que alteri uidetur esse commissa, sed per effectum boni operis frumenta Dominica uitiorum suorum paleis excoria,  et in Ecclesie corpus monendo et persuadendo quasi mandendo conuerte. Post quam presumptionem, adhibitis mecum confratribus nostris, te et cum eo pacificaui, et episcopis, quorum parochianos excommunicasti, ut te in synodali sententia non inueherent persuasi: sed et eosdem a te excommunicatos, licet non sine labore, adminiculante domno rege, aduersum te conquiescere feci. Sed tu, addens peiora prioribus, sic domnum regem, sicut mihi longum est enarrare et multi sciunt, iterum exaggerasti, ut causa tue castigationis te sine mea uoluntate, sineque meo consensu, aliquantulum detineri iuberet. Tu uero causa tue iniurie, me inconsulto, et sine consensu cepiscoporum Rhemensis prouincie, sicut petitio a clericis Laudunensis ecclesie  mihi porrecta demonstrat, presbyteros et comministros ecclesie ac parochie tibi commisse excommunicasti, ut nemo in eadem parochia missarum officia celebraret, neminem paruulorum etiam in mortis urgentis periculo constitutum baptizaret, nullum ad penitentiam quisquam susciperet, nec etiam obeunti communione uiatica muneris subueniret, nulli defuncto in sepeliendo humanitatis obsequium exhiberet, donec aut tu ipse ad eos uenires, aut a sede apostolica inde relationem recipe rent. Quod audiens, fateor, uehementer exhorrui, et proinde ad te metropolitana sollicitudine litteras misi, monens et hortans te, ut tam exitiabilem excommunicationem et impietatis colligationem, in tuum et multorum periculum intentatam, quantocius  solueres. Sed et ad ministros Laudunensis ecclesie, timens immane multorum exitium, certissimas et irrefragabiles diffinitiones euangelice ueritatis, et apostolice auctoritatis, atque sacrorum canonum et apostolice sedis direxi, quatenus secundum easdem diffinitiones, que in nullo diuelli possunt, ex eadem periculosa et irregulari excommunicatione agerent et ipsi satis. Sed quia mee admonitioni obedire non uoluisti, misi ad te iterum exinde litteras, sed et clericos Laudunensis parochie, et nec sic te ad obediendum inuitare preualui. Post hec, querens adinuentiones ut te a metropolitana subiectione posses exuere, libellum de Patrum antiquorum scriptis, ante sacros Nicene  synodi et anorum sanctorum canones editis, collegisti. In quibus sententias inter se dissonas, et contra euangelicam et apostolicam atque canonicam et apostolice sedis auctoritatem immiscuisti, et eidem libello, sine metropolitani et cepiscoporum Rhemensis prouincie conscientia ac consensu, subscripsisti, et a clericis Ecclesie tue et a parochianis presbyteris subscribi fecisti, uolens te a subiectione tue metropolis exutum ostentare, et priuilegium metropolitane sedis annulare. Quasi non possem impietatis tue colligationes canonica auctoritate, sine tuo consensu ac sine synodali conuentu in parochia tua dissoluere, cum de certis et manifestis causis, que in nullo nobis sunt dubia uel obscura, et de quibus finitiuas sententias, que in nulla possunt  ratione conuelli, a sanctis Patribus promulgatas habemus, synodale consultum uel cepiscoporum nostre prouincie consilium uel consensum non debeam exspectare, et a regulis prestitutis, ut sanctus Leo dicit, nulla aut negligentia aut presumptione discedere, nec etiam sedem apostolicam inde inquietare, sicut ipsius sancte sedis beati pontifices, Innocentius, Zosimus, Celestinus, Leo, Hilarus, Gelasius, Gregorius, et alii plures eiusdem sancte sedis rectores in decretis suis ostendunt, et reliqua. Item datis auctoritatibus Gelasii pape. Post prefati denique, inquit, monstruosi libelli, a te monstruose collecti, tuam tuorumque subscriptionem, litteris quarum exemplar habeo denuo te commonui, ut ea que in parochia tua contra rationem et auctoritatem  egeras, studeres corrigere: sed admonitioni mee non paruisti. Deinde ex prefatis epistolis Romane sedis pontificum, ante Nicenam synodum scriptis, libellum a te collectum, et uersiculis in nomine domni regis Caroli titulatum, per uenerabilem quondam archiepiscopum Wanilonem in Gundulfi uilla coram episcopis qui adfuerunt mihi direxisti. De quo tibi scripto respondi, cuius exemplar habeo, monens te ut sacris canonibus promulgatis fidem accommodares, et debitam obedientiam illis dependeres. Inde in Attiniaco Rhemensis parochie, tibi coram episcopis dedi libellum in quinquaginta quinque capitulis, auctoritates ecclesiasticas continentem, contra illa que in prefatis tuis duobus collegeras, monens ut a talibus et  huiusmodi reprehensionibus te cohiberes, et te sacris regulis subdens, pacem et sanctimoniam secundum Apostolum sequi studeres. Tu autem nullam inde mee admonitioni satisfactionem exhibuisti: quin potius rotulam prolixissimam, contra ueritatem et auctoritatem ac rationem contextam, in eadem synodo obtulisti, et prefatum tuum monstruosum libellum a te et a tuis subscriptum in eadem synodo protulisti, quem ibidem accipiens hactenus seruo. Et cum me uidi post tot admonitiones nichil apud te posse proficere, schedulam porrexi in synodo episcoporum decem prouinciarum, ab eisdem uenerandis episcopis querens consilium, quid contra tuam pertinacem contumaciam  agere possem, et illa, que tibi ac parochie tue contra colligationes tue impietatis direxeram, coram illis relegi feci. Unde et ab eisdem episcopis predictis sacri conuentus auctoritatibus, quoniam iniuste ac irregulariter tantas et tales excommunicationes agere presumpsisti, et a domno rege impetitus, quoniam iuramenta illi a te super sacra prestita non obseruasti, sed et quia res sue proprietatis contra leges diuinas et humanas inuasisti, et a Nortmanno in synodo accusatus, quoniam eum de rebus tua concessione atque consensione a domno Carolo sibi beneficiatis, sine auctoritate regia, armata militari manu, et turba uulgi collecta cum gladiis et fustibus, primum quidem uxorem suam que ibi sine ullo erat, et postea illum ipsum contra leges et  regulas repulisti, et omnia sua que ibi habuit abstulisti, sed et a tuis hominibus accusatus, quia contra leges diuinas et mundanas eis sua beneficia abstulisti, ut synodalem censuram euaderes, dedisti regi et mihi in eadem synodo professionis tue libellum de regulari obedientia tua, quem habeo, et tu negare non potes, quoniam ipsius exemplar de manu mea in eadem synodo accepisti, sicut in processu monstrabo. Sed ut uir duplex animo et inconstans in omnibus uiis tuis, statim in crastina misisti mihi per Arduicum, uenerabilem uesontionensem episcopum, ad profitendum et subscribendum tibi, breuiculum ita se habentem: Et ego Hincmarus Rhemorum archiepiscopus tibi Hincmaro Laudunensi episcopo tuum debitum sacris  canonibus priuilegium conseruabo, et in quibuscunque ecclesiasticis negotiis indigueris, secundum sacras regulas debitum tibi iure adiutorium archiepiscopali auctoritate adhibebo. Que causa non solum non de humili, uerum nec de sano sensu processit. Iniustum quippe ac irrationabile uidetur, ut archiepiscopus, a sacris canonibus non exorbitans, excedenti episcopo suffraganeo a se ordinato professionis ac subscriptionis libello, sicut postulaueras, satisfaceret. Sicut enim secundum Scripturam minor a maiore benedicitur, ita prorsus minor a maiore et non maior a minore iudicatur, ligatur, uel soluitur, sicut et in decretis Gelasii demonstratur. Iuste igitur et rationabiliter tibi hinc respondetur ex Iacobo , Petisti et non accepisti,  eo quod male petisti. Sed et in eo quod tibi a me subscribi poposcisti, ut tuum debitum sacris precipientibus canonibus priuilegium conseruarem, petisti quod uoluisti, sed nescisti quod dixisti: quoniam, ut sanctus Hieronymus dicit, priuilegia singulorum communem legem facere non possunt. Et sacri canones prouincialibus episcopis, et eorum ecclesiis uel sedibus, priuilegia, scilicet priuatas leges uel iura priuata generaliter non dederunt, quia quod omnes generaliter habent, ius speciale et dignitatis lex priuata esse non ualet. Sed metropolitanis episcopis ac metropolitanis sedibus priuilegia tribuerunt, et cetera de sacris canonibus et decretis Leonis pape subnexa. Post que subinfert: Quapropter  quando talia mihi ad profitendum et subscribendum misisti, scire debueras quod in istis regionibus nemo pene ignorat, quia municipium Lauduni, in quo es ordinatus episcopus, ab exordio sui, postquam a Marcobrio pretore, ut produnt historie, conditum fuit, nunquam inter sedes prouinciales Rhemorum prouincie, in paganismo uel in Christianismo, nomen uel locum habuit, donec sanctus Rhemigius decimus quintus Rhemorum archiepiscopus, certis quibusdam accidentibus causis, primus ibidem ordinauit episcopum, et idem municipio, de rebus Rhemensis metropolis satis superque ditato, ipsum comitatum, in quo consistit, partem scilicet ex Rhemensi parochia delegauit; sed semper fuit Rhemensis prouincie municipium, sicut  hodieque alia municipia in Rhemensi parochia, que in subiectionis loco ac nomine permanent. Non igitur priuilegium, sed municipatum tibi debere seruari conuenerat petere, quia sicut patres nostri ac magistri Ecclesie tradunt, Paulus apostolus non se ciuem, sed municipem appellat dicens: Ego homo sum quidem Iudeus a Tarso Cilicie, non ignote ciuitatis municeps . Natus quidem apostolus in oppido Galilee Giscali fuit, quo a Romanis capto, cum parentibus suis Tarsum Cilicie commigrauit. A quibus ob studium legis missus Hierosolymam, a Gamaliele uiro doctissimo, sicut in subsequentibus ipse memorat, eruditus est: et ideo non se ciuem, sed municipem a municipio, id est territorio eiusdem ciuitatis, in quo est nutritus, appellat.  Dictum autem municipium, quod tantum munia, id est tributa debita uel munera reddat. Nam liberales et famosissime cause, et que ex principe proficiscuntur, ad dignitatem ciuitatum pertinent. Nec mirum, si se Tarsensem et non Giscalitem dicat, cum Dominus ipse in Bethleem natus, non Bethleemites, sed Nazarenus a loco ubi nutritus erat cognominatus est. Et tu ergo in diecesi Rhemensi natus, et in metropoli Rhemorum nutritus, et in municipio Lauduni ordinatus, non te ciuilem uel ciuicum, sed municipem, uidelicet tributarium, seu munerarium, utinam spiritalium donorum, episcopum, et excepto quod a pluribus episcopis es ordinatus, pene uicarium episcopum, quem Greci chorepiscopum uocant, debueras recognoscere, ac per hoc  non priuilegium tibi ascribi, sed municipatum: nec contra priuilegium tue metropolis te oportuerat rebellare, quod non ageres, si animo Paulus scilicet pusillus et humilis esses. Unde timendum est, ne et in hoc perditionis filium imiteris, qui aduersatur et extollitur supra omne quod dicitur Deus, aut quod colitur: qui quantum ex te fuit tradidisti eos, quos irregulariter ut premisi excommunicasti, non ut secundum Apostolum spiritus eorum salui, sed quantum furor et indignatio tua preualere potuit, perditi essent in die Domini. Quas colligationes impietatis, ut sepe dictum est, et semper dicendum est, quoniam regulariter contra uotum tuum dissolui, te aduersum me erexisti. Item post auctoritates super illicita excommunicatione.  De sacramentis autem a te regi prestitis non est mihi necesse aliquid scribere, quoniam pene omnes sciunt, quid de periurio, si forte illud admisisti, Dominus in lege et prophetis, et in Euangelio, et per apostolos ac Ecclesie doctores atque magistros dicat. Et quia, ut in decretis apostolice sedis dicitur, noluimus exaggerare quod gestum est, ne cogamur iudicare quod est iustum, quoniam quod inde tibi in synodo reputatum est, iudiciario ordine comprobatum non est, sed regia benignitate intermissum est, omisi hinc regulare iudicium ponere, ut te ad conscientiam tuam remitterem. Peruasio autem rerum proprietatis regie  te perpetrata manifestissime claruit, quia nunquam res ipse iuris ecclesie Laudunensis fuisse legaliter probate sunt,  nec sua uel cuiuscunque alicuius alterius donatione uel concessione ab eadem ecclesia possessas fuisse monstratum est. Unde super hominem tuum Teduinum, cui easdem peruasas beneficiasti, legaliter conquisitum est. Sed et proclamatio aduersum te Nortmanni uera fuisse claruit, nec testibus indiguit, quoniam tam manifestissime hoc quod inde contra leges et regulas egisti, adeo omnibus in istis regionibus patuit, ut nulla tergiuersatione factum tegi aut excusari ualeret. Nam constat multis esse notissimum, et tu in scriptis tuis domno regi et mihi directis hoc confiteris, quoniam ad deprecationem Rodulfi et Conradi easdem res, postquam domnus rex illas a longo tempore de ecclesia Laudunensi abstractas eidem ecclesie sua pietate restituit, ipsi  domno regi illas, sine meo ac cepiscoporum nostrorum et comministrorum tuorum conscientia atque consensu beneficiasti, quatenus eidem Nortmanno illas beneficiaret. Item et post aliquas datas auctoritates. Et hoc a te ita irrationabiliter factum irrationabilius dissoluisti: qui armata militari manu, et permista uulgi multitudine cum armis et fustibus et tumultu maximo, sicut dicunt qui factum illud uiderunt et audierunt, eumdem Nortmannum, qui ipsas res  te regi concessas per regis beneficium retinebat, uiolenter et sine regis auctoritate ac uerbo uel litteris expulisti, expulso illo illas inuasisti, et in eas intrasti, ac possedisti, cum sint leges et regule, sit etiam rex portans gladium ad uindictam malefactorum, sint episcopi et canones ad iudicanda  crimina sacrilegorum, ut si ipse Nortmannus peruasor rerum ecclesiasticarum foret, gladio, id est uindicta regia puniretur, si sacrilegus comprobatus esset, episcopali et canonico iudicio iudicaretur. Sunt etiam iudices, et sunt leges, quorum et quarum iudicio, si quid forte tibi et ecclesie tibi commisse iniuste factum erat, legaliter et regulariter emendaretur. Item post quedam, precipue beati Gregorii preceptionum decreta. Denique ex eo quod tui homines se ad regem reclamauerunt, quoniam ab eis sua beneficia, que apud antecessores tuos preseruierunt, iniuste et irrationabiliter abstulisses, post datum regi et mihi libellum in synodo de regulari obedientia tua secundum sacros canones et decreta  sancta sedis Romane pontificum, ex eisdem sacris canonibus promulgata, electos iudices episcopos apud me expetisti, et tres secundum Africanum concilium, scilicet Actardum, Ragenelmum, atque Ioannem, a me tibi designatos suscepisti, et eorum atque aliorum Deum timentium iudicio, in domni regis, sicut postulasti, presentia de quibusdam decretum fuit, ut beneficia sua, que irrationabiliter perdiderant, recuperare deberent: quorumdam autem eorum causa usque ad alium tractatum certis causis interuenientibus non diffinita, sed die alia diffinienda remansit, et tu ante diffinitionem contra sacros canones, et sine ulla necessitate uel ratione, fuga lapsus regularem diffinitionem exspectare contempsisti. Item, post aliqua de canonibus. Et ab electorum  iudicio, ut predixi, incaute ac inhoneste fuga lapsus, abscedens pitaciolum irrationabiliter confectum, et manu tua subscriptum, ac prefate professioni tue usquequaque contrarium, per Ermenoldum diaconum tuum uI Nonas Iulias III Indictionis mihi misisti, quod ita se habet. Reuerentissimo Rhemorum archiepiscopo Hincmaro, sancte Laudunensis ecclesie Hincmarus Deo miserante episcopus debitam in Christo deuotionem. uos scitis, quia ab uniuersali sancte Romane Ecclesie papa, patre quoque nostro et magistro Hadriano bis uocatus existo, et uos ipsi in quaternionibus, mihi  uobis in Attiniaco palatio coram archiepiscopis et episcopis qui adfuerunt datis, quod ad eamdem sedem uenire totidem uocatus detrectem, me reprehendistis, si uitio scriptoris pro  detrectem, quod est dissimulem uel differam, detractem, quod ualde tractem non ab re accipi potest, intercharaxatum non fuit. Unde uos nunc pro amore Dei omnipotentis et reuerentia sancti Petri exposco, sicut in eadem synodo in eodem Attiniaco a uobis conuocata, quod et impetrare non ualui, expostulaui, ac iam etiam per integrum efflagitaui annum, et precipue in synodo apud uermeriam palatium olim ab orno habita obsecrando declamaui, nunc quoque et obsecro, et item declamo, ut et hactenus egi, quo uestra archiepiscopali auctoritate apud domni gloriosissimi regis Caroli clementiam obtineatis, quatenus domni et uniuersalis pape Adriani preceptis ac institutionibus ecclesiasticis mihi, ut omnibus expedit, uelut ei qui de omni Ecclesia fas habet iudicandi,  liceat obedire, uidelicet ut limina sanctorum apostolorum Petri scilicet et Pauli merear, ut deuoui, et ab eodem insuper uocatus sum, penetrare. Alioquin me uobis abhinc, ut archiepiscopo cepiscopus obtemperare debet, canonice sciatis obsequi non posse, quia ut decernit beatus papa Gelasius, nesciunt quid loquuntur, qui decretis sancte Romane Ecclesie sedis presulum quasi canones opponunt, quibus contraire contra canones est ipsos se erigere. Iste Gelasius papa uenerabilis et sanctus omnes decretales epistolas uenerabiliter sanxit suscipiendas, nec eas uenerabiliter suscipit, licet ad tomum caput inclinet, qui eis non obedit sed potius porro obuias manus inferens, quod sine periculo agi non potest, respuit, utpote  qui de se iudicari non prospicit. Nam uelimus nolimus, aut eis parebimus, aut eorum iudicio percellemur, quorum neminem aliqui quiquo reprobare ualemus. De archiepiscopis autem Remigio ac Arduico, quod mihi per Teutlandum diaconum mandastis, priuilegio sancte Romane Ecclesie non preiudicat, sed quod eis eadem sancta sedes de me uoluit ac disposuit committere commisit. uos uero quod uestrum est agite. In Domino Iesu Christo bene ualete. Ego Hincmarus sancte Laudunensis ecclesie episcopus sponte subscripsi. De quo pittacio tibi distuli respondere, putans te retractare, et a tua contumacia resipiscere: tu autem non quieuisti, sicut causa breuitatis omitto. Et post hec per clericum tuum Bertharium domno regi litteras  tuas direxisti, excusans te, quoniam ad illum sicut tibi mandauerat uenire non posses, quia febricitans ut te sol tangeret sufferre nequibas: sed tibi Romam eundi licentiam daret secundum uotum tuum quod uouisti, quando altera uice febrem habuisti, ut ad sanctorum apostolorum limina sicut uoueras ueniens, ibidem ab eadem febre liberareris. Is autem domnus rex, coram episcopis et aliis suis fidelibus qui adfuerunt, tibi per eumdem clericum tuum remandauit, mirum et non uerum esse quod diceres, quoniam ad illum uenire non posses, et Romam adire ualeres. uenires autem ad illum, et si ipse pro causa rationabili te illuc ire uelle cognoscere posset, tibi licentiam non denegaret. Tu uero ad eum uenire noluisti, donec circa Kalendas Septembris  tertie indictionis ad Siluacum de collocutione fratris sui Ludouici rediit. Quo obuiam illi ueniens, nichil cum eo, sed nec mecum, per te uel missos tuos de licentia tua Romam eundi dixisti. Sed et quando missi domni apostolici Rhemis fuerunt, quotidie per septem dies cum rege et mecum locutus fuisti, et inde nichil dixisti. Quod dicis te in synodo apud uermeriam, indeque apud Attiniacum licentiam eundi Romam petisse, et impetrare non potuisse, omnes episcopi, qui in eisdem synodis fuerunt, liquido sciunt, quoniam cum de tuis insolentiis increpabaris, timens regulare iudicium, uel regis castigationem, licentiam eundi Romam petebas. Cum uero uidebas, quia et rex et episcopi erant tibi placabiles, de ipsa licentia nichil dicebas, sicut nec  modo facis, donec aliquam nouitatem, ut soles, quam semper timendo exspecto, iterum facias, de qua compellatus solitam cantionem de licentia tua recantes. Petitio autem tua apud domnum regem talis fuit, quando ad eum uenisti, quia sicut plures et pene omnes in istis prouinciis scire dicuntur, et patet, addens grauibus grauiora, uelut ipsa sacrorum canonum demonstrant iudicia, nescio quibus machinationibus exquisitis a te iussio est principalis elicita, ut de his de quibus electos iudices secundum sacros canones expetisti, non solum eorum querela, quorum causa usque ad alium tractatum diffinienda remansit, uerum et que, ut dixi, in domni regis presentia electorum iudicum sententia  diffinita fuerunt, sine metropolitani conscientia, sineque canonico et episcopali iudicio, per iudices seculares, Helmigarium scilicet mercati palatii telonearium, et Flotharium ac Ursionem uillarum regiarum maiores, refricarentur contra canones, qui ab ecclesiasticis ad maioris auctoritatis ecclesiasticos iudices, et non a maioribus ad minores, nec ab ecclesiasticis ad seculares, neque a consensu partium electis prouocari permittunt. A quibus iudicibus secularibus a te petitis, quedam ex diffinitis refricata et immutata, quedam uero ex diffiniendis sunt diffinita, adinuentitia reputatione, sicut ab ipsis qui in eodem placito fuerunt dicitur, de non necessariis et inconuenientibus iuramentis reperta, et a te coram predictis iudicibus, ipsis tuis accusatoribus,  quos contra electos iudices sicut expetieras suscepisti, proposita: quatenus et is, de quo legaliter et regulariter diffinitum fuerat, ut beneficium suum haberet, quod contra rationem et equitatem perdiderat, eadem adinuentione dimitteret: et illi, quibus iudicatum fuerat, ut quoniam tu post expetitum electorum iudicium idem iudicium subterfugisti, beneficia sua usque ad legalem diffinitionem tenerent, beneficia ipsa desererent, et tu quod incepisti euindicares, cum sicut tibi non licet de accusatione, siue criminalis cause, siue ciuilis, relicto ecclesiastico, publico purgari iudicio, ita etiam non licet tibi, postposito uel contempto ecclesiastico iudicio, ad secularia iudicia conuolare, uel quemcunque, nec etiam laicam personam pertrahere,  neque ad forum suum sequi, si ipsa laica persona consenserit ecclesiasticum subire iudicium, sicut lex ualentiniani, quam probat Ecclesia, demonstrat. Item post ostensas auctoritates. Et non pertranseat etiam tuam considerationem, cur domnus rex tue petitioni annuerit, ut unde in presentia illius electos iudices episcopos secundum sacros canones accepisti, sine conscientia metropolitani, sineque ecclesiastico iudicio, consenserit ut seculares iudices ad retractanda ea que diffinita fuerunt, uel ad diffinienda, de quibus iudices acceperas, demum acciperes. Scio enim et certus sum hinc illum canonicum scire iudicium, et miror ac doleo cur tu hoc uidere non uoluisti, aut Deo iudice arrogantia cecatus non potuisti. Inunge igitur secundum consilium  Apocalypsis Ioannis  collyrio oculos tuos, ut uideas et albuginem arrogantie de oculo mentis, id est intellectu tuo abiicere ualeas: et pensa, ne forte domnus rex, quem toties exacerbasti, sciens diuina iudicia atque eloquia, hinc in annuendo uotis tuis cogitauerit contra se sententias diuinas, de his qui dure ceruicis et indomabiles corde sunt, Qui nocet noceat adhuc, et qui in sordibus est sordescat adhuc ; et: Ut impleant peccata sua semper ; et: Dimisi eos secundum desideria cordis eorum, ibunt in adinuentionibus suis ; et: Nonne hec condita sunt apud me, et signata in thesauris meis? mea est ultio et ego retribuam  eis in tempore, ut labatur pes eorum: iuxta est dies perditionis, et adesse festinant tempora . Et cum tantarum transgressionum inueniaris obnoxius, non cessas me prouocare, ut de promisso pittacio tue professionis atque tue subscriptionis, de quo tibi, ut predixi, respondere hactenus distuli, sed et de aliis tuis professionibus atque subscriptionibus uel lacessitus rescribam, quatenus professionum et subscriptionum tuarum historias plures legentes, si forte sunt qui adhuc eas ignorent, earum diligentiam, cautelam quoque et utilitatem cognoscant. Et primum quidem respondebo tibi de prefato a te subscripto pittacio, in quo scribis in adminiculo tuo te a me reprehensum, et esse me ostendis reprehensibilem, sed ego spreta reprehensione  tua, qua me, quasi sub quodam excusationis uelamine, de scriptoris uitio more tuo euidenter reprehendere satagis, qui aut differentiam uerbi detractem, quod in meis scriptis tibi datis posui, nesciam, aut scriptoris uitium in eis corrigere non sapuerim, uel emendare neglexerim, et ex mea reprehensione tuam ostentare scientiam Cham Ne filius uoluisti, non solum in uerbi illius differentia, sed et in alio uerbo, quod ad ostentationem tui in tuis adinuentionibus iteratum inueni, et cum hinc meam insipientiam uoluisti ostendere, tuam studuisti apud scholasticos stultitiam propalare. Pro me nil curo dicere: mihi enim pro minimo est ut a te iudicer, aut sine dilectione a tua scientia reprehendar. Sed ne apud illos, qui tecum rumusculos captant,  glorieris quasi me mutum effeceris et elinguem, qui solus nostris temporibus thesauros sapientie et scientie penetrans introisti, hic causa compendii pretermittens, cum mihi uacauerit ostendam quid regularum grammatice artis auctores, quid orthographie doctores, quid sancte Scripture tractatores inde sentiant atque dicant. Item post nonnulla. Sed alia sunt hinc ex sacris canonibus et apostolice sedis decretis, que mihi hic ponere longum fuit, et in opusculo quinquaginta quinque capitulorum, quod ad tuam commonitionem et correctionem atque instructionem tibi dedi, potes relegere, preter epistolas premissas quas tibi direxi ad redarguendam tuam temeritatem, contra euangelicam ueritatem, et apostolicam atque canonicam auctoritatem, contraque  sedis apostolice decreta, in tuam et perniciem multorum presumptam, sicut in synodo plurimum episcoporum est comprobatum: sed et preter alias epistolas ac alia scripta que tibi direxi, uel dedi ad comprimendam tuam insolentiam, et commonendam ac instruendam tuam dilectionem, ut ageres iuxta Domini dictum : Quid querit Dominus Deus tuus a te, nisi ut timeas Dominum Deum tuum, et facias uoluntatem eius, obediasque ipsius imperio? Que, frater, sollicita cordis intentione reuolue, et recogita quid sit quod dixisti: Quia ex tunc quando mihi litteras illas misisti, ut archiepiscopo cepiscopus obtemperare debet canonice, scirem obsequi mihi te non posse, et reuoca ante  oculos quod coram episcopis decem prouinciarum professus es, et manu propria subscripsisti, scilicet quia priuilegio metropolitani prouincie Rhemorum ecclesie, secundum sacros canones, et decreta sedis apostolice sacris canonibus promulgata, pro scire et posse te obediturum profitereris, et subscripsisti. Dic, frater, quando, et ubi, uel in quibus a te requisiui uel extorquere uolui, ut mihi contra hec in aliquo obedires? qui nunquam tua, sed iuxta Apostolum te quesiui, et qui meas iniurias, scilicet mee persone, facile Deo gratias possum dimittere, sicut et pro te quotidie omnipotentiam Domini deuote exorans facio, iniurias ordinationis diuine, que a tua insolentia exquiruntur, ut metropolitano priuilegio canonice non subdaris, in eum redundantes, qui Spiritu  sancto suo, a quo promulgati leguntur et creduntur canones, instituit, patienter ferre non possum, nec debeo, quin tantum inde non satagam quantum potero. Nam sicut sollicitudo et primatus totius Ecclesie catholice sancte sedis Romane pontifici diuinitus est collata, ita et unicuique metropolitano ac primati prouincie sollicitudo sibi delegate prouincie per sacros canones spiritu Dei conditos, et totius mundi reuerentia consecratos noscitur esse commissa, et cetera. Sequuntur denique plura de professionibus et subscriptionibus eiusdem Hincmari, et correptionibus eius, usque ad finem operis.





EPISTOLA HINCMARI LAUDUNENSIS AD HINCMARUM RHEMENSEM. Respondet ad opusculum quinquaginta quinque capitum et ad alia que contra ipsum scripta uel acta.








HINCMARI LAUDUNENSIS AD EUMDEM De consensu in excommunicationem ab eo factam quem exigebat.





EPISTOLA HINCMARI RHEMENSIS AD HINCMARUM LAUDUNENSEM.


HINCMARUS Rhemorum episcopus HINCMARO Laudunensi episcopo.

uir diuersis flagellis a diuersis attritus dicit: Qui  me comedunt non dormiunt; ac si diceret, non quiescunt. Et tu, frater, me tue lingue flagellis atterere, et uenenosis scriptis tuis ad iracundiam prouocando inficere non quiescis. Sed ille qui seruum suum custodiuit a murmurationibus, me peccatorem et fragilem in se confidentem potest custodire a rancore et malitia contra tuas falsas criminationes. Post alia multa super dolorem uulnerum meorum addens dicis: Sicut in scriptis tuis peruersis inuenio, quia apostolice sedis potestati derogo. Unde nemo sanum sapiens tibi unquam credidit uel credet: quoniam et ipsa scripta que ad apostolicam sedem sepissime misi, et illa que tibi resultanti sepe transmisi, te reuincent, et in isto seculo et in futuro iudicio.  Non enim de me uerum esse ualebis unquam uel usquam probare quod dicis, ab his, inquiens, a quibus pro apostolice sedis priuilegiis, que Christi sunt, usque ad mortem fas erat decertari, predicatur et docetur, in his que eadem sedes statuit, uel ut respuendum probari. Sed tu probaris eius priuilegio resultare, qui secundum sacrosanctorum conciliorum canones supra positos, ab ipsa prima sede, atque ab omni Ecclesia catholica comprobatos, ut re uera spiritu Dei conditos, et totius mundi reuerentia consecratos, et iuxta decreta ipsius sancte sedis ex eisdem sacris canonibus promulgata, metropolitano priuilegio semel et secundo ac tertio commonitus obedire detrectasti, ut colligationes impietatis, quas contra euangelicam ueritatem, et apostolicam atque  propheticam auctoritatem, contraque sanctorum canonum, et decreta ipsius uenerande sedis, exitiabiliter in tuum et multorum periculum colligasti, dissolueres. Insuper contra sacras regulas aduersus metropolitanum priuilegium libello perniciose subscripsisti, et subscribi fecisti. Unde in synodo conuentus ab episcopis decem prouinciarum, libellum professionis de futura tua obedientia, subscriptum manu propria, quod habeo, porrexisti: contra quem iterum resubscripsisti. Nam ego decretales epistolas sedis apostolice, diuersis temporibus pro diuersorum patrum consolatione uel consultatione ab eiusdem sedis pontificibus datas, et uenerabiliter suscipio, et uenerabiliter suscipiendas dico, et scribo, et sacrosanctorum conciliorum canones, cum decretis apostolice sedis  ex eisdem sacris canonibus promulgatis et recipiendos et custodiendos et seruandos, sicut supra ostendi, profiteor. Et quod te dicis audire obloqui de iudicio domni pape Nicolai, si de me dicis, mendacium dicis. Nam quod ille de Rothado, siue de uulfado iudicauit, non contradixi, sed sicut ipse precepit obedire curaui. De eo quod dicis de Rothado, quia in eius depositione non consensisti, subscriptiones tue manus proprie te reuincunt. Nihil enim inde egi quod mecum non egeris, nichil subscripsi quod non subscripseris. Habeo enim illas ipsas manus tue subscriptiones

Et circa huius operis finem. De aliis uero, que in scripto apud Attiniacum dato mihi improperando mendaciter dicis, tibi respondere non curo. Sed scias  quia non sum oblitus quod scriptum est in Isaia propheta, quoniam sanctus Ezechias arctatus angustia, blasphemas epistolas sibi directas in templo coram Domino expandit, et ad eum clamauit, et exauditus est. Expandam autem manus meas ad Dominum cum blasphemis et superbissimis scriptis tuis mihi a te directis, orans ut quando scit, et quando uult, et sicut scit, et sicut uult, te conuertat ad uere pacis et dilectionis atque debite obedientie dilectionem, et me liberet a labiis iniquis, et a lingua dolosa. Et Domine mee beate et gloriose Dei genitricis Marie meritis, ac precibus sancti Remigii, cuius priuilegio derogas, exaudiet me adiutor in opportunitatibus in tribulatione. Et quia beatus Hieronymus de his, quorum  aduersum me gratis suscepisti officium, dicit: Audiant canes mei, tu qui de filio in fratrem, indeque creuisti in cepiscopum, et post adeo profecisti ut in canem meum excreueris, accipe hanc peruersi contumacie tue pittacioli exigente causa prolixam responsionem. Cum autem mihi uacauerit, succinctius de aliis peruersis et incompositis scriptis tuis, in quibus quedam mendaciter, quedam reprehensibiliter me reprehendendo, quedam ficte humiliter et uere superbe scripsisti, rescribam, et in illo scripto, quia lego dixisse Dominum: Iam non irascar tibi amplius, quantum mihi adhuc paret, de huiusmodi altercationibus tibi scribendi finem imponam. De hoc quod dicis, quia dicunt de me homines: Qualis est ille auunculus, qui talia suo nepoti scribit,  dicant et de te ipsi homines: Qualis est ille nepos, ab auunculo suo talis ut tunc erat assumptus, et talis sicut nunc est in spiritali ac temporali honore effectus, qui talia sibi exigit ab inuito auunculo, ne talis ab aliis, sicut a nepote suo depingitur, estimatus, per eum blasphemetur nomen Domini, et uituperetur ministerium eius; secutus Apostolum scribentem ad Corinthios contra se blasphemantes, et uilipendi ab aliis laborantes. Egit quippe doctor egregius, ut dum ipse qualis esset agnoscitur, et uita et lingua male predicantium eius predicatione uilesceret. Illos uidelicet commendaret, si se absconderet. Cumque se non ostenderet, errori locum dedisset. Dicunt etiam ipsi homines de te: Qualis est ille nepos, qui talia contra suum auunculum et nutritorem  atque ordinatorem machinatur, et quantum potest mali agit, et plusquam potest agere cupit? Sicut tu in die magni iudicii manifeste uidebis, si te antea inde non recognoueris, et dignis penitentie fructibus non emendaueris. Multum me fatigas, et merito, non imputetur tibi. Sed fatigationem meam consolatur, quod sicut tibi scripsi dicit Gregorius: Et si Aethiops niger balneum intrat, et niger de balneo exit, tamen balneator denarium balnei sui non perdit. Timeo de te meo Alexandro, quod de suo dicebat Paulus: Alexander erarius multa mala mihi ostendit, reddet illi Dominus.



HINCMARI RHEMENSIS AD EUMDEM.



HINCMARUS Rhemorum episcopus, ac plebis Dei famulus, presbyteris, diaconibus, ac reliquo ecclesiastico ordini, et cunctis in Laudunensi parochia consistentibus salutem.

Confratres ac consacerdotes nostri Hetto, Ermino, Hadulfus, et Clarentius presbyteri ecclesie uestre prid. Kal. Iunias presentis secunde indictionis data mihi ad uicem omnium uestrum petitione, cuius hinc partim textus, quantum sufficere uidi, sequitur, de quibusdam capitulis uestre communis necessitatis consuluerunt, hoc modo: Dum XIII Kal.  Maias pastor noster in monte Lauduno in sua synodo de perplurimis utilitatibus sue sancte ecclesie, ordinando et emeliorando quedam in eis disputaret; occurrit pro successu temporum quedam pars eiusdem disputationis, pro qua quia ordinandi rerum ecclesiasticarum potestas ab eo, cum ius et lex canonum iubendo precipit, ut episcopus res ecclesie sue quibus uoluerit, et quomodo uoluerit disponendo dispenset, auferretur; perplurime auctoritates sancti Petri successorumque eius, quibus qualiter et quomodo data sit potestas ligandi et soluendi, ab eodem pastore nostro in presentia totius synodi eas relegendo recitate sunt. Quibus recitatis, memor iniuriarum suarum, que ei moderno acciderant tempore addidit, quod immineret tempus comprouincialis  synodi, que in uermeria palatio regio a uobis uestrisque suffraganeis uIII Kal. Maias habita est. Ad quam uestris litteris euocatus libenti animo coram omnibus professus est, se sine ulla intercapedine progressurum. Sed quia credebat in ipsa synodo, quod mos haud exposcit canonicus, aliquam uiolentiam sibi illegaliter et contra leges canonum a quocunque fieri, sermone contestatorio et auctoritate sancti Petri, quod si ei licentia eundi Romam prohiberetur, aut ipse captus obtineretur, omnes sacerdotes totius parochie sue colligauit, ut nemo eorum in ea sacerdotali ministerio tandiu uteretur, usque dum ille ipse nobiscum iterum uiua uoce loqueretur; aut littere ex ipsa sancta sede beati Petri apostoli nobis mitterentur. Quo facto quod  tunc non accidit, nunc in Siluaco palatio u Kal. Iunias peractum est. Qua tamen die priusquam ad ipsum Siluacum perueniret, prescius uenture uiolentie sue, predixit sacerdoti nostro Clarentio, simulque diacono Teutlando, ut nobis denuntiarent per omnia nos seruaturos, que causa suarum iniuriarum, et ut satius dicamus, pro statu sanctarum ecclesiarum, in prescripta synodo XIII Kal. Maias omnibus sacerdotibus sue parochie obseruare auctoritate sancti Petri ipse preceperat.

Et post aliquanta: Quapropter quia eumdem dominum nostrum regia potestate retentum et reclusum uiua uoce adire non poteramus, et sacerdotali ministerio prohibiti ab eo frui non audebamus, III Kal. Iunias ad capitolium nostrum conuenimus,  et ibidem communi colloquio retractantes ratum fore duximus, ut exinde consilium nostre salutis a sacra paternitate almitatis uestre humiliter deposceremus, utrum sacerdotalis ministerii officio missas celebrando, et domino pro receptione pastoris nostri ac communi utilitate totius sancte Ecclesie sacrificia offerendo, baptizando pueros, uisitando infirmos, reconciliando cum uiatico munere penitentiam petentes, sepeliendo mortuos, cum penitus ab his omnibus prohibiti simus. Et paulo post: in parochia nostra uti debeat, an non, et reliqua. Quam relegens satis superque dolui fateor, quia dilectus frater et cepiscopus noster Hincmarus contra episcopalem grauitatem, et contra euangelicam ueritatem,  atque apostolicam et canonicam auctoritatem talia inconsulte causa suarum iniuriarum agere presumpsit; qualia nullus ante ipsum episcopus egit: que non modo sacrarum Scripturarum tramiti contraria, et decretis sunt sanctorum aduersa, uerum et saluti humane ac uniuerse Christianitati sunt inimica. Quia, sicut Hilarus papa dicit, non minus in sacrarum traditionum delinquitur sanctiones, quam in iniuriam ipsius domini prosilitur. uestram autem solertiam laudo, filii ac fratres karissimi, quos precepta sacrorum canonum non perfunctorie legisse cognosco. Ait enim sacra et mystica Nicena synodus: Antiqua consuetudo seruetur per Aegyptum, Libyam et Pentapolim, ita ut Alexandrinus episcopus horum omnium habeat potestatem;  quia ut urbis Rome episcopo parilis mos est. Similiter autem et apud Antiochiam ceterasque prouincias suis priuilegia seruentur ecclesiis. Quod capitulum sanctus Bonifacius papa scribens ad Hilarium Narbonensem episcopum exponit hoc modo: Conuenit nos paternarum sanctionum diligentes esse custodes. Nulli etenim uidetur incognita synodi constitutio Nicene, que ita precipit, ut eadem proprie uerba ponamus; per unamquamque prouinciam ius metropolitanos singulos habere debere, nec cuiquam duas esse subiectas: quod illi, quia aliter credendum non est, seruandum, Spiritu sancto suggerente, sibimet censuerunt. Et post aliquanta: Quod idcirco dicimus, ut aduertat caritas tua, adeo nos canonum precepta seruare, ut ita constitutio quoque  nostra diffiniat; quatenus metropolitani sui unaquaque prouincia in omnibus rebus ordinationem semper exspectet. Et secundum Africanum concilium scribens ad Celestinum papam: Decreta, inquit, Nicena siue inferioris gradus clericos, siue episcopos ipsos suis metropolitanis apertissime commiserunt.

Et uenerandum Antiochenum concilium: Per singulas, inquit, regiones episcopos conuenit nosse metropolitanum episcopum sollicitudinem totius prouincie gerere. Propter quod ad metropolim omnes undique qui negotia uidentur habere concurrant. Unde placuit eum et honore precellere, et nichil amplius preter eum ceteros episcopos agere, secundum antiquam a patribus nostris regulam constitutam,  nisi ea tantum que ad suam diecesim pertinent possessionesque subiectas. Unusquisque enim episcopus habeat sue parochie potestatem, ut regat iuxta reuerentiam singulis competentem; et prouidentiam gerat omnis possessionis que sub eius est potestate: ita ut presbyteros et diacanos ordinet, et singula suo iudicio comprehendat. Amplius autem nichil agere tentet preter antistitem metropolitanum. Presbyteros, inquit, et diaconos parochie sue episcopus ordinet, et non exordinet. Quia quos solus episcopus ordinare potest, solus nisi ut uenerandi prefigunt canones a sacris officiis submouere uel suspendere nequaquam potest. Et singula, inquit, non autem generalia suo iudicio comprehendat, quem conuenit  nosse metropolitanum episcopum sollicitudinem totius prouincie gerere. Propter quod ad metropolim undique qui negotia uidentur habere concurrant.

Unde, fratres karissimi, docente nos beato Gregorio ac dicente, qui non corrigit resecanda, committit, ad prefatum fratrem et cepiscopum nostrum Hincmarum has que sequuntur litteras auctoritate metropolitana dirigere necessarium duxi; monens illum paterna ac fraterna dilectione, ut iuxta beati pape Hilari decreta ipse quantocius iniquum factum suum dissoluat. Quod si agere noluerit, et contumaciter, quod absit, magis differre quam obedire maluerit, sciat generalitas fraternitatis uestre uirtute Domini nostri Iesu Christi, qui, ut ipse dicit, uenit animas saluare, non perdere, et  uenit querere et saluare quod perierat: qui est, ut ipse insinuat, uia, ueritas et uita : uia scilicet conuersationis sancte, ueritas doctrine diuine, uita beatitudinis sempiterne. A quo, et per quem in edificationem, et non in destructionem sacer ordo episcopalis accepit exordium. Iudicio etiam sancti Spiritus, quo sacri promulgati sunt canones; et sancti prophete atque apostoli, eorumque successores, et apostolice beati Petri sedis pontifices nobis documenta salutis et regulas ac decreta salubria ediderunt, et seruanda inuiolabiliter tradiderunt, sicut in subsequentibus relegetis cuncta que de capitulis in uestra petitione conscriptis contraria diuine auctoritati, que tenetur in subditis, aut uerbo precepit, aut scripto decreuit, irrita et uacua et  nullius uirtutis uel auctoritatis esse pronuntio atque decerno; uobisque ministris ecclesie Laudunensis parochie prefata auctoritate precipio, ut et in missarum celebrationibus, et in ceteris officiis, tam diurnis, quam nocturnis, et in distributione secundum traditionem Domini sacramentorum celestium fratribus et populis consulendis, sed et in baptizandis paruulis, et in suscipiendis ad penitentiam indigentibus, et in subueniendis uiatico munere secundum sacros canones obeuntibus, et in sepeliendis mortuis, sine ulla retractatione aut negligentia, quantum patitur humana fragilitas, secundum tramitem sacrarum Scripturarum traditionemque maiorum diuina munia exsequendo fratribus et populis consulere studeatis: scientes uos ordinum uestrorum  sustinere iacturam, si confessi aut regulariter conuicti fueritis de proximorum per uestram negligentiam, quod absit, periculo. Si autem, quod non est credendum, frater et cepiscopus noster Hincmarus quocunque tempore cuicunque uel quibuscunque uestrum pro hoc quia eius illicitam preceptionem non obseruastis, contra regulas in antiquo fecerit, secundum sacros canones ad metropolim uestram, uel ad prouinciale concilium qui lesos se existimauerint festinent recurrere; ut quod perperam illis, quod Deus longe faciat, fuerit irrogatum, synodi experti examen debitam et necessariam emendationem suscipiant.



HINCMARI RHEMENSIS AD EUMDEM.


HINCMARUS Rhemorum episcopus dilecto fratri HINCMARO Laudunensi cepiscopo nostro salutem.

Pridie Kal. Iunias presentis secunde indictionis misit ad me grex Laudunensis ecclesie per legatos suos, quorum nomina scripta habemus, oblatam petitionem, in qua inter cetera continetur: Dum XIII Kal. Maias idem pastor noster in monte Lauduno in sua synodo de perplurimis utilitatibus sue sancte Ecclesie ordinando et emeliorando quedam in eis disputaret, occurrit pro successu temporum quedam pars eiusdem disputationis, pro qua quia ordinandi rerum ecclesiasticarum potestas ab eo, cum ius et lex canonum iubendo precipit, ut episcopus res sue ecclesie, quibus uoluerit et quomodo uoluerit, disponendo  dispenset, auferretur, perplurime auctoritates sancti Petri successorumque eius, quibus qualiter et quomodo data sit potestas ligandi et soluendi, ab eodem pastore nostro in presentia totius synodi eas relegendo recitate sunt. Quibus recitatis, memor iniuriarum suarum, que ei moderno acciderant tempore, addit quod immineret tempus comprouincialis synodi, que in uermeria palatio regio a uobis uestrisque suffraganeis uIII Kal. Maias habita est, ad quam uestris litteris euocatus libenti animo coram omnibus professus est se sine ulla intercapedine progressurum. Sed quia credebat in ipsa synodo, quod mos haud exposcit canonicus aliquam uiolentiam sibi illegaliter et contra leges canonum a quocunque  fieri, sermone contestatorio et auctoritate sancti Petri, quod si ei licentia eundi Romam prohiberetur, aut ipse captus obtineretur, omnes sacerdotes totius parochie sue colligauit, ut nemo eorum in ea sacerdotali ministerio tandiu uteretur, usque dum ille ipse nobiscum iterum uiua uoce loqueretur, aut littere ex ipsa sancta sede beati Petri apostoli nobis mitterentur. Quo facto, quod tunc non accidit, nunc in Siluaco palatio regio u. Kal. Iunias peractum est. Qua tamen die priusquam ad ipsum Siluacum perueniret, prescius uenture uiolentie sue predixit sacerdoti nostro Clarentio simulque diacono Teutlando, ut nobis denuntiarent per omnia nos seruaturos, que causa suarum iniuriarum, et ut satius dicamus, pro statu sanctarum ecclesiarum in prescripta synodo XIII  Kal. Maias omnibus sacerdotibus sue parochie obseruare auctoritate sancti Petri ipse preceperat.

Et post aliquanta: Quapropter quia eumdem dominum nostrum regia potestate retentum et reclusum uiua uoce adire non poteramus, et sacerdotali ministerio prohibiti ab eo frui non audebamus III Kal. Iunias ad capitolium nostrum conuenimus, et ibidem communi colloquio retractantes ratum fore duximus, ut exinde consilium nostre salutis a sacra paternitate almitatis uestre humiliter deposceremus, utrum sacerdotalis ministerii officio missas celebrando, et domino pro receptione pastoris nostri ac communi utilitate totius sancte Ecclesie sacrificia offerendo, baptizando pueros, uisitando infirmos,  reconciliando cum uiatico munere penitentiam petentes, sepeliendo mortuos; cum penitus ab his omnibus prohibiti simus. Et paulo post: In parochia nostra uti debeat, an non, et reliqua. Quam nouitatem a seculo hactenus inauditam, frater carissime, satis contremiscens exhorrui, satis superque dolui. Unde augentur mihi lacryme: gemitus se in meo corde non capiunt, atque ex intimo uiscerum dolore peccatis meis reputo, quod tu talia filius meus in tempore isto nouitatis presumptione, que de superbia descendere noscitur, agis, qualia nunquam ullus episcoporum legitur presumpsisse. Nam sicut in sacra Historia legitur: Petrus quidem seruabatur in carcere, oratio fiebat sine intermissione ab ecclesia ad Deum pro eo . Liberius papa,  uigilius papa, Ioannes papa, et pontifices sancte Romane Ecclesie in exsilium missi, et quidam eorum carcere conclusi fuerunt: Athanasius Alexandrine secunde sedis episcopus, et sanctus Meletius Antiochene tertie sedis episcopus, et Cyrillus Hierosolymitanus episcopus, Ioannes Constantinopolitanus episcopus, Paulinus Treuerensis episcopus, sanctus Hilarius Pictauiensis episcopus, Eusebius uercellensis episcopus de parochiis suis abducti et in exsilium missi fuerunt, et tale quid agere, sicut egisti, non presumpserunt. Beatus Ambrosius in ecclesia Mediolanensi Iustina heretica imperatrice precipiente, conclusus, et armatis circa ecclesiam excubantibus obsessus, et carpento posito ante ostium, quo in exsilium traheretur, animam suam tenens  in manibus suis, quid tale non egit. Rigobertus Rhemorum episcopus crudeli uiolentia a sede sua expulsus, et in proprietate sua non longe ab eadem urbe cum magna indigentia pluribus annis residens deguit, sed quid tale cum cepiscopis suis non egit. Fuerunt etiam alii nostra etate ac tempore a sedibus suis pro diuersis causis ad tempus expulsi, quidam etiam irrecuperabiliter abiecti, et tale quid non egerunt; attendentes sibi dixisse Apostolum, et ex prophetico testimonio confirmasse: Non uos defendentes, karissimi, sed date locum ire. Scriptum est enim. Mihi uindicta, ego retribuum, dicit Dominus . Et si enim aliud uel hoc te ab hac presumptione cohibere debuerat, ne solus talia faceres, que nemo alius fecit: Cum beatus  Petrus apostolus dicat: Nemo uestrum patiatur tanquam homicida, aut fur, aut maledicus . Tanquam maledicus, inquiunt catholici doctores, patitur, qui persecutionis sue tempore in sui saltem iniuria persecutoris effrenatur. Et item idem apostolorum princeps dicit: Christus passus est pro nobis, uobis relinquens exemplum, ut sequamini uestigia eius: qui peccatum non fecit nec inuentus est dolus in ore eius, qui cum malediceretur non maledicebat, cum pateretur non comminabatur; tradebat autem iudicanti se iniuste . Tradebat autem, et non excommunicabat neque maledicebat. Et Paulus apostolus dicit: Nemini dantes ullam offensionem, ut non uituperetur ministerium nostrum; sed in omnibus  exhibeamus nosmetipsos sicut Dei ministros, in multa patientia. Et patientes estote ad omnes  Et sanctus Gregorius scribens ad Ianuarium dicit: Inter querelas multiplices, inquit, Isidorus uir clarissimus a fraternitate tua frustra se excommunicatum anathematizatumque conquestus est. Quod quam ob rem factum fuerit dum a clerico tuo, qui presens erat, uoluissemus addiscere, pro nulla alia causa nisi pro eo quod te iniuriauerat factum innotuit. Que res nos uehementer afflixit. Quia si ita est, nil te ostendis de celestibus cogitare, sed terrenam te habere conuersationem significas; dum pro uindicta proprie iniurie, quod sacris regulis prohibetur, maledictionem anathematis inuexisti.

Unde de cetero omnino esto circumspectus atque  sollicitus, et talia cuiquam pro defensione iniurie tue inferre denuo non presumas. Nam si tale aliquid egeris, in te scias postea uindicandum. Et oblata mihi petitio Laudunensis ecclesie hanc inauditam antea excommunicationem causa iniurie tue a te priusquam ipsa iniuria tibi irrogaretur depromptam fuisse demonstrat. Que etiam preterita proxima Dominica die Iu uidelicet Kal. Iunias presentis secunde indictionis missarum celebratione pretermissa in Laudunensi parochia, proh dolor! exstitit exsecuta. Et item sanctus Gregorius in homilia 26: Iudicare, inquit, digne de subditis nequeunt, qui in subditorum causis sua uel odia uel gratiam sequuntur. Unde fit ut ipsa hac ligandi ac soluendi potestate se priuet, qui hanc pro suis uoluntatibus, et  non pro subditorum moribus exercet. Unde recte per prophetam dicitur: Magnificabant animas que non moriuntur, et uiuificabant animas que non uiuunt . Non morientem quippe mortificat, qui iustum damnat; et non uicturum uiuificare nititur, qui reum supplicio absoluere conatur. Cause ergo pensande sunt, et tunc ligandi atque soluendi potestas exercenda. Cui concordat tempore prior, sed loco posterior sanctus Augustinus in libro de Penitentia; Noluit, inquiens, hominem ab homine iudicari ex arbitrio suspicionis, uel etiam extraordinario usurpato iudicio, sed potius ex lege Dei secundum ordinem Ecclesie, siue ultro confessum, siue accusatum atque conuictum. Unde pro tuis iniuriis non debueras presbyteros excommunicare  ab officio celebrandi sanctum sacrificium; cum iuxta sacros canones solus possis episcopus presbyteros ordinare, sed non confessos neque conuictos de crimine solus non potes, nisi ut uenerandi prefigunt canones, ab officio remouere. Minime autem pro tua iniuria quemquam presbyterorum, quantominus omnes parochie tue sacerdotes non debueras officio presbyterali priuare? cum sanctus Gregorius ad Euphemium scribens dicat: Seruorum Dei humilitas in afflictionis tempore debet apparere; qui uero se contra prepositos suos erigunt, profecto ostenditur, quod esse serui Dei contemnunt. Non enim grande est, his nos esse humiles a quibus honoramur; quod et hoc seculares quilibet faciunt:  sed illis maxime esse debemus humiles a quibus aliqua patimur. Psalmista dicit: uide humilitatem meam de inimicis meis . Et ad Maximianum episcopum scribit: Frequenter, inquiens, me admonuisse uos recolo, ut in proferenda sententia esse precipites nullatenus deberetis. Et ad Marcianum dicit, quia nullus sine cognitione damnandus est.

Continetur etiam in prefata petitione ab ecclesia Laudunensi exiguitati mee oblata, te prohibuisse nulli communionem, nec etiam obeunti ultimam penitentiam, uel uiaticum munus in parochia tua tribui, nullum infantem in eadem parochia baptizari, nullum mortuum sepeliri, si tibi licentia eundi Romam prohiberetur, aut captus tenereris; usque dum tu ipse uiua uoce cum eis loquereris, aut littere a sede  apostolica ecclesie Laudunensi mitterentur. Et unde nosti, frater, si uel usque in crastinum uiues? semper obligati erunt quos decreuisti ligari? Quo contra beatus Gregorius dicit: Durum quippe est, ut qui nescit tenere moderamina uite sue, iudex uite fiat aliene. Et plerumque contingit ut hunc iudicii locum teneat, cui ad locum uita minime concordat: ac sepe agitur ut uel damnet immeritos, uel alios ipse ligatus soluat. Igitur, quantum ex te est, hec crudelitas tua omnem crudelitatem omnium paganorum, et omnes persecutiones omnium persecutorum, que Christianis illate fuerunt, excedunt, dicente Domino: Nolite timere eos qui occiderunt corpus, animam autem non possunt occidere . Tu autem, frater, quantum ex te est, et animam et corpus  mittis in gehennam; et non solum illos omnes occidis, quos sine baptismate, aut sine penitentia et communione de hoc seculo exire precipiendo facis; uerum et omnes presbyteros reos mortis illorum efficis, atque illorum iudicio qui iam in celis cum Deo regnant, et in terris miraculis coruscant, gradu priuatos efficis; et pro tantis non solum in synodo, uerum et in diuino iudicio rationem de illorum mortibus reddes. Quia sicut Paulum legimus tantorum manibus sanctum Stephanum lapidasse, quantos ad lapidandum exertos reddidit; ita et tu tantos occidis, quantos tua crudelitate, et iniusta atque iniqua commendatione sine baptismate atque communione de corpore exire facis. Quomodo tibi, frater, a mente excessit, quod Dominus per prophetam unicuique  nostrum dicit: Speculatorem te dedi domui Isrel. Si non annuntiaueris iniquo iniquitatem suam, et non conuersus fuerit impius ab impietate sua, ipse quidem in peccato suo morietur, sanguinem autem eius de manu tua requiram . Et si illorum sanguinem de manu tua Deus requiret, quibus non annuntiasti suam iniquitatem, ut ab impietate sua conuerterentur; quid dices, frater, illi in iudicio suo, qui sicut ipse dicit, non uenit animas perdere, sed saluare? Cum uenient ille anime ante Deum, qui natos suos ad baptismi gratiam, ut de potestate diaboli liberarentur, fideliter portauerunt et obtulerunt, uel per patronos [f. patrinos] miserunt? Sed et ille non minores grandium animule paruulorum, qui  non suo sed alieno peccato obnoxie liberari potuerunt, nisi tua crudelitate et furore ac indignatione animi forent perdite, et clamabunt aduersum te? pro quibus omnibus, additis etiam tuis peccatis, tot mortibus dignus, quot occidisti crudeliori gladio tue sententie, quam materiali machera.

Unde dignas ultionum penas sine dubio lues. Cur non te terruit, et ab hac peruersa sententia proferenda Domini promissio reuocauerit, qua uniuersali Ecclesie sue per Isaiam prophetam pollicitus est dicens: Ab oriente adducam semen tuum et ab occidente congregabo te. Dicam Aquiloni, Da; et Austro, Noli prohibere . Et tu prohibes Ecclesie ab immaculato diuini fontis utero Domino filios generare, qui non uenit animas perdere, sed saluare.  Quomodo te preteriit quod in Euangelio legis: Offerebant, inquit, illi paruulos ut tangeret illos. Discipuli autem comminabantur afferre. Quos cum uideret iehsu indigne tulit, et ait illis: Sinite paruulos uenire ad me, et ne prohibueritis eos . Et tu prohibes offerri Domino paruulos? Et si tremendum Dei iudicium te non terruit, et a furore animi tui ut talia preciperes reuocare non potuit, quia nunquam et nusquam postquam sacrum Nicenum concilium est celebratum, tale quid factum fuisse audisti, sicut fieri precepisti: timere debueras ne, solus hoc ageres quod nullus Christianorum unquam facere ausus fuit. Nam de infantibus baptizandis qui necdum baptizare noscuntur, quoties necessitas exegerit, regula ecclesiastica per beatum  Siricium prolata demonstrat, dicens ita: Infantibus qui necdum loqui potuerunt per etatem, ut his quibus in qualibet necessitate opus fuerit sacri unda baptismatis, omni uolumus celeritate succurri, ne ad nostrarum perniciem tendat animarum, si negato desiderantibus fonte salutari, exiens unusquisque de seculo et regnum perdat et uitam. Quicunque etiam discrimen naufragii, hostilitatis incursum, obsidionis ambiguum, uel cuiuslibet corporalis egritudinem desperationis inciderint, et sibi unico credulitatis auxilio poposcerint subueniri, eodem quo poscunt momento temporis expetite regenerationis premia consequantur. Hactenus erratum in hac parte sufficiat: nunc prefatam regulam omnes teneant sacerdotes qui nolunt ab apostolice petre super quam  Christus uniuersalem construxit Ecclesiam, soliditate diuelli. Et beatus Leo dicit: Principalis et maximi sacramenti custodienda nobis est mystica et rationabilis exemplatio non indicta licentia, qua in baptismo tribuenda periclitantibus subuenitur: ita enim in has duas festiuitates, Pascha scilicet, et Pentecosten, connexas sibimet atque cognatas incolumium et in pacis securitate degentium libera uota differimus, ut in mortis periculo, in obsidionis discrimine, in persecutionis angustiis, in timore naufragii, nullo tempore hoc uere salutis singulare presidium cuiquam denegemus. Et Africanum concilium etiam eis infantibus de quibus non inueniuntur certissimi testes qui eos baptizatos esse  sine dubitatione testentur, neque ipsi sunt per etatem de traditis sibi sacramentis idonei respondere, absque ullo scrupulo eos esse baptizandos precepit, ne ista trepidatio eos faciat sacramentorum purgatione priuari. Et sanctus Leo hinc dicit: Si nulla exstant indicia inter propinquos aut familiares, nulla inter clericos, aut uicinos, quibus hi de quibus queritur baptizati fuisse doceantur, agendum est ut renascantur, ne manifeste pereant. In quibus quod non ostenditur gestum, ratio non sinit ut uideatur iteratum: qui autem possunt meminisse quod ad ecclesiam ueniebant cum parentibus suis possunt recordari an quod eorum parentibus dabatur acceperint. Sed si hoc etiam ab ipsa memoria alienum est, conferendum eis uidetur, quod collatum esse  nescitur; quia non temeritas interuenit presumptionis, ubi est diligentia pietatis. Et sanctus Gelasius: Baptizandi sibi quispiam passim quoque tempore nullam credant inesse fiduciam preter paschale festum et pentecostes uenerabile sacramentum, excepto duntaxat graui languoris incursu, in quo uerendum est ne, morbi crescente periculo, sine remedio salutari fortassis egrotans exitio preuentus abscedat. Et diaconi absque episcopo et presbytero baptizare non audeant, ni predictis fortassis officiis longius constitutis necessitas extrema compellat; quod et laicis Christianis facere plerumque conceditur. Et sanctus Gregorius scribens ad Ioannem Larisseum episcopum, dicit: Secundum, inquiens, de criminalibus capitulum aduersus Adrianum episcopum  uidetur esse propositum de infantibus eius iussu a sacri baptismatis susceptione prohibitis; atque ita inablutos sorde peccati defunctos in tenebris. uide, frater, quia esse hoc criminale capitulum sanctus demonstrat Gregorius. Sed et de ultima penitentia, et uiatico munere nulli negare debere illius sententia sufficere tibi debuerat qui dicit: uenit filius hominis querere et saluare quod perierat : et licet misericordia Domini qua plena est terra illis qui ultimam penitentiam, et uiaticum munus sibi dari deposcunt, si eis fuerit denegatum, subuenire possit qui corde credunt ad iustitiam, ore autem confitentur ad salutem, transfixi dolore cordis, et baptizata conscientia suis lacrymis gratiam Dei incomprehensibiliter percipiant,  quod eis denegare iussisti, sicut in illo latrone quod, ut beatus Augustinus dicit, ex baptismi sacramento defuerat, compleuit omnipotens benignitas; quia non superbia, uel contemptu, sed ex necessitate illi defuerat: tamen manifestissime tu reus eris illarum omnium animarum, si tua preceptione sine penitentia et uiatico munere rebus humanis excedant.

De uiatico munere sancte communionis sacrum Nicenum concilium dicit: Quia generaliter omni cuilibet in exitu posito, et poscenti sibi communionis gratiam tribui, episcopus probabiliter ex oblatione dare debebit. De qua sancta et mystica synodo beatus Leo papa ad Anatolium episcopum Constantinopolitanum scribit dicens: Quod illa Nicenorum  canonum per sanctum uere Spiritum ordinata conditio in nulla sit parte solubilis. Nulla sibimet de multiplicatione congregationis synodalia concilia blandiantur, neque trecentis illis decem et octo episcopis quantumlibet copiosior numerus sacerdotum uel comparare se audeat uel preferre, cum tanto diuinitus priuilegio sit consecrata, ut siue per pauciores, siue per plures ecclesiastica iudicia celebrentur, omni penitus auctoritate sit uacuum quidquid ab illorum fuerit constitutione diuersum. Et sanctus Siricius etiam de apostatis, et idolorum cultu, ac sacrificiorum contaminatione profanatis decreuit, ut in ultimo fine suo reconciliationis gratia eis non denegetur: quia, dicente Domino, nolumus mortem peccatoris, tantum ut conuertatur et uiuat. Et sanctus  Innocentius dicit, quia communionem dari obeuntibus placuit, et propter Domini misericordiam quasi uiaticum profecturis, et ne Nouatiani heretici negantis ueniam asperitatem et duritiam subsequi uideamur. Tribuitur ergo cum penitentia extrema communio, ut homines huiusmodi uel in supremis suis permittente Saluatore nostro a perpetuo exitio uindicentur. Et sanctus Celestinus dicit: Agnouimus, inquiens, penitentiam morientibus denegari, nec illorum desideriis annui qui obitus sui tempore hoc anime sue cupiunt remedio subueniri. Horremus, fateor, tante impietatis aliquem reperiri, ut de Dei pietate desperet, quasi non possit ad se quouis tempore concurrenti succurrere, et periclitantem sub onere peccatorum hominem pondere quo se ille  expediri desiderat liberare. Quid hoc rogo aliud est quam morienti mortem addere, eiusque animam sua crudelitate ne absoluta esse possit occidere? cum Deus ad subueniendum paratissimus sit, et inuitans ad penitentiam sic promittat: Peccator in quacunque die conuersus fuerit peccata eius non reputabuntur ei . Et iterum: Nolo mortem peccatoris, sed tantum ut conuertatur et uiuat . Salutem ergo homini adimit quisquis ei mortis tempore penitentiam denegauit; et desperauit de clementia Dei, qui eum ad subueniendum morienti sufficere uel momento posse non credidit. Perdidisset latro in cruce premium ad Christi dexteram pendens, si illum unius hore penitentia non iuuisset; cum esset in pena penituit, et per unius sermonis promissionem  habitaculum paradisi Domino promittente promeruit. uera ergo ad Dominum conuersio in ultimis positorum mente potius est estimanda quam tempore, propheta hoc taliter asserente: Cum conuersus ingemueris, tunc saluus eris . Cum ergo Dominus sit cordis inspector, quouis tempore non est deneganda penitentia postulanti; cum illi se obliget iudici, cui occulta omnia nouerit reuelari. Et sanctus Leo: Penitentia, inquit, que dilata est cum studiosius petita fuerit non negetur, ut quoquomodo ad indulgentie medicinam anima uulnerata perueniat. Et item: His autem qui in tempore necessitatis, et in periculi urgentis instantia presidium penitentie, et mox reconciliationis implorant, nec satisfactio  interdicenda est, nec reconciliatio deneganda; quia misericordie Dei nec mensuras possumus ponere, nec tempora diffinire, apud quem nullas patitur uenie moras uera confessio, dicente Dei Spiritu per prophetam: Cum conuersus ingemueris tunc saluus eris . Et alibi: Dic tu iniquitates tuas prior, ut iustificeris . Item: Quia apud Dominum misericordia est, et copiosa apud eum redemptio . In dispensandis itaque Dei donis non debemus esse difficiles, nec accusantium se gemitus lacrymasque negligere, cum ipsam penitendi affectionem ex Dei credamus inspiratione conceptam, dicente Apostolo: Ne forte det illis Deus penitentiam, ut resipiscant a diaboli laqueis, a quo captiui tenentur ad ipsius uoluntatem . uerum etiam, ut diximus, talium necessitati ita auxiliandum est, ut actio illius penitentie, nec communionis gratia, si eam etiam amisso uocis officio per indicia integri sensus postulant negetur. At si aliqua ui egritudinis ita fuerint aggrauati, ut quod paulo ante poscebant sub presentia sacerdotis significare non ualeant, testimonia eis fidelium circumstantium prodesse debebunt, ut simul et penitentie et reconciliationis beneficium consequantur.

Et item idem sanctus Leo dicit: Hoc itaque admonitio nostra denuntiat, quod si quis fratrum contra hec constituta uenire tentauerit, et prohibita fuerit ausus admittere, a suo se nouerit officio submouendum, nec communionis nostre futurum esse consortem,  qui socius esse noluit discipline. Ne quid uero sit quod pretermissum a nobis forte credatur, omnia decretalia tam beate recordationis Innocentii, quam omnium decessorum nostrorum, que de ecclesiasticis ordinibus et canonum promulgata sunt, disciplinis ita a uestra dilectione custodiri debere mandamus, ut si quis in illa commiserit, ueniam sibi deinceps nouerit denegari. Item idem de damnatione uiolatoris sacrorum ex huiusmodi re constitutorum. Et quia hec, frater, ignorare non uales, et hoc iudicium iure depromptum non nescis, presertim cum non catholici episcopi, sed Nouatiani heretici, ut beatus Innocentius, et sanctus Ambrosius et ceteri quique orthodoxi doctores demonstrant, sit ista perniciosissima et exitiabilis atque exsecrabilis  secta: cauere debueras ne talia sicut oblata mihi ecclesie tibi commisse petitio monstrat, inconsulte preciperes: puto enim te legisse epistolam sancti Augustini ad Honoratum episcopum, in qua inuenire potuisti potius te mori debere cum plebe tibi commissa, quam ut illis desint sine quibus uiuere et saluari non possunt sacramenta celestia. Qua de re, frater, uide ne tu sis homicida, et etiam homicidarum homicida, quia sacramenta celestia plebi subtrahi facis, sine quibus uiuere non potest, cum adsint qui eadem sacramenta licite plebi ualeant ministrare.

Pertimesce nichilominus quod de sententia sancti Euangelii qua Dominus dicit: Si quis uobis aliquid  dixerit, dicite quia Dominus his opus habet, et confestim dimittet eos , loquente in eis Spiritu sancto nostri dixere maiores: Doctoribus, inquiunt, precipitur, ut si quid eis obstiterit aduersi, si quis uerbo contradixerit ueritatis, si quis prohibuerit peccatores solui a laqueis diaboli, et per confessionem fidei Domino adduci, non tamen a predicando desistant, sed constanter insinuent, quia Dominus ad edificandam Ecclesiam suam talibus opus habet. Et proh dolor! cum nemo his contradicat, tu econtra implorantibus contradicis; alligans eos ne diuina munia populis exsequantur, quorum interest sacra missarum officia celebrare, mysticam distributionem spiritualis alimonie corporis scilicet et sanguinis Domini nostri Iesu Christi in remissionem  peccatorum fidelibus distribuere, per lauacrum regenerationis de potestate diaboli in regnum Christi non baptizatos transferre; per ianuam reconciliationis et uiatici muneris sanctificationem animas ab eterno interitu liberare, Domino de celestibus tibi clamante: quia pastor bonus animam suam ponit pro ouibus suis . Qui fecit quod docuit, ostendit quod iussit, cum preduce Iuda cohors et ministri Iudeorum uenerunt, ut eum et suos caperent dixit: Si me queritis, sinite hos abire , sicque comprehendi se pertulit, et qui populos ad fidem conuerterent, et conuersis sacra mysteria celebrarent, solutos abire permisit. Nam si te prouocante aliquid tibi aduersi accidit, patienter ferre debueras, usque dum ego qualiscunque  metropolitanus tuus cum cepiscopis et confratribus nostris Domini nostri regis clementiam pro te adirem; et sicut iam fecimus, quod iuste et rationabiliter ab eo postularemus, utique obtineremus. Unde nichil dubitamus quin Domino cooperante obtinebimus quod iuste et rationabiliter postulabimus, tantum ut tua insolentia nostris petitionibus non obsistat: quia etiam in hac tue presumptionis preceptione contra Scripturarum tramitem contraque sacras regulas egeris, tibi ex loci nostri officio necessarium duxi ostendere: Scriptum est enim: Interroga Patrem tuum et annuntiabit tibi; maiores tuos, et dicent tibi ; et: Palpebre tue precedant gressus tuos ; et: Omnia fac per consilium, et post factum non penitebis .  Et sacrum Nicenum concilium dicit: Antiqua consuetudo seruetur per Aegyptum, Libyam, et Pentapolim, ita ut Alexandrinus episcopus horum omnium habeat potestatem, quia et urbis Rome episcopo parilis mos est. Similiter autem et apud Antiochiam, ceterasque prouincias suis priuilegia seruentur ecclesiis. Quod capitulum sanctus Bonifacius papa ad Hilarium Narbonensem episcopum scribens exponit ita. Conuenit nos paternarum sanctionum diligentes esse custodes; nulli etenim uidetur incognita synodi constitutio Nicene, que ita precipit ut eadem proprie uerba ponamus, per unamquamque prouinciam ius metropolitanos singulos habere debere, nec cuiquam duas esse subiectas. Quod illi, quia aliter credendum  non est, seruandum sancto Spiritu suggerente sibimet censuerunt.

Et post aliquanta: Quod idcirco dicimus, ut aduertat caritas tua adeo nos canonum precepta seruare, ut ita constitutio quoque nostra diffiniat, quatenus metropolitani sui unaqueque prouincia in omnibus rebus ordinationem semper exspectet. Et Africanum concilium scribens ad Celestinum papam: Decreta, inquit, Nicena siue inferioris gradus clericos, siue episcopos ipsos suis metropolitanis commiserunt. Et sanctus Leo ad Anastasium Thessalonicensem episcopum: secundum sanctorum Patrum, inquit, Canones Spiritu Dei conditos, et totius mundi reuerentia consecratos, metropolitanos singularum prouinciarum episcopos, quibus ex delegatione  nostra fraternitatis tue cura pretenditur, ius tradite sibi antiquitus dignitatis intemeratum habere decernimus: ita ut a regulis prestitutis nulla aut negligentia aut presumptione discedant. Et item ad Theodorum Foroiuliensem episcopum: Sollicitudinis, inquit, tue is ordo esse debuerat, ut cum metropolitano tuo de eo quod querendum esse uidebatur conferre; quia in causis que ad generalem obseruantiam pertinent omnium Domini sacerdotum nichil sine primatibus oportet impleri. Certum est enim quoniam illa que baptizandis paruulis, et de ultima penitentia, et uiatico munere nulli denegando ex sacris regulis premisi, ad generalem obseruantiam Domini sacerdotum pertinent, contra que inconsulte precipere non debueras. Et  Antiochenum concilium dicit: Per singulas regiones episcopos conuenit nosse metropolitanum episcopum sollicitudinem totius prouincie gerere; propter quod ad metropolim omnes undique qui negotia uidentur habere concurrant: Unde placuit eum et honore precellere, et nichil amplius preter eum ceteros episcopos agere, secundum antiquam a patribus nostris regulam constitutam, nisi ea tantum que ad suam diecesim pertinent, possessionesque subiectas. Unusquisque enim episcopus habeat sue parochie potestatem, ut regat iuxta reuerentiam singulis competentem, et prouidentiam gerat omnis possessionis, que sub eiusdem potestate; ita ut presbyteros et diaconos ordinet, et singula suo iudicio comprehendat; amplius autem nichil agere tentent  preter antistitem metropolitanum. Diligenter attende quod dicitur presbyteros et diaconos parochie sue ordinet episcopus: ordinet autem et non exordinet, nec contra regulas ab officio submoueat uel suspendat: et ibidem subsequitur, singula suo iudicio comprehendat: singula autem dicit ut suo iudicio comprehendat, et non que ad generalem obseruantiam omnium Domini pertinent sacerdotum, que, ut Leo dicit, sine primatibus non oportet impleri. Et noli claudere aures cordis ad id quod ibidem diligentissime dicitur: Unusquisque, inquit, episcopus habeat sue parochie potestatem, ut regat iuxta reuerentiam singulis competentem. Proinde cauere debueras ne concessa tibi tue parochie potestate  contra hos sacros canones abutereris, qui dicunt ut regat episcopus suam parochiam iuxta reuerentiam singulis competentem, et non subrigat [f. subruat], sicut tu fecisti, quantum ex te fuit, exitio iuxta irreuerentiam cunctis incompetentem. Omnibus enim irreuerentia quam exhibuisti in tua parochia noscitur esse incompetens, que ad omnium probatur pertinere exitium; cum singulis de singulis, quanto magis de pluribus timendum Dominus dicat: Qui scandalizauerit unum de pusillis istis qui in me credunt, expedit ei ut suspendatur mola asinaria collo eius, et demergatur in profundum maris : quia, ut beatus monstrat Gregorius, ad sanctitatis speciem deducto, et uerbo uel exemplo ceteros destruenti, melius profecto fuerit  ut hunc ad mortem sub exteriori habitu terrena acta constringerent, quam in sacro officio positus ceteris mortem uerbo et opere propinaret. Quia nimirum si solus caderet, utcunque hunc tolerabilior inferni pena cruciaret.

Propterea, frater carissime, rogo, hortor, deprecor, et quanta possum dulcedine ac humilitate exposco, et metropolitana auctoritate commoneo, ut sicut Dominus precipit per prophetam, quantocius has dissoluas colligationes impietatis, soluas hos fasciculos deprimentes , dimitte eos qui a te constricti sunt liberos, et hoc omne onus disrumpe: attendens quod papa Hilarius in decretis suis dicit: Qui, inquiens, in causis Dei contumacia, uel contemptu deliquerit, aut ipse quod perperam fecit abolere  noluerit, in se quidquid mali non resecarit inueniet. Quapropter qui te scis quibusdam prepositum, sicut sanctus Leo in decretis suis ad Anastasium Thessalonicensem episcopum dicit: non moleste feras aliquem tibi esse prelatum, sed obedientiam quam exigis etiam ipse dependas, et sicut non uis grauis oneris a me impositam tibi sarcinam ferre, ita non audeas aliis importabile pondus imponere: discipuli enim sumus humilis et mitis magistri dicentis: Discite a me quia mitis sum et humilis corde, et inuenietis requiem animabus uestris: iugum enim meum suaue est, et onus meum leue . Et si, quod absit, his sacris ac regularibus monitis obedire renueris, scito metropolitana auctoritate, fulta apostolice sedis, et canonum sacrorum iudicio, sicut premisimus, hanc pestiferam atque mortiferam excommunicationem  tuam soluendam. Nam si quelibet persona tue parochie a te excommunicata foret, unde dubitari posset utrum sicut sacri Niceni canones dicunt, pusillanimitate, aut contentione, uel alio quolibet uitio tuo uideretur a congregatione seclusa, exspectarem utique usquequo omnibus communiter simul episcopis congregatis prouincie discuteretur huiusmodi questio, et uel tibi, uel in communi placeret humaniorem pro tali ferre sententiam. Nunc autem quia tam manifeste causa patet exsecrabilis atque exitiabilis esse a te precepta, ut preceptis euangelicis contraria, et decretis sanctorum inueniatur aduersa, quod, ut sanctus  Leo scribit, etiam in dubiis et obscuris cauere debueras, et nullas sustinet moras habere, supradicta auctoritate denuntiabo esse omni penitus uirtute uacuum quidquid a te ex predictis capitulis preceptum est ab illorum constitutione diuersum. In cuius tue presumptionis euacuatione, ut partim sensu, partim uerbis utar beati Gelasii, non noue constitutionis auctor, sed ueteris constituti exsecutor existo, quod non solum presuli metropolitano, sed et cuicunque est pontifici licitum, quoniam error qui semel est cum suo auctore damnatus, in participem quolibet modo praue communionis effectum exsecrationem sui gestat et penam.



HINCMARI RHEMENSIS AD EUMDEM.

 HINCMARUS Rhemorum episcopus dilecto fratri HINCMARO Laudunensi cepiscopo nostro salutem.

Ante non longum tempus inconuenientes atque illicitas excommunicationes in eos etiam qui ad te non pertinebant ira precipiti et perturbata contra sacras regulas iaculasti, unde maximum scandalum in hoc regno, et in ista ecclesia commouisti: de quibus excommunicationibus nuper in uermeria te una cum fratribus, et cepiscopis nostris conueni, easque licet non sine tui calumniosa inuidia his quibus ipsas maledictiones irrogaueras quomodo dissoluisti, a nobis commonitus ut in proferenda sententia de cetero nullatenus preceps existeres: sed tu addens peiora prioribus, sicut data mihi  petitio a Laudunensi Ecclesia monstrat, in uindictam iniuriarum tuarum precepisti, ut in commissa tibi parochia nemo missam cantaret, nemo communionem sacram perciperet, cum Dominus tradens sacrosancta mysteria corporis, et sanguinis sui celebranda suis discipulis, et per eos omnibus sacerdotibus dixerit: Hec quotiescunque feceritis in mei memoriam facietis ; et de corpore et sanguine suo: Nisi manducaueritis, inquit, carnem filii hominis, et biberitis eius sanguinem, non habebitis uitam in uobis . Precepisti quoque ut nemo paruulos, etiam mortis urgente periculo in tua parochia baptizaret, cum Dominus dicat: Docete omnes gentes, baptizantes eos in nomine Patris, et Filii, et Spiritus sancti ; et: Nisi quis renatus fuerit ex aqua et Spiritu sancto non intrabit  in regnum celorum . uetuisti nichilominus ut nemo quemquam ultimam penitentiam uel reconciliationem reciperet, uel poscenti ultimo sacre communionis uiatico subueniret, cum Dominus omnibus predicet. Penitentiam agite, appropinquabit enim regnum celorum . Et Iacobus apostolus: Infirmatur, inquit, aliquis in uobis, inducat presbyteros Ecclesie, et orent super eum, ungentes eum oleo in nomine Domini, et oratio fidei saluabit infirmum, et alleuaubit eum Dominus; et si in peccatis sit, dimittentur ei. Confitemini ergo alterutrum peccata uestra, et orate pro inuicem ut saluemini . Et sanctus Gregorius de resuscitatione quatriduani  mortui loquens dicit, quia illos nos debemus per pastoralem auctoritatem soluere, quos auctorem nostrum cognoscimus per suscitantem gratiam uiuificare. Que nimirum uiuificatio ante operationem rectitudinis in ipsa iam cognoscitur confessione peccati. ueniat itaque foras mortuus, id est culpam confiteatur peccator, uenientem uero foras soluant discipuli, ut pastores Ecclesie ei penam debeant amouere quam meruit, qui non erubuit confiteri quod fecit. Et de corpore, ac sanguine suo, in quibus salus animarum et corporum nostrorum consistit, Dominus dicit: Qui manducat meam carnem, et bibit meum sanguinem habet uitam eternam, et ego resuscitabo eum in nouissimo die . Que resuscitatio discreta erit ab eorum resuscitatione qui non manducant carnem filii hominis,  et non bibunt eius sanguinem, ac per hoc non habebunt uitam. Iussisti etiam maximam inhumanitatem ut nemo mortuum in tua parochia sepeliret, cum Dominus per prophetam egenos et uagos quemque in domum suam inducere iubeat, et Dominus in iudicio dicet, Hospes fui, et suscepistis me , et tu hospitium in uentre omnium matris scilicet terre mortuis denegari iussisti, de quibus precepta euangelica atque apostolica, et sanctorum decreta tibi direxi, que sicut mihi non incerta relatione renunciatum est suscepisti quidem illa, sed legere noluisti, cum dicat Apostolus: Quecunque scripta sunt ad nostram doctrinam scripta sunt, ut per consolationem Scripturarum spem habeamus : qui enim doctrinam et consolationem Scripturarum abnuit,  spem salutis se non habere ostendit: nam beatus Ioannes apostolus a Domitiano principe in Pathmo insula relegatus, et humana consolatione destitutus, consolationem reuelationis quam diuinitus acceperat in eodem exsilio ac relegatione manu propria scripsit, et ad Ecclesias quibus missus fuerat predicare, direxit. Et sanctus Paulus apostolus ad Timotheum scribens dicit: Memor esto Iesum Christum resurrexisse a mortuis ex semine Dauid secundum Euangelium meum, in quo laboro usque ad uincula quasi mala operans, sed uerbum Dei non est alligatum: ideo omnia sustineo propter electos, ut et ipsi salutem consequantur que est in Christo Iesu cum gloria celesti .

Et tu, frater carissime, non solum ea legere que  tibi misi, et mihi respondere cum posses debueras; uerum et ministros Ecclesie tibi commisse quibus modis posses debueras non excommunicatione ligare, sed consolari et adhortari ut in diuino seruitio, et assidua oratione, et saluatione populi tibi commissi laborare studerent. Et si me digne propter indignitatem meam despicis, tamen professionis, ac subscriptionis tue memor non debueras in qualicunque metropolitano tuo debitam obedientiam denegare, quam a tuis subditis etiam in his perniciosis tuis iussionibus exigis. Quapropter iterata commonitione, pro loci mei officio te conuenire congruum duxi, suadens ut quod male ligasti dissoluas; Dominus et Creator, ac Redemptor, atque Saluator noster dicit: Si quis  mihi ministrat me sequatur , id est me imitetur; de quo scriptum est: Que cepit iehsu facere, et docere , qui fecit et docuit, que tibi in tuarum iniuriarum tribulatione agendum et iubendum fuerat: nam imminente sue passionis articulo pro se et pro suis, sed et pro his qui credituri erant per uerbum eorum in eum, Patrem orauit secundum humanitatem qui omnia donorum munera largitur cum Patre diuinitatis equalitate. Et qui precepit discipulis suis dicens: Orate pro persequentibus et calumniantibus uos, ut sitis filii Patris uestri qui in celis est , in cruce non solum pro suis persecutoribus, uerum et pro suis interfectoribus exorauit, et nunc sedens ad dexteram Patris interpellat pro nobis. Iussit etiam discipulis  suis antequam pateretur, cum tederet et mestus esset usque ad mortem, ut orarent ne in tentationem intrarent. Et sicut legimus, Oratio fiebat ab ecclesia  pro Petro recluso in carcere et uincto catenis duabus; sed et Petrus orauit, sicut legimus, pro Ecclesia. Paulus quoque in persecutionibus, in carceribus, in uinculis atque catenis positus, sicut legimus, sepe ab Ecclesia orari poposcit ut liberaretur ab infidelibus et importunis ac malis hominibus, sed et ipse orauit pro Ecclesia. Iacobus apostolus precipitatus de pinnaculo templi, flexis genibus orauit pro suis occisoribus. Et beatus Stephanus positis genibus orauit pro se lapidantibus. Et Apostolus de huiusmodi loquens dicit nobis: Quorum intuentes exitum conuersationis, imitamini fidem  . Et item Iacobus apostolus dicit: Tristatur aliquis uestrum, oret animo equo, et psallat; et: Orate pro inuicem ut saluemini : genus est enim non contemnendum exauditionis cum cordis contritione ad Dominum clamare in tribulatione, sicut scriptum est: Ad Dominum cum tribularer clamaui et exaudiuit me .

Tu autem contra hec nouus doctor, imo nouus presumptor iniuriatus, missam, ut audiui, non uis cantare, nec etiam audire, et quasi aliorum oratione non indigens uetuisti pro te, et pro se orare tibi commissam Ecclesiam, et causa tue iniurie iussisti Christo in membris suis, qui sedens ad dexteram Patris dixit Paulo: Quid me persequeris?  iniurias importare et mortem inferre. Paulus  quoque et Silas quorum locum tenere debes, in ecclesia cesi uirgis, et missi in interiorem carcerem, pedes habentes strictos in ligno, media nocte adorantes laudabant Deum, et audiebant eos qui in custodia erant. Subito uero terremotus factus est magnus, ita ut mouerentur fundamenta carceris, et statim aperta sunt omnia ostia, et uniuersorum uincula soluta sunt. Expergefactus autem custos et uidens apertas ianuas carceris, euaginato gladio uolebat se interficere, estimans fugisse uinctos: clamauit autem Paulus uoce magna dicens, Nihil feceris tibi mali, uniuersi enim hic sumus . Et tu tantam benignitatem Ecclesie tue filiis tibi commissis non es passus impendere, quantam idem Paulus suo ad  mortem custodi impendit. Unde, frater, moneo te iterum paterna et fraterna dilectione atque auctoritate metropolitana, resipisce ab hac praua intentione, et concordans preceptis euangelicis atque apostolicis, et sanctorum decretis, que tibi in altera rotula pridem misi, non dedigneris eis, et cum eis patrono tuo sancto Remigio, in cuius sede, licet indignus sedeo, dicere quod sanctus apostolus Paulus dixit etiam suis minoribus: Si cui aliquid donastis, et ego . Obaudi, obsecro, illorum decreta salubria per quos locutus est Christus, ne, quod absit, tibi dicat: Qui est ex Deo, uerba Dei audit, propterea uos non auditis, quia ex Deo non estis . Pertimesce, rogo, quia sanctus Innocentius, beatus Ambrosius, et ceteri catholici doctores hec que iussisti de non  suscipiendis penitentibus ad penitentiam heresim dicunt esse Nouati heretici. Et non baptizare paruulos in mortis periculo constitutos schisma est maximum ab uniuersali Ecclesia. Et in decretis apostolice sedis legimus quia sicut uniuersalis Dei semper tenuit, et tenet Ecclesia, schismaticus et hereticus nisi conuersi fuerint ad sanctam matrem catholicam et apostolicam Ecclesiam, in regnum Dei intrare non possunt, sed pars eorum est in gehenna: et si de pane celesti, id est de suauitate diuina gustant gehenne participes, iudicium sibi sumunt. Propterea, frater, ab hac secta, et ab hoc schismate reuoca sensum tuum, et sequere quod sanctus Celestinus in decretis suis ad Galliarum episcopos scripsit dicens: Obsecrationum, inquit, sacerdotalium sacramenta  respiciamus, que ab apostolis tradita in toto mundo, atque in omni catholica Ecclesia uniformiter celebrantur, et legem credendi lex statuat supplicandi: cum enim sanctarum plebium presules mandata sibimet legatione funguntur apud diuinam clementiam, humani generis agunt causam, et tota secum Ecclesia congemiscente postulant et precantur, ut infidelibus donetur fides; ut idololatre ab impietatis sue liberentur erroribus; ut Iudeis, ablato cordis uelamine, lux ueritatis appareat; ut heretici ad catholice fidei perfectionem resipiscant; ut schismatici spiritum rediuiue caritatis accipiant; ut lapsis penitentie remedia conferantur; ut denique catechumenis ad regenerationis sacramenta perductis celestis misericordie aula reseretur. Et hec conferens in  corde tuo noli pietatis uiscera petentibus salutem claudere, sed pete Deum omnipotentem, ut et in te impleat quod per prophetam olim pollicitus est dicens: Auferam a uobis cor lapideum, et dabo uobis cor carneum, et faciam ut in preceptis meis ambuletis, et operemini .

Ceterum fratres nostri quos ad te misi mihi renuntiauerunt te illis precepisse, ut me precarentur propter Dei reuerentiam, et sanctorum eius et sedis apostolice auctoritatem ne cogerem te respondere quandiu in tali detineris custodia et absentia clericorum tuorum, nec iudicium, nec preiudicium inferrem tibi, uel tue parochie. Que petitio partim non est iusta, neque rationabilis: quod enim petisti  ut preiudicium tibi uel parochie tue non inferam, obaudio. Quod petisti ut iudicium tibi uel parochie tue non inferam, non obaudio: dicit enim Dominus per prophetam: Si feceritis iudicium inter uirum et proximum eius , et reliqua. Et Sapientia per Salomonem: Erue eos qui ducuntur ad mortem, et qui trahuntur ad interitum liberare ne cesses . Quod mihi a Domino, quem suo iudicio in metropolitana sede Rhemorum prouincie constituere uoluit, precepi audio de his qui tua preceptione ducuntur ad mortem, et trahuntur ad interitum. Et decreta Nicena, sicut Africana synodus scribens ad Celestinum papam demonstrat, siue inferioris gradus clericos, siue episcopos ipsos suis metropolitanis apertissime commiserunt. Et sanctus Bonifacius capitulum  Niceni concilii exponens, post alia diffiniuit quatenus metropolitani sui unaqueque prouincia in omnibus rebus ordinationem semper exspectet. Et Antiochenum concilium: Per singulas, inquit, regiones episcopos conuenit nosse metropolitanum episcopum sollicitudinem totius prouincie gerere, propter quod ad metropolim omnes undique qui negotia uidentur habere concurrant. Et cautum est sacris canonibus ut nullis liceat apud se celebrare concilia preter eos quibus metropolitana iura uidentur esse commissa: in ipsis autem conciliis adsint presbyteri et diaconi, et omnes qui se lesos existimant, et synodi experiantur examen. Propterea quod petisti ut iudicium tue parochie non inferam, contra regulas sacras petisti, et dicendum est tibi ab Apostolo  cum huiusmodi petitoribus: Petitis, et non accipitis eo quod male petatis : unnsquisque enim episcopus, inquit Antiochenum concilium, habeat sue parochie potestatem, ut regat iuxta reuerentiam singulis competentem, et prouidentiam gerat omnis possessionis que sub eius est potestate; ita ut presbyteros et diaconos ordinet, et singula suo in iudicio comprehendat, amplius autem nichil agere tentet preter antistitem metropolitanum. Ex hoc capitulo quedam sunt que tibi in premissa rotula scribenda dictaui, sed notarius angustia temporis coarctatus celeriter scribens intermisit; sed ea que tibi scripseram ad meum opus diligentius scribere iubens de tabulis releuari feci, uidelicet diligenter attende quod dicitur, presbyteros et diaconos parochie sue  ordinet episcopus; ordinet autem, et non exordinet, nec contra regulas ab officio submoueat, uel suspendat, et ibidem subsequitur; singula suo iudicio comprehendat: singula autem dicit ut suo iudicio comprehendat, et non que ad generalem obseruantiam omnium Domini pertinent sacerdotum, que, ut Leo dicit, sine primatibus non oportet impleri. Et noli claudere aures cordis ad id quod ibidem diligentissime dicitur: Unusquisque, inquit, episcopus habeat sue parochie potestatem, ut regat iuxta reuerentiam singulis competentem.

Proinde cauere debueras ne concessa tibi tue parochie potestate contra hos sacros canones abutereris, qui dicunt ut regat quis episcopus suam parochiam  iuxta reuerentiam singulis competentem, et non subrigat, sicut tu fecisti quantum ex te fuit exitio iuxta irreuerentiam cunctis incompetentem: omnibus enim irreuerentia quam exhibuisti in tua parochia noscitur esse incompetens, que ad omnium probatur pertinere exitium, cum de singulis, quanto magis de pluribus timendum Dominus dicat: Qui scandalizauerit unum de pusillis istis qui in me credunt, expedit ei ut suspendatur mola asinaria collo eius, ut demergatur in profundum maris ; quia, ut beatus monstrat Gregorius, ad sanctitatis speciem deducto, et uerbo, uel exemplo ceteros destruendi melius profecto fuerat, ut hunc ad mortem sub exteriori habitu terrena acta constringerent, quam in sacro officio positus ceteris  mortem uerbo uel opere propinaret: quia nimirum si solus caderet, utcunque hunc tolerabilior inferni pena cruciaret. Quod mandasti ut non te cogerem respondere in absentia clericorum tuorum, demonstrasti te non recte intelligere sententiam canonum Carthaginensis concilii qua dicitur episcopus nullius causam audiat absque presentia clericorum suorum, licet iam tibi dixerim qualiter sit intelligenda, et qua de re fuerit constituta. Quod autem mandasti ut, sicut mihi dominus apostolicus scriptis mandauerat, tibi licentiam Romam eundi impetrem, non mihi hoc dominus apostolicus mandauit: habeo enim illius epistolam saluam et incorruptam, in qua hoc quod mandasti non continetur. Quod mandasti quoniam in synodo nuper in uermeria habita sedem apostolicam  appellasti, manifestissime omnes illi episcopi amplius quam uiginti qui adfuere in synodo regulariter te sedem apostolicam non appellasse cognoscunt. Quod mandasti quia sedem appellas apostolicam cum in iudicio nostro idem in episcopali iudicio secundum sacros canones sedem apostolicam appellaueris, habemus ordinem rei qualiter inde agere debeamus. Ceterum nec tibi, nec cuiquam alii Romam ire quantum ex me est contradico. Data uIII Kal. Iun. presentis secunde indictionis.



HINCMARI RHEMENSIS AD PRESBYTEROS ET DIACONOS ECCLESIAE LAUDUNENSIS.

HINCMARUS Rhemorum episcopus ac plebis Dei famulus, presbyteris, diaconibus ac reliquis ecclesiasticis  ordinibus in Laudunensi Ecclesia consistentibus, salutem.

Sicut petitio mihi a uobis per quosdam comministros uestros uice omnium uestrum data continet, frater et cepiscopus noster Hincmarus causa iniuriarum suarum uos ab officio ecclesiastico, et omnem parochiam sibi commissam a perceptione et communione uiuificorum mysteriorum nostre redemptionis excommunicauit. Qua de re, sicut a quibusdam dicitur, plurimi sine sacri baptismatis regeneratione, et sine ultima penitentia petita et non impetrata, atque sine uiatico munere obierunt. Cum Daniel propheta de dictis Domini testimonium contra inique iudicantes perhibeat dicens: Innocentem  et iustum non interficies , id est quibus ligandi atque soluendi est a Deo collata potestas, non de supercilio Phariseorum assumant ut uel damnent innocentes, uel soluere se noxios arbitrentur, cum apud Deum non sententia sacerdotum, sed eorum uita queratur. Legimus in Leuitico  de leprosis ubi iubentur ut ostendant se sacerdotibus, et si lepram habuerint tunc a sacerdote immundi fiant, non quod sacerdotes leprosos faciant et immundos, sed quod habeant notitiam leprosi et non leprosi, et possunt discernere qui mundus quiue immundus sit. Quomodo ergo ibi leprosum sacerdos immundum facit, sic et hic cui Dominus ligandi et soluendi potestatem dedit, alligat et soluit, uidelicet episcopus et presbyter, id est, non eos qui insontes  sunt alliget, uel qui noxii soluat, sed pro officio suo cum peccatorum ex ueritate cognouerit uarietates, sciat qui secundum auctoritatem ligandus sit, quiue soluendus. Et sanctus Gregorius episcopo Nichoterane ciuitatis pro quibusdam culpis in penitentiam deputato de eius ecclesia dicat ualde esse durum, ut quousque causa ipsius episcopi subtiliter requiratur, non habeat Ecclesia illa presbyterum qui sacrum illic opus ualeat celebrare.

Et ad Maximinianum archiepiscopum Syracusanum scribit, ut uenantii patritii, cuius homines in episcopium eius irruerant, et diuersa hostili more mala commiserant, et ob id ipse et sua domus ab eo excommunicati erant, eiusdem uenantii oblationes reciperet, et ipsi ac domui eius missarum peragi  mysteria permitteret, dicens: Quia ita terrena agi debet utilitas, ut nullum nos iurgium a caritatis ualeat connexione disiungere; et ita filiis nos sacerdotes oportet sacerdotalem affectum impendere, ut in causis, prout ratio suffragatur, iurisdictionem Ecclesie nostre debeamus minime preterire. Sed et communicantes Maximo episcopo a se excommunicato isdem beatus Gregorius etiam non petentes absoluit hoc modo. Quosdam, inquiens, ad communicandum eidem preuaricatori uiolenter esse compressos: quosdam autem uestrum audiui ignorantia lapsos. Omnipotentem Dominum deprecor, ut eos qui huic prauitati minime consenserunt perpetua gratie sue protectione custodiat, et optata eis largitate respondeat: et illos quos aut studium,  aut ignorantia, aut quelibet alia causa traxit in culpam, ab omni reatu peccatorum, atque ab omnibus uinculis aliene obligationis absoluat, omnibusque et in presenti uita protectionis sue gratiam tribuat et nos de uobis in eterna patria gaudere concedat. Quia uero isdem frater ac cepiscopus noster his que ipse commouerat benignitate principali, et meo ac fratrum et cepiscoporum nostrorum, quorumdam etiam aliorum Dei fidelium interuentu prout rationabilius paci atque concordie conuenire perspeximus, non sine magno labore sopitis pro quibusdam causis et rediuiuis contentionibus episcopali modestie inconuenientibus, sua contumacia exigente, ut auditu comperi, iussione domini nostri regis interim a sua est  ecclesia separatus, usque dum episcoporum consilio tractet qualiter eius prouincia corrigatur, metropolitana sollicitudine uestram commoneo dilectionem, ut quoniam illud nefandum uinculum preceptis euangelicis atque apostolicis contrarium, et decretis sanctorum aduersum, quod uisus fuerat alligasse, sicut iam uobis aliis litteris intimaui, secundum tramitem Scripturarum, traditionemque maiorum auctoritate sedis metropolitane noscitur dissolutum deuotis sancte religionis excubiis mancipati orationum et sacre oblationis ac ceteris diuine placationis studiis inuigilare curetis.

Prepositus quoque ac decanus fratrum custodie tam in spirituali sollicitudine, quam in temporali administratione solerter curam adhibeant; Thesaurarius  de luminaribus et de aliis omnibus, que ad ecclesie honestatem, utilitatem, atque saluationem, et ad suum ministerium pertinent, prouidentiam gerat. Archipresbyteri autem totius parochie, ac presbyterorum sibi commissorum diligentiam summopere habeant, et rectores ac rectrices monasteriorum ipsius parochie sedulo moneant, quatenus et in spiritualibus et in temporalibus subministrationibus necessaria sibi commissis exhibeant. Presbyteros uero assidue decertare hortentur et faciant, ut uigilare super greges sibi commissos non negligant, ne ab eis flagitia perpetrentur, uel perpetrata sine correctione ecclesiastica non remaneant. Ne paruuli sine regenerationis sacramento moriantur. Ne sani homines absque predicatione et ecclesiastico ministerio  fiant. Ne infirmi sine penitentia et reconciliatione, ac sancti olei unctione et uiatico munere de hoc seculo exeant. Ne mortui sepeliendi officio, et pia commendatione secundum traditionem ecclesiasticam aliquomodo careant. Et omnes tam subditi quam prelati humilitatem inuicem insinuantes, et per caritatem inuicem seruientes prelati subditos diligant, et uerbo atque exemplo salubriter instruant, et ad uiam salutis erudiendo et corrigendo dirigant: subditi prelatis sincere dilectionis et humilitatis affectu in Domino obedire procurent, donec aut prefatus frater noster, pastor scilicet uester respectu diuino, et intelligentia principis uobis restituatur, aut fratrum et episcoporum nostrorum consilio ac consensu, atque salubri tractatu inueniam,  et uestre in Domino unanimitati renuntiem qualiter et uobis decreto secundum sacras regulas sit agendum.



EIUSDEM HINCMARI AD HINCMARUM LAUDUNENSEM.

HINCMARUS Rhemorum episcopus HINCMARO dilecto fratri et uenerabili cepiscopo nostro salutem.

Sicut oblata mihi a clericis tuis petitione suscepta iam non solum semel, sed et secundo litteris per comministros nostros tibi directis mandaui, causa tue iniurie contra Scripturarum tramitem, traditionemque maiorum in tua parochia excessisti et admonitus ut ea corigeres, mihi responsum inde  congruum non remandasti: uerum nec quando te coram domino nostro rege, et quibusdam confratribus, et cepiscopis nostris uerbis Apostoli monui  ut non negligeres gratiam Dei que data est tibi per manuum mearum impositionem, mihi ad rem pertinentia respondisti. Cogitans autem maturiori consilio inde mihi respondere te uelle qualiter ea de quibus te monueram correxisti, cum secus tuam parochiam, et in uicinitate tibi commisse ecclesie amplius quam per decem dies immoratus fueram, nullum mihi reddidisti responsum. Nunc uero quia sicut mihi domnus rex litteris suis mandauit, et te audisse iam credo pro utilitate sancte Ecclesie, et pace populi Christiani una cum eo in longiores partes a parochiis nostris pergemus, pro loci  mei sollicitudine commonere te dignum duxi, ut et ea de quibus tibi scripseram, et si qua sunt alia in parochia tua pergere gesta, regulis sacris concordans debitam satisfactionem exhibere, atque ad tramitem Deo placitum stude reducere. Quatenus inordinata queque in ea non remaneant, et ne quid contra disciplinam ecclesiasticam de cetero ibidem fiat, quibus ualueris modis satagere cura: attendens quod nos omnes monet Apostolus; Tentatio, inquiens, uos non apprehendat nisi humana : humanum quippe est tentari, sed demonicum est a tentatione superari, et ad correctionis satisfactionem pedem operis non reuocare. Igitur iuxta eiusdem beati Apostoli monita, sollicite cura teipsum probabilem exhibere Deo operarium inconfusibilem, recte tractantem  uerbum ueritatis; uigila, in omnibus labora, opus fac euangeliste, ministerium tuum imple, sectare iustitiam, pietatem, fidem, caritatem, patientiam, mansuetudinem: certa bonum certamen fidei: apprehende uitam eternam in qua uocatus es, et confessus bonam confessionem coram multis testibus . Data X Kal. Septemb. presentis secunde indictionis.



EIUSDEM HINCMARI AD EUMDEM.

HINCMARUS Rhemorum episcopus HINCMARO Laudunensi episcopo.

Ea que mihi pridie per manus Wanilonis uenerabilis archiepiscopi ex epistolis apostolice sedis pontificum aliis pretermissis de sacris regulis quibus  sancta moderatur Ecclesia priusquam formareris in utero noui, et antequam exires de uulua in earumdem quas habeo epistolarum integritate, non, ut dicitur, usus pessimo preceptore me ipso, sed eorum traditione qui gratia sancti Spiritus illuminati resplenduerunt, percepi, qualiter sicut et in authenticis scripturis plura inueniuntur, que a quibusdam dissona esse uidentur, contraria sibi inuicem non habeantur, ueluti per singula si tempus esset ac otium, et audire dignareris, ex eisdem et aliis sacris regulis possem ostendere, de quibus pauca numero, sed magna merito, et auctoritatis pondere omissa penitus a te qui uidisti, sed non perspicue illa que uoluisti, et non uidisti que noluisti, uel neque uidisti, queque  uidere debuisti. Sed quoniam cum intentione tua non faciunt, nec digito mouere sustinuisti. Ingeram ergo illa tibi, ut scias per ea que congessisti, intentionis tue affectum te non posse perducere ad effectum: decernit enim contra tuam intentionem mystica et sancta Nicena synodus, quoniam sollicitudo omnium ecclesiarum pertinet ad prime et sancte Romane sedis pontificem, ut Alexandrinus episcopus omnium sibi commissorum habeat potestatem; similiter et apud Antiochiam, ceterasque prouincias suis priuilegia illis seruantur ecclesiis: de quibus autem ecclesiis dicat, et que, ac qualiter priuilegia illis seruari debeant, Antiochenum demonstrat concilium. Per singulas, inquiens, regiones episcopos conuenit nosse metropolitanum episcopum sollicitudinem  totius prouincie gerere; propter quod ad metropolim omnes undique qui negotia uidentur habere, concurrant. Et notis quibusdam interpositis: Amplius autem nichil agere tentet quin prouincialis episcopus preter antistitem metropolitanum, nec metropolitanus ceterorum sine gerat consilio sacerdotum.

Et Africanum concilium: Decreta, inquit, Nicena siue inferioris gradus clericos, siue episcopos ipsos suis metropolitanis apertissime commiserunt, et reliqua. Et sanctus Innocentius dicit: Si que cause uel contentiones inter clericos, tam superioris ordinis, quam etiam inferioris fuerint exorte, ut secundum synodum Nicenam congregatis eiusdem prouincie episcopis iurgium terminetur, et reliqua.  Et sanctus Bonifacius scribit: Conuenit nos paternarum sanctionum diligentes esse custodes: nulli etenim uidetur incognita synodi constitutio Nicene que ita precipit, ut eadem proprie uerba ponamus; per unamquamque prouinciam ius metropolitanos singulos habere debere, nec cuiquam duas esse subiectas. Quod illi quia aliter credendum non est, seruandum sancto Spiritu suggerente sibimet censuerunt. Et paulo post: Quod idcirco dicimus ut aduertat caritas tua adeo nos canonum precepta seruare, ut ita constitutio quoque nostra diffiniat quatenus metropolitani sui unaqueque prouincia in omnibus rebus ordinationem semper exspectet. Et sanctus Celestinus: Iuxta decreta canonum unaqueque prouincia metropolitano suo contenta sit, ut  decessoris nostri data ad Narbonensem episcopum continent constituta. Nec usurpationi locus alicui sacerdoti in alterius concedatur iniuria: sit concessis sibi contentus unusquisque limitibus, alter in alterius prouincia nichil presumat. Et Leo: Secundum sanctorum Patrum canones Spiritu Dei conditos, et totius mundi reuerentia consecratos, metropolitanos singularum prouinciarum episcopos ius tradite sibi antiquitus dignitatis intemeratum habere decernimus. De quibus canonibus idem sanctus Leo apostolice sedis pontifex non ignorans que sui decessores ac predecessores scripserunt, ad Anatolium dicit: Illa, inquiens, Nicenorum canonum per sanctum uere Spiritum ordinata conditio in nulla est parte solubilis,  nulla sibimet de multiplicatione congregationis synodalia concilia blandiantur. Neque trecentis illis decem atque octo episcopis quantumlibet copiosior numerus sacerdotum uel comparare se audeat uel preferre, cum tanto diuinitus priuilegio Nicena sit synodus constituta, ut siue per pauciores, siue per plures ecclesiastica iudicia celebrentur, omni penitus auctoritate sit uacuum quidquid ab illorum fuerit constitutione diuersum. Et ad Maximum Antiochenum episcopum: Etsi diuersa nonnunquam sunt merita presulum, tamen iura permanent sedium, quibus presunt. Aemuli perturbationem aliquam fortassis inferre, non tamen possunt minuere dignitatem: quantumlibet enim amplior numerus sacerdotum aliquid per quorumdam  subreptionem decernat, quod illis trecentorum decem et octo episcoporum constitutionibus inuenitur aduersum, iustitie consideratione cassatur. Et ad Theodorum Foroiuliensem episcopum dicit: Sollicitudinis quidem tue is ordo esse debuerat, ut cum metropolitano tuo de eo quod querendum uidebatur esse conferres, ac si id quod ignorabat dilectio tua etiam ipse nesciret, instrui uos pariter posceretis, quia in causis que ad generalem obseruantiam pertinent omnium Domini sacerdotum, nichil sine primatibus oportet impleri.

Et Hilarus papa: Illud etiam non potuimus preterire, quod sollicitudine diligentiore curandum est, ne preter metropolitanorum suorum litteras aliqui episcopi ad quamlibet prouinciam audeant  proficisci, quod etiam in omni genere officii clericalis per singulas debet ecclesias custodiri. Et sanctus Gregorius ad Innocentium et ceteros episcopos: Hortamur, inquit, fraternitatem uestram, ut si quemquam uestrum pro causis propriis ubicunque longius compulerit ambulare necessitas, a metropolitano uestro, secundum inclytam a sanctis patribus regulam petere licentiam debeatis, nec eum postponere in aliquo presumatis, excepto si, quod non optamus, contra eumdem metropolitanum uestrum uos habere aliquid cause contingat, ut hoc sedis apostolice iudicium hi qui petere festinant, licentiam habeant. Quod scitis per canones etiam antiquorum patrum institutione permissum, manifestum est enim de quibus canonibus, id est  Sardicensis concilii: sicut et Innocentius ad uictoricium Rothomagensem episcopum dicit. Et Gelasius prefatis concordans exponendo psalmi uersum dicit: Deus in gradibus eius cognoscetur . Et item: Distribuite domus eius  quin Ecclesie hic ordo procul dubio qui ecclesiasticarum narratur in altitudine dignitatum, gradibus utique distributis nobis cognoscibilem Deum fieri, et tribuit esse rectorem. Quod Leo ad Anastasium euidenter exponit: Etsi ordo, inquiens, generalis est omnibus sacerdotibus, non tamen communis est dignitas omnibus. Quia et inter beatissimos apostolos in similitudine honoris fuit quedam discretio potestatis, et cum omnium par esset electio,  uni tamen datum est ut ceteris preemineret. De qua forma episcoporum quoque est orta distinctio, et magna ordinatione prouisum est ne omnes sibi omnia uindicarent, sed essent in singulis prouinciis singuli quorum inter fratres haberetur prima sententia. Et paulo post: Qui ergo scit se quibusdam prepositum non moleste ferat aliquem sibi esse prelatum, sed obedientiam quam exigit etiam ipse dependat.

Et Africanum concilium decreuit ut episcopus a primate suo uocatus ad synodum competenter occurrat: quod si non potuerit occurrere nisi rationem impedimenti sui apud suum primatem reddiderit, ecclesie sue communione debere esse contentum; et qui non fuerit concors circa metropolitanam ecclesiam,  et circa sacerdotale consortium, sed inflatus et ab hoc consortio separatus putat proprie plebi incubandum, et nonnunquam conuentus ad concilium uenire detractat, circa hunc non tantum diecesim non esse seruandam, uerum et de propria ecclesia, que illi male fauerit, omnimodo adnitendum ut etiam auctoritate publica reiiciatur, atque ab ipsa principali cathedra remoueatur. Et si accusatus, iuxta Carthaginense concilium ad rationem reddendam uenire refugerit, et excommunicatus a primate suo exstiterit, tempore quo non communicat, nec in sua ecclesia, uel parochia communicet. Percurre, frater, sacra concilia canonum, et decreta Romanorum pontificum, et a Siricio et in reliquum, ita ut premissum est, inuenies fuisse decretum ac conseruatum,  et corrige illorum sensibus sensum tuum, et dirige ad eorum doctrinam et preceptionem intentionem tuam. Et sic intellige sacras regulas sicut illi eas intellexerunt; quia potest fieri ut ego et tu in multis erremus: non debet autem credi, uel etiam suspicari, ut ipsi errauerint. Quapropter uelis nolis hec statuta conuulsa manebunt, a quibus si, quod absit, aliquis pertinaciter deuiauerit non inter catholicos computabitur, sed cum schismaticis condemnabitur, quia, ut Hilarus papa dicit, non minus in sanctarum traditionum delinquitur sanctiones, quam in ipsius Domini iniuria prosilitur. Et sicut in decretis apostolice sedis scriptum est, quisquis schismatico assenserit, schismaticus esse negari non poterit. Quod etsi omnes sacerdotes et mundus assentiat,  damnatio consentientes inuoluit, non preuaricationem consensus absoluit: non enim crimen minuitur, sed accressit, cum generale fit ex priuato: hoc enim Deus omnium indicauit qui peccantem mundum generali diluuio interemit.



HINCMARI RHEMENSIS AD EUMDEM.

HINCMARUS Rhemorum episcopus dilecto fratri et cepiscopo nostro HINCMARO salutem.

Homines de uilla que uocatur Follanebrayus, metropolis Ecclesie Rhemorum indignitati mee commisse, in tua parochia consistente ad me reclamauerunt quia in ecclesia ad quam a longo tempore  meorum et tuorum predecessorum sua uota et decimas ipsi et sui predecessores contulerunt, et ibi obsequium sacerdotalis officii habuerunt usque ad presentis anni 860 tertie indictionis prid. Non. Febr. nempe nec missam audire, nec in tempore necessitatis, sicut sacre regule prefigunt eorum infantes baptismum accipere, nec etiam obeuntes confessione et uiatici muneris reconciliatione saluari possint: dicunt enim quia ex quo memorari ab his qui in carne sunt potest, quoniam ipsa ecclesia per se fuit semper, et nulli alteri ecclesie fuit subiecta. Nam tempore Tilpini Rhemorum archiepiscopi quando Rodulfus auus Parduli Laudunensis episcopi ipsam uillam in beneficio habuit, fuit in prefata ecclesia Ferterus presbyter. Post obitum Ferteri fuit in ipsa  ecclesia Dodo presbyter, quando Odelherus filius Rodulfi, pater Parduli episcopi ipsam uillam in beneficio habuit. Post obitum Dodonis presbyteri fuit in ipsa ecclesia Agmeradus presbyter quando Odelgisus frater Parduli episcopi habuit ipsam uillam in beneficio. Et isti tres presbyteri fuerunt in ipsa ecclesia per successiones tempore episcoporum Laudunensis Ecclesie, Genebaudi iunioris, Berniconis et Gaufredi. Post obitum Agmeradi fuit in ea ordinatus Ottericus presbyter a Wenilone Laudunensi episcopo. Ipse Ottericus dum ipsam ecclesiam teneret cantauit in Nouiante, et in Landrica curte et in Breris: titulus autem ipsius in quo et residuus erat, fuit in Follanebrayo. In ipso tempore fuit Nodalbertus presbyter in Codiciaco per annos uiginti:  obiit autem Wenilo, et successit Ostroldus episcopus in Ecclesia Laudunensi. Obiit Nodalbertus presbyter de Codiciaco, et successit ei Gozmarus presbyter qui de canonica Rhemensi missus est ad Ecclesiam in Codiciaco, et fuit ibi per annos circiter triginta. Obiit Ostroldus et aliquandiu uacauit episcopatus in Follanebrayo cum Odelharius beneficium illud habebat usque ad meum tempus quo fui ordinatus episcopus post plures annos ordinationis Simeonis episcopi. Et quia iam Gozmarus officium presbyterale agere non poterat, consensit ut alter presbyter illi in eadem ecclesia succederet, sicque consentiente Simeone episcopo missus est Haimeradus clericus Simeoni episcopo ad ordinandum in Codiciaco. Post obitum Simeonis episcopi in  Laudunensi Ecclesia successit Pardulus episcopus, cuius tempore obiit Ottericus presbyter de Follanebrayo, qui per annos circiter sexaginta in eadem ecclesia presbyter deguit. Post obitum Otterici uenerunt homines de ipsa uilla ante Pardulum episcopum reclamantes, quia non haberent presbyterum in sua ecclesia: Pardulus autem episcopus cum meo consensu suggerente mihi Osuero cui beneficium Odelharii filii Odelgisi nepotis de fratre Parduli episcopi commiseram Wlfegerum clericum in ipsa ecclesia ordinandum suscepit: ante uero quam ipse Wlfegerus fuisset ordinatus obiit Pardulus episcopus. Interea ante ordinationem tuam cantauit ibidem Haimeradus presbyter in Codiciaco ordinatus a Simeone  episcopo, et reclamante ipso Haimerado apud me et ante te quia ipsa Ecclesia subiecta esse deberet Ecclesie de Codiciaco, cum meo consensu misisti uicarios tuos Iuonem, Luidonem archidiaconum, Hedenulfum, Angelrannum decanum presbyterum, qui inquisierunt inde rei ueritatem, quique tibi renuntiauerunt quod tibi bene est notum, et sicut in nostris gestis habemus ueracibus testibus, et euidentibus documentis inuenerunt quod ipsa Ecclesia de Follanebrayo nunquam Ecclesie in Codiciaco fuerit subiecta, sed presbyterum semper habuerit. Inde sicut ipsi homines dicunt per tuum consensum Bertfridus presbyter in eadem ecclesia, et in ecclesia tua apud Breras per quinque annos cantauit, qui Bertfridus apud te se reclamauit quod  Haimeradus ipsam capellam destructam haberet; et inde pallium unum, et casulam unam, et schillam unam, et librum unum abstulerit, et, sicut homines ipsi dicunt, misisti missos tuos ad hanc causam inquirendam Hadulfum scilicet archidiaconem, Fainulfum et Angelrannum presbyteros, et sicut ipse Bertfridus dixerat inuenerunt.

Quapropter et ea que repetita fuerant Haimeradus ipsi ecclesie coram missis tuis restituit. In ipsa ecclesia, ut predixi, idem Bertfridus per annos quinque per tuam licentiam ministrauit, donec fama de eo uulgata abscessit. Deinde Sigebertus cui illud beneficium de drame [f., dedi a me] secundum antiquam consuetudinem clericum petiit, qui in ipsa ecclesia a te ordinaretur, cui secundum consuetudinem  antecessorum meorum, et secundum regulas ecclesiasticas ac synodalia capitula clericum de potestate ecclesie nostre ea conditione concessi, ut si tu illum probabilem iudicares, ego illi libertatem ecclesiasticam darem; et sic demum tu illum regulariter ordinares. Qui clericus nomine Seminatus per quatuor annos te sciente ipsam ecclesiam tenuit, et secundum paupertatem suam, sicut simul sepe uidimus, et adhuc paret, bene in ea laborauit, et ad illius uicem usque dum ad ordinationem uenire per annum et dimidium commendatione ministrorum tuorum, scilicet Hadulfi archidiaconi et Angelranni decani presbyteri, Grimo presbyter tue parochie in ipsa ecclesia cantauit: deinde ipsorum consensione Heimericus presbyter tue parochie per duos  et dimidium annos ibidem officium sacerdotale exhibuit, usque, ut supra dixi, pridie Nonas proxime precedentis Februar. quando prefato clerico interdicta est ipsa ecclesia; et, nunc inde questio remouetur, quasi non debeat sufficere ad sopiendam omnem remotionem antiquitas, et tanta longitudo temporum et numerositas episcoporum, ac presbyterorum sub quibus ipsa ecclesia per se nulli alteri ecclesie subiecta constitit, cum et leges publice tam apud Romanos, quam et apud nostrates, sed et canones, atque sedis Romane pontificum decreta prefigunt, ut ultra triginta annos nulli liceat pro eo appellare quod legum tempus excludit; quasi etiam non debeant sufficere tue per ministros tuos requisitiones  et diffinitiones, cum leges publice atque ecclesiastice decernant, ut que legaliter ac regulariter distincta sunt non euellantur neque remoueantur: sed et leges publice atque ecclesiastice decrete sunt de his qui diffinita causa remouere presumunt. Postea uero quam ipsa ecclesia eidem clerico, sicut quidam dixerunt, sine tua commendatione interdicta est, missa ibidem celebrata non fuit, nec aliquis de ipsa uilla in confessione, uel in communione, uel in baptizatione sacerdotale obsequium habuit, et hac occasione duo ibidem homines sicut ad me peruenit sine confessione et communionis reconciliatione fuerunt mortui, quorum unus Erleherus, et alter Gislehardus uocabantur; nam ipsa ecclesia habet unde bene per se potest consistere; et hoc inter  cetera habetur indicium, quoniam a longo tempore per se constitit, quia etiam terras habet, quas Ottericus presbyter in ea ordinatus comparauit, et secundum regulas ecclesiasticas moriens ibidem reliquit, et presbyteri qui per tanta tempora in ea fuerunt bene inde se conduxerunt.

Propterea, frater, moneo dilectionem tuam, ut deposita omni contra regulas irrationabili animositate, nolis contra salutem et ministerium tuum de eadem ecclesia agere, pro eo quod ex mihi commissa ecclesia et beneficio Sigeberti mihi fidelis, uiri sororis tue, probatur existere, contra quos indebite es commotus. Presertim cum neminem pastoris fungentem officio latere debeat, quia in exsequendo diuino mysterio sicut nullius  gratia ad indebita prouocari, ita et debita nullius odio, uel priuati studii zelo debeat retardare siue peruertere: scimus enim quia regule Aurelianensis concilii dicunt, que tempore Ludouici regis quem sanctus Remigius cum Francorum millibus baptizauit decrete fuerunt, ut omnes basilice que per diuersa constructe sunt, uel quotidie construuntur secundum priorum canonum regulam in eius episcopi in cuius territorio posite sunt, potestate consistant. Et Toletanum concilium dicit, ut dotes ecclesiarum, et omnia secundum constitutionem antiquam ad episcopi ordinationem et potestatem pertineant, scilicet, ut Antiochenum concilium dicit, regat iuxta reuerentiam singulis competentem, et prudentiam gerat omnis possessionis que sub eius est potestate:  ita ut presbyteros et diaconos ordinet, et singula suo iudicio comprehendat. Sed antequam ipse regule tempore Ludouici regis in synodo Aurelianensi fuerint constitute, antiquiores non refragate Arausici concilii regule statuerunt, ut si quis episcoporum in aliene ciuitatis territorio ecclesiam edificare disponit, uel pro fundi sui, aut ecclesiastici, uel pro quacunque suorum opportunitate, permissa licentia edificandi, quia prohiberi hoc uoto nefas est, non presumat dedicationem, que illi omnimodis reseruatur in cuius territorio ecclesia assurgit, et reseruata edificatori suo hac gratia, ut quos desiderat clericos in re sua uidere, ipsos ordinet in cuius territorio est, uel si ordinati iam sunt, ipsos habere  acquiescat, et omnis ecclesie ipsius gubernatio ad eum in cuius ciuitatis territorio ecclesia surrexerit pertinebit. Et hac auctoritate a temporibus sancti Remigii semper predecessores mei in temporibus predecessorum tuorum in ecclesiis ad Codiciacam uillam Laudunensis parochie, sed et ad Iuliacam uillam in parochia Suessonica cum consensu ipsarum ciuitatum episcoporum ordinatos miserunt presbyteros. Unde et ego in Codiciaco, et in Iuliaco inueni.

Sed quia mihi pro honore cepiscoporum nostrorum ipsarum sedium complacuit, ut illis decedentibus clericos ordinandos in eisdem ecclesiis episcopis propriarum parochiarum dirigerem cum libertate ecclesiastica et litteris meis ordinandos presbyteros  in prefatis ecclesiis misi: et Simeon, ut predixi missum a me sibi Haimeradum ordinauit presbyterum, et domnus Rothadus mee missioni non resultans, iam in Iuliaco duos a me sibi missos clericos ordinauit presbyteros, et ego ipsi, sed et aliis cepiscopis nostris in parochia nostra ecclesias habentibus, eumdem honorem sicut et predecessores mei illorum predecessoribus fecerunt, conseruo. Et rectum est ut tu antique auctoritati et consuetudini tue metropoli a tuis predecessoribus conseruate non deroges: presertim cum sit constitutum in primo libro capitulorum synodalium tempore Augustorum nostrorum a nostris maioribus conseruatorum, ut sine auctoritate, uel consensu episcoporum presbyteri in quibuslibet ecclesiis constituantur, nec  expellantur; et si laici clericos probabilis uite, et doctrine episcopis consecrandos, suisque in ecclesiis constituendos obtulerint, nulla qualibet occasione eos reiiciant; et exinde nuper in placito domni nostri regis Caroli apud Pistas constitutum est quod et tua consensione firmasti capitulum, quo dicitur ut si abbates, uel abbatisse, aut comites, seu uassi nostri, aut ceteri laici clericos probabilis uite et doctrine episcopis canonice consecrandos, suisque in ecclesiis constituendos obtulerint, nulla qualibet occasione eos episcopi uel ministri eorum reiiciant.

Propterea si ipse clericus criminosus non est, et docibilis est, quod etiam in episcopo canones sacri requirunt, quoniam a nobis tibi ordinandus offertur,  non debes illum ab ordinatione in ecclesia ipsa reiicere, cui per tanta tempora eamdem ecclesiam consensisti: cum sanctus Innocentius in decretis suis ad Martianum Naisitanum episcopum de quibusdam presbyteris qui in parochia illius aliquandiu tenuerunt ecclesias, sed quadam occasione communionem illius mereri non poterant dicat: Frater, inquiens, carissime, si eorum assertio fidem recipit ueri, suscipiendos esse ambigere non debes, quod tandiu ecclesias sibi creditas passus es retinere. Et si eumdem clericum in eadem ecclesia uis ordinare, scribe mihi secundum morem, et ego illi libertatem ecclesiasticam dabo. Si autem ipse clericus cui per tanta tempora ipsam ecclesiam in Follanebrayo habere,  et in ea laborare consensisti, non placet, et per rationem, aut pro crimine, aut pro indocibilitate illum reieceris, quem contra regulas sine mea licentia, et sine libertate canonica ordinasti, ostende, et alterum inueniemus; tantum ut prefata auctoritas regularum, et antiqua consuetudo de ipsa ecclesia nobis a te conseruetur, sicut temporibus predecessorum et decessorum tuorum Genebaudi, Berniconis, Gairfredi, Wenilonis, Ostroldi; et quando episcopatus uacauit in Ailemaro, et tempore Simeonis, ac Parduli, sed et tuo tempore usque modo meis predecessoribus ac decessoribus Tilpino, et quando post eum uacauit episcopatus, sed et Wlfario, Eboni, et quandiu ipsum episcopatum tenuit Fulco, et post eum Noto, sed et mihi iam per uiginti quinque annos  in Rhemorum sede ministranti hactenus est conseruata amplius quam per centum annos, uelut per ueridicas chronicas computaui, et tibi possum ostendere, cum constet legibus, et sacris regulis cautum, quia sicut nobis pro nostro libitu non licet parochias rusticanas antiquitus constitutas sine ratione diuidere: ita etiam non licet confundere. Quia uero ipsum clericum contra regulas ordinasti, regule sacre demonstrant dicentes: Admittuntur, inquit Leo in epistola ad uniuersos episcopos per uniuersas prouincias constitutos, passim ad ordinem sacrum, quibus nulla natalium, nulla morum dignitas suffragatur; et quia dominis suis libertatem consequi minime potuerunt, ad fastigium sacerdotii, tanquam seruilis uilitas hunc honorem capiat, prouehuntur,  et probari Deo posse creditur, qui domino suo necdum probare se potuit. Duplex itaque in hac parte reatus est, quod et sacrum ministerium talis consortii uilitate polluitur, et dominorum, quantum ad illicite usurpationis temeritatem pertinet iura soluuntur. Ab his itaque, fratres karissimi, omnes uestre prouincie abstineant sacerdotes, et non tantum ab his, sed et ab aliis etiam, qui originali, aut alicui conditioni obligati sunt, uolumus temperari, nisi forte eorum petitio aut uoluntas accesserit qui aliquid sibi in eos uindicant potestatis: debet enim esse immunis ab aliis qui diuine militie fuerit aggregandus, ut a castris dominicis quibus nomen eius ascribitur nullis necessitatis uinculis abstrahatur. Et post decretam natalium honestatem moresque  ordinandorum describens, hanc conclusionem subiungit. Hoc itaque admonitio nostra denuntiat, quod si quis fratrum contra hec constituta uenire tentauerit, et prohibita fuerit ausus admittere, a suo se nouerit officio submouendum, nec communionis nostre futurum esse consortem, qui socius esse noluit discipline. Sciendum uero est hic non uacare a discretione, ex rationis specialitate hec pronomen pluralis numeri, cum dicit; si quis fratrum contra hec constituta uenire tentauerit, et reliqua, sicut secundum Domini dictum: Iota unum aut apex unus a lege non preterit .

Repetamus superiora huius epistole in qua dicit: Admittuntur passim ad ordinem sacrum quibus nulla  natalium dignitas suffragatur. Si inter sacros ordines ordo acolythi non deputatur, de hoc nostro clerico nomine Senato a te acolytho sine nostra licentia, uel sine ecclesiastica libertate ordinato nil repeto. Et quia, ut dicit Innocentius, obseruatio prior durior, posterior interueniente misericordia inclinatior est, posteriores canones dicunt, ut nullus seruilibus, colonariisque conditionibus obligatus iuxta statuta sedis apostolice ad honores ecclesiasticos admittatur, nisi, prius aut testamento, aut per tabulas eum legitime constiterit absolutum. Que si quis episcoporum eius qui ordinatur conditionem sciens transgredi per ordinationem inhibitam fortasse uoluerit, anni spatio missas facere non presumat. Hos autem Gallicanos canones, quibus sepe in tuis scriptis  uteris, et per quos te reclamas, scio quia non abiicies, cum Antiochenum concilium quod apostolica sedes, et uniuersalis Ecclesia recipit dicat: Perfectum concilium est ubi interfuerit metropolitanus antistes. Et Leo ad Maximum Antiochenum episcopum: Quidquid, inquit, propter speciales causas synodalium conciliorum ad examen episcopale defertur, potest aliquam diiudicandi habere rationem, si nichil de eo est a sanctis Patribus apud Niceam diffinitum. Sacri denique canones manumissiones in Ecclesia fieri posse ab imperatoribus petierunt, que et ab eis concessa est, et a tempore ipsius concessionis regule, et mox ecclesiasticus hactenus eas seruauit, et seruat. Unde scriptum est in libro capitulorum synodalium primo, que tempore Augustorum nostrorum  Caroli et Ludouici fuerunt condita capitula quinquaginta quinque. Nullus, inquiunt, episcopus seruum alterius ad clericatus officium sine domini sui uoluntate promouere presumat. Et hoc Gangrense concilium prohibet et capitulo 82 ad locum; de ecclesiarum uero seruis communi sententia decretum est ut archiepiscopi per singulas prouincias constituti nostram auctoritatem, suffraganei uero illorum exemplar illius penes se habeant. Et quandocunque de familia ecclesie utilis inuentus aliquis ordinandus est, in ambone ipsa auctoritas eorum populo legatur, et coram sacerdotibus, uel coram fidelibus laicis ante cornu altaris, sicut in nostra auctoritate continetur, remota qualibet calliditate libertatem consequatur: et tunc demum ad  gradus ecclesiasticos prouehatur. Similiter quoque de his agendum est quos laici de familia ecclesiarum ad sacros ordines promoueri uoluerunt. Sed et de his quos prepositi canonicorum atque monachorum ordinandos expetierint, eadem forma seruanda est. Ostende igitur nobis istam manumissionem ecclesiasticam de prefato clerico a te acolytho ordinato, et nichil repeto. Dictum est etiam mihi quod ter per tres presbyteros ipsum clericum ad tuam synodum uocari iussisti ut reddat rationem in tua synodo, cuius auctoritate ecclesiam in parochia tua accepit: unde tibi puto supra rationem reddidi, cuius auctoritate, et qua ratione predictam ecclesiam in parochia tua suscepit, quam ei per tanta tempora  habere consensisti, sicut plurimis est manifestum. Ipse autem nullam rationem spoliatus contra rationem, et auctoritatem tibi inde in synodo regulariter reddere debet: si autem ideo illum uis in synodum tuam uenire, quoniam Chalcedonenses canones dicunt nullum absolute ordinare debere presbyterum aut diaconum, nec quemlibet in gradu ecclesiastico, et reliqua, ut forte oblitus per illum discas cuius suasione illum contra regulas ordinaueris; quatenus si forte in synodo episcoporum inde compellatus fueris, habeas quid respondeas. Manda mihi, et ego illum quoniam nostre ecclesie est mancipium nulla libertate donatum, per meos missos tibi in synodum tuam transmittam, ut dicas quod beatus Leo ad Anatolium Constantinopolitanum episcopum scribit;  quia sicut in mala suasione delinquitur, ita et in mala consensione peccatur. Retractes etiam quoniam ut supra ostendi, illa que tempore antecessorum tuorum constiterant, et post mortem Otterici de ecclesia in Follanebrayo presumpta fuerunt per ministros tuos Iuonem, Luidonem, Angelrannum; itemque per Hadulfum, per Famulfum, per eumdem Angelrannum destruxisti, et que statuta fuerunt tempore antecessorum tuorum reedificasti, queque nunc iterum de ipsa ecclesia destructa sunt, sed et que prenotaui de regulis ecclesiasticis et synodalibus capitulis transtulisti. Sententiam beati Leonis ad Leonem Augustum depromptam paruipendere nullo modo debes, quam in synodo apud Suessionis audisti; et in illo libro quem tibi dedi ipse legere  potes. Si, inquit, que destruxisti hec edifico, preuaricatorem me constituo, et eis me ultionum conditionibus subdo, quas non solum auctoritas beate memorie principis Martiani, sed etiam ego mea consensione firmaui; et sicut presbytero nostro parochie ad te misso respondisti, quia sicut tibi fecimus in nostra parochia de tua ecclesia, ita et tu nobis facies de nostra ecclesia in tua parochia non solum non consentio, uerum et hortor ut facias, scilicet ut inquiras diligenter sub ueritatis testificatione in suo sacerdotio per Angelrannum, per Grimonem, per Fraumarum presbyteros, sed et per ipsum Haimeradum quod de ipsa ecclesia testificatus est Pardulus decessor tuus coram ipsis ante obitum suum. Sed et per alios presbyteros, et uicinos ac idoneos laicos in  ipsa uilla commanentes, et circummanentes legaliter require, quod inde ex ueritate cognoscunt de his que prescripsi, et sicut episcopus cum ueritatem inueneris inde iustum iudicium iudica, uelut et ego coram missis tuis de capella episcopii tui in parochia nostra legaliter et regulariter inquisiui, et secundum leges et sacros canones ac decreta sedis Romane pontificum diffiniui, sicut tibi scripto ueritate et auctoritate subnixo ostendam loco et tempore opportuno si necessitas fuerit. Nam plures ecclesie sunt in mea parochia de episcopio Laudunensi de quibus non tibi nec alicui tuorum ullum preiudicium intuli, neque inferre uolo, quia non debeo; et quia ex capella de qua mandasti tue intentioni non annui, ratio  mihi et auctoritas contradixit. Quod autem a quibusdam tuorum quod ipsa capella antiquior sit quam ecclesia in uiuiniaca uilla, etiamsi uerum foret, tunc illi antiquitas sua suffragium afferret, si in antiquitate sua usque ad tempora moderna sicut ecclesia in Follanebrayo mansit, persisteret: nam Atrabatis, uiromandis, et Bononia ex cuius territorio es natiuus, antiquiores sedes cum episcopis propriis in Rhemorum prouincia exstiterunt quam castrum montis Lauduni inter sedes computaretur in quo es ordinatus episcopus.

Sed quoniam a longo tempore certis euentuum ac necessitatum causis accidentibus ille aliis subiecte ciuitatibus suum priuilegium perdiderunt quod non recuperant, et castrum montis Lauduni conualuit,  quia secundum leges, ac sacros canones atque decreta sedis Romane pontificum pro id appellare, idque refragari non licet quod legum tempus excludit. De decimis siquidem ecclesie episcopii Laudunensis, parochie uero mee in Antenaco ex domini regis in dominicatu ordinationi mee commisse, non solum mihi et presbytero cui eam ad dispensandum commendaui, uerum et domno regi contra leges et canones tuo tempore, quod ante actum non fuerat magnum preiudicium est a ministris tuis illatum, quod propter pacis caritatisque custodiam hactenus patienter sustinui: unde potes aduertere quia tibi de illa capella iustitiam non negarem, si ipsa iustitia tuis uotis concurreret. Propterea, frater, pro loci mei officio de prefata ecclesia iuxta antiquam  consuetudinem, ratione, ueritate atque auctoritate subnixam, ut premisi, exsequi te regulariter moneo, quo benigno animo te suscipere et implere exopto. Quid facies si beati Leonis preceptionem cordis aure obaudire curaueris; qui scit, inquit, se quibusdam prepositum, non moleste ferat aliquem sibi esse prelatum, sed obedientiam quam exigit etiam ipse dependat. Et quia non impune quis a sacris regulis deuiare, et debite obedientie ualeat obuiare, scientie tue appone uerba beati Gregorii, quibus ad Petrum Romane ecclesie subdiaconem et patrimonii magni Petri in Sicilia seruantem dicit. De his, inquiens, que tibi pro seruanda iustitia scribo, ego absoluor. Et tu si negligis, obligaris: terribilem iudicem uenientem considera, et de aduentu  illius nunc tua consideratio contremiscat, ne tunc sine causa iam timeat, cum coram illo celum et terra tremuerit. Audisti quod uolo. uide quid agas. Datum u Kal. Maii presentis tertie indictionis.



HINCMARI RHEMENSIS AD EUMDEM.

HINCMARUS Rhemorum episcopus HINCMARO Laudunensi episcopo salutem, que est in Christo Iesu Domino nostro.

Quod erga me uolens dissoluere illa que tibi scribo per iactantiam rescribendo agis singulatim, sed non singulis, causa mihi non incerta quibusdam pretermissis, respondere me pro loci mei officio, ne tibi sapiens esse uidearis, ad singula contumaci inobedientie,  et inobedienti peruiuacie tue exigis, qui laboras ut superior in cunctis appareas et uictor existas, metropolitano priuilegio nomine tantum ironice per antiphrasim inhonorando insalutes, et cum inhonoratione contumeliosa inobediendo resultes, mihique os adeo obtures, ut de his pro quibus ad me, cui per sacros canones diuino iudicio commissa est prouincie totius in qua es ordinatus episcopus, sollicitudo, qui negotia uidentur habere concurrant, te non audeam commonere, neque presumam de his que ex te reprehensibiles ad me perueniunt redarguere, quin etiam nec tuis scriptis, uel uerbis in aliquo respondere, et ut totum breui perstringam cingulo, timeam quod displiceat tibi mutire. Sed eiusmodi non es sapientie et scientie atque religionis,  seu loci episcopus, ut hec ualeas obtinere. Qui si ueraciter sapiens et religiosus fores, talia obtinere non attentares: et quoniam ueritate, ratione, et auctoritate non potes, anxiaris, estuas, et anhelas, ut quoquomodo et per uerisimilia, et quasi auctoritati, et rationi conuenientia mihi possis resistere, meque possis comprimere atque reuincere. Unde et recte dicta studes praue ad sensum tuum inflectere, et ea a suo sensu quantum ex te est cogis peregrinari. Et hoc perniciosum certamen sine ulla necessitate contra me assumpsisti, et sine ulla utilitate in eo satagis laborare, cum nichil aliud a te requiram, nisi ut scriptum est : Timeas Dominum Deum tuum ex toto corde tuo, et obedias eius imperio: et sicut episcopus, quod omni conuenit Christiano:  Pacem sequaris et sanctimoniam sine qua nemo uidebit Deum , et loci tui contentus modestia te altiora ne queras, et ut frater ac filius carissimus agas, quatenus nos inuicem recognoscamus, ne antiquus hostis per scandalum duos mouens, per nequissimam uictoriam multos que non conuenerant loqui faciat: ego enim ut aperte indicem qui per elationem a te nichil requiro que mihi de canonibus suppetunt, de quibus tibi ad recognoscentiam, et resipiscentiam tuam iam sepius scripsi, tacere potuissem, si ea que familiari sermone monerem cum caritate et humilitate susciperes. Ceterum, ut beatus Gregorius ad Ioannem Constantinopolitanum episcopum dicit, rixam inferre non uolo, sed tamen a te uenientem non deuito, quia non ualeo, nec etiam  audeo pro loci mei officio: cum quasi me pulsando, egregius predicator dicat: Argue, obsecra, increpa in omni patientia et doctrina . Si enim, ut ueraciter fatear, utinam non ad condemnationem meam, metropolitanus tuus iudicio Dei non forem, et tu prouincialis episcopus metropoli, cui disponente Deo deseruio, subiectus et a me ordinatus non esses, sed in alia prouincia alterius ordinatus existeres, et talia de te audirem, sicut audire cepi, ex quo post concupiscentias seculi, et elationem cordis tu ire cepisti, et uerbis, et scriptis te caritatis affectu monerem, et si non obaudirer, apostolicam sequens iussionem, qui de eo precipit qui semel et secundo commonitus non conuertitur, nec obaudit,  te deuitarem: nunc autem quia non solum sapientibus et insipientibus, sed etiam prouincie Rhemorum episcopis meis, scilicet melioribus et sapientioribus atque religiosioribus, debitor sum, locum effugiendi inuenire non ualeo, ut te opportune importune non moneam, cum predicator fortissimus dicat: Mundus sum a sanguine omnium: non enim subterfugi quominus adnuntiarem omne consilium Dei uobis , si enim non annuntiasset, mundus a sanguine non esset; sed quibus omne consilium Dei annuntiare studuit, ab eorum sanguine mundus fuit. In qua uoce et ego peccator conuenior, ego insipiens ut te moneam et arguam. Et quando necessitas exigit, increpem, ualde constringor, ego reus esse ostendor, qui metropolitanus episcopus uocor, qui super  ea mala que propria habeo, alienas quoque mortes addo, qui tot occido, ut timeo, quot ad mortem ire quotidie tepidus et tacens uideo, dicente Domino per prophetam de uno pereunte; Sanguinem eius de manu tua requiram , quanto magis de multis? Et etiam de his per quos multi debent saluari, mihi hec terribilis inuectio incutitur, qui ad speculandum, et etiam episcopis, peccatis meis exigentibus Dei iudicio prelatus. Qua de re et archiepiscopus, unde non letor, sed reuereor, sum uocatus, qui reatu de morte animarum subiectorum constringor, que forte potuissent semper uiuere si uerba mee correptionis audirent. Sanguis ergo morientis de manu speculatoris requiritur, quia peccatum subditi culpe prepositi si tacuerit reputatur. Est  ergo, ut beatus Gregorius dicit, quod mihi est faciendum, ut etiam moriente subdito me liberum reddam, surgam, inuigilem, malis actibus contradicam, sicut scriptum est: Discurre, festina, suscita amicum tuum, ne dederis somnum oculis tuis, nec dormitent palpebre tue . Et si adhuc, ut cepisti in resistendo persistis, audiam quid loquatur in me, et ad me de resistentibus Dominus Deus. Ecce, inquiens, dedi faciem tuam ualentiorem faciebus eorum, et frontem tuam duriorem frontibus eorum, ut adamantem, et ut silicem dedi faciem tuam , scilicet ut siue ab auditoribus conculcer atque despiciar, nec per delatum honorem refrenetur lingua ex uerecundia, nec per despectum taceat ex infirmitate. Unde iterum mihi dici exaudio: Ne timeas eos,  neque metuas a facie eorum, quia domus exasperans est . Itaque increpandus est frater et nunquam timendus qui est exasperans domus.

Propterea de eo quod iam tertio in prefatione tuarum litterarum mihi scribens mandasti debitam in Domino deuotionem, quam non subsequeris prosequendo debitam, et in Domino deuotinem tibi rescribo, quia quantum spectat ad humanos carnis oculos, debitam deuotionem mihi non monstras: quantum uero spectat ad mentis humanos oculos, in Domino deuotionem non exhibes. Quantum autem in diuinis oculis superno consilio timeo trutinari, debitam deuotionem mihi rependis, qui me tuis operibus,  non adeo ut desideraueram laudabilibus, et tuis contradictionibus, et durissimis ac contra caritatem, que Deus est, responsionibus et impactionibus indebitis indesinenter excrucias. Sed utinam mihi contingat quod in Euangelio  uoce Abrahe de Lazaro per flagella expurgato a malis suis diuiti ardenti responsum audimus. Recepit Lazarus similiter mala pro malis in uita sua; sicut et diues bona pro bonis in uita sua. Et sic opto mihi per te fieri, ut si per improuidentiam Deum in aliquo ex te offendi, qui in multis eum me offendisse et offendere humili et contrito corde confiteor, recipiam ex te per te purgationem in uita mea, ne inde crucier in uita futura, qui, ut dixi per improuidentiam, non autem per maleuolentie conscientiam,  tantorum gemitus qui sub manu tua, ut a multis dicitur, sicut reuera sub falce grauissimo gemunt, in prouectione tua excitaui, quotidie emitti ad Dominum; et proinde quotidiano, imo continuo timore et dolore constrictus non solum gemo, sed et eis congemiscens Deo cuius permissionis iudicio a te scandalizatus, et mente excruciatus uerbis uiri flagellis attriti corde contribulato dico, qui cepit ipse me conterat, soluat manum suam et succedat me, et hec sit mihi consolatio ut affligens me dolore non parcat, nec contradicam sermonibus sancti : uellem enim si illi placeret, ut flagellis dignum me per alium quam per te flagellaret, sed quia ita sibi placet cui bona cuncta placent, uerbis suis eum conueniam qui ex affectu nostre humanitatis Patri dignatus  est dicere: Pater, si fieri potest, transeat a me calix iste; uerumtamen non sicut ego uolo, sed sicut tu uis . Et item: spiritu suo de eo qui eius esse uidebatur, predixit: Si inimicus meus maledixisset mihi, supportassem utique: tu uero homo unanimis dux meus, et notus meus, qui simul mecum dulces capiebas cibos in domo Dei ambulauimus cum consensu . Homo scilicet pacis mee in quo sperabam, qui edebat panes meos, leuauit contra me calcaneum suum : ac si aperte diceret, quod tanto grauius pertuli, quanto hec ab eo qui meus esse uidebatur sensi: sed licet hinc erga me pietas cor tuum non tangat, timor tamen illud debet compungere, quia contumacia et inobedientia tua qualicunque successori beati Remigii in metropolitana  sede ipsius a te mihi illata in eum redundat, qui in me peccatore uicario suo totius Remorum prouincie onera portat, quinimo, Christe Deus noster! orante apud eum pro nobis eodem sanctissimo predecessore nostro, meas contumeliosas calumnias, et persecutiones derogationum tuarum in se dignatus suscipere, qui confidens Patri super omnes celos et super omnium angelorum uerticem Saulo, ut legimus, et credimus dixit: Saule, Saule, quid me persequeris?  Non enim est discredendum in tanta turba credentium quos Saulus persequebatur aliquem fuisse, licet non ita ut ego sum imperfectum, in quo sicut et in reliquis, qui uidelicet corpus  eius erant, si Dominus persequi dixit. Et ideo in me imperfecto, modo quolibet persecuto illum persequi credo, quia et uoce sancte Ecclesie in qua eius sum ultimum membrum per Psalmistam dicitur: Imperfectum meum uiderunt oculi tui, et in libro tuo omnes scribentur . Et iterum Psalmista dicit: Benedixit omnes timentes se Dominus pusillos cum maioribus ; et qui in iudicio dicet de benefactis benefactoribus: Quandiu fecistis uni de his minimis meis mihi fecistis .

ueraciter credo quia quidquid mihi siue benignitatis, siue malignitatis pro eius nomine exhibetur, sine dubio illi impenditur. Et quia beatus Ioannes Baptista pro ueritate, uidelicet pro Christo sine dubitatione occubuit, sicut ipse ostendens dicit: Ego sum ueritas . Et ego, ut Apostoli utar uerbis,  inimicus factus sum tibi uera tibi dicens et suadens, sed persuadere non ualens, ut, sicut ipsa ueritas per beatum Leonem dicit: Obedientiam quam a tuis subditis exigis, prelatis tuis ipse dependas, et in ea uocatione qua uocatus es, in ea permaneas, que quia non suffers, non solum mihi, sed et multis scandalum ingeris, et ueritas dicit: Qui scandalizauerit unum de pusillis istis qui in me credunt, expedit ut ei suspendatur mola asinaria in collo eius, et demergatur in profundum maris . Et item idem Christus Dei uirtus, et Dei sapientia dicit: uiro qui corripientem dura ceruice contemnit repentinus superueniet interitus, et eum sanitas non sequetur . Et Moyses et Aaron dura  ceruice resistenti sibi populo dicunt: Nec contra nos est murmur uestrum, sed contra Deum . Unde nec tuas inimicitias uereor, nec te monere in necessariis, que sine peccato non possum dimittere, desinam, sciens pacem dilectione integra intrinsecus me tenere debere, quam per uectionem uocis mihi exstrinsecus non timeo perturbare. Quod utrumque prouide Dauid se perhibet seruare, cum dicit: Cum his qui oderunt pacem eram pacificus; cum loquebar illis impugnabant me gratis . Ecce et loquens impugnabatur, et tamen impugnatus erat pacificus, quoniam nec insanientes cessabat reprehendere, nec reprehensos negligebat amare. Hinc etiam Paulus ait: Si fieri potest quod ex uobis est cum omnibus hominibus pacem habentes  ; hortatus enim Apostolus ut pacem cum omnibus haberent, premisit dicens: Si fieri potest, atque subiunxit; quod ex uobis est: difficile quippe erat ut si mala acta corriperent, habere pacem cum omnibus possent: sed cum temporalis pax in prauorum cordibus ex nostra increpatione confunditur, inuiolata necesse est ut in nostro corde seruetur.

Hinc iterum Dauid cum se totum ad federa pacis interne constringeret, testatur quod cum malis concordiam non teneret dicens: Nonne qui te oderunt, Deus, oderam illos, et super inimicos tuos tabescebam? Perfecto odio oderam illos, inimici facti sunt mihi . Inimicos enim perfecto odio odisse est, ad quod facti sunt diligere et quod faciunt  increpare, mores prauorum premere, uite prodesse. Pensandum est igitur quando ab increpatione quiescitur, quanta culpa sit, si cum his qui increpandi sunt sine increpatione pax tenetur. Si propheta tantus hoc uelut historiam Domino obtulit, quod contra se prauorum inimicitias excitauit. Unde Paulus discipulos admonet dicens: Si quis non obedit uerbo nostro per epistolam, hunc notate, et non commisceamini cum illo ut confundatur . Atque illico subiunxit: Et nolite ut inimicum existimare illum, sed corripite ut fratrem ; ac si diceret: Pacem cum eo exteriorem soluite, sed interiorem contra illum medullitus custodite. Et qui amore tuo te credo refugere ad perfugia solita, scilicet ad excusanda excusationes in peccatis, ut dicas quia etiam de cogitatione te iudico,  cum dicat Apostolus: Quis scit hominum que sunt hominis, nisi spiritus hominis qui in ipso est?  preuenio huic tue obiectioni dicens, quia tunc spiritus hominis ignoratur ab altero, cum uerbis, uel operibus non demonstratur: nam cum scriptum sit, Ex fructibus eorum cognoscetis eos , per hoc quod foris agitur quidquid intus latet aperitur. Unde recte quoque per Salomonem dicitur: Quomodo in aquis resplendent uultus perspicientium, sic corda hominum manifesta sunt prudentibus . Cum dicis te scripsisse ad auferendam amphibologiam traditionis tue ex primitiuo genitiui inter tradentem et traditum, grammaticam quam tibi insinuari feci ego et ipse  satis, mihi in faciem expuis: quod gratias illi patienter portare possum, qui quod de se predixit, pro me peccatore sustinuit: Faciem, inquit, meam non auerti ab increpantibus, et conspuentibus in me . Sed quia te traditum, et non tradentem designas ex nomine, de hoc tuo dicto non curo, testimonium inde perhibente mihi conscientia mea nichil me hinc tibi esse debitorem. Unde et pro minimo est, ut ex hoc a te iudicer uel ab humano die; sed neque me ipsum inde diiudico . uerumtamen si te ita mori gratum scirem, ut hoc ad utilitatem tuam, et ad mentis tue sanitatem posset proficere, uel mihi inde cognoscerem aliquam necessitatem incumbere, et scriptis meis ad regem, et ad episcopos, et ipsorum testimonio, ac per alios idoneos testes  possem tibi ostendere me, sicut dixi, debitorem hinc tibi non esse: Uniuscuiusque enim opus quale sit dies Domini declarabit . Quia uero de traditione tua quereris, et nichil fit in terra sine causa, nichilque quod aut non faciat Deus propitius, aut fieri non permittat iratus, et pluraliter fieri traditiones atque diuersis modis diuersos et pro diuersis causis traditos legimus, necesse est tibi subtiliter mentem tuam discutere, ut meditatus cum corde tuo, et non dolosa, sed recta statera appendens mores, cogitationes, uerba, et actus tuos, apud te inuenias hec traditio tua unde, et a quo processerit, et quem processum habeat, uel ad quem finem spectat: legimus enim quosdam a se traditos, ut Paulus ad Ephesios de  quibusdam dicit: Qui desperantes semetipsos tradiderunt se impudicitie in operationem immunditie omnis in auaritia : Tanto enim hinc, beatus inquit Gregorius, se quisque in malis presentibus latius relaxat, quanto post hanc uitam se assequi bona eterna desperat, et Iacobus apostolus dicit: Unusquisque tentatur a concupiscentia sua abstractus et illectus , scilicet a recto itinere, et illectus in malum. Et item Paulus ad Romanos de quibusdam scribit: Qui cum cognouissent Deum, non sicut Deum glorificauerunt, aut gratias egerunt in cogitationibus suis, et obscuratum est insipiens cor eorum; dicentes enim se esse sapientes stulti facti sunt . Et paulo post: Propter quod tradidit illos. Tradidit, dixit, id est gratia non liberauit sicut cor Pharaonis  indurauit, quod gratia non emolliuit. Et psalmus dicit: Tradidit in captiuitatem uirtutem eorum, et pulchritudinem eorum in manus inimici : in captiuitatem enim uirtus et pulchritudo quorumdam in manus inimici traditur, cum decepte menti antiquus hostis ex boni operis elatione dominatur. Et apostolos expetiuit Satanas ut cribraret eos sicut triticum , qui iussi sunt orare ut non intrarent in tentationem. Et Paulus quemdam tradidit Satane, ut spiritus eius saluus fieret in die Domini . Et item: Quosdam tradidit Satane, ut discerent non blasphemare, et filiam Abrahe incuruatam legimus a Satana, et plures propter peccata punienda que cruciari meruerunt quasi quibusdam questionariis atque tortoribus traditos legimus refugis  spiritibus, quia non solum homines ministri et ultores sunt ire Dei in his qui malum operantur, quique non sine causa portant gladium, sed etiam contrarie fortitudines, que appellantur furor et ire Dei . Quapropter si moribus et factis tuis exigentibus iusto Dei iudicio permittente, aut a te ipso, uel per spiritum refugam in peccatum, quia legimus immissiones per angelos malos , uel hominem Dei ministrum ad penam peccati es traditus, si te non recognoscis, et non corrigendo resipiscis, non habes unde queraris, sed unde tribuleris; quia non dicit Dominus: Beati qui persecutionem patiuntur propter iniustitiam, sed propter iustitiam . Et Apostolus dicit: Beatus qui suffert tentationem, quoniam cum probatus fuerit accipiet coronam  uite , quia, sicut beatus Cyprianus ait, martyrem non facit pena, sed causa: nam cum Christo crucem etiam periturus latro suscepit, sed quem reatus proprius tenuit, par crucifixio non absoluit. Et persecutio, uel traditio dum non rationabiliter sustinetur, ut beatus monstrat Gregorius, nequaquam proficit ad salutem. Nam nulli fas est retributionem premiorum exspectare per culpam, quod et beatus Petrus apostolus demonstrat dicens: Que est enim gratia si peccantes et colaphizati suffertis?  Contra hos propheta Domino queritur dicens: Attriuisti eos et renuerunt accipere disciplinam . Hinc est quod Dominus dicit: Interfeci et perdidi populum istum, et tamen a uiis suis non sunt  reuersi . Hinc rursus ait: Populus non est reuersus ad percutientem se . Hinc uoce flagellantium propheta conqueritur dicens: Curauimus Babylonem, et non est sanata : Babylon quippe curatur, nec tamen ad sanitatem reducitur, quando mens in praua actione confusa uerba correptionis audit, flagella correctionis percipit, et tamen ad recta salutis itinera redire contemnit. Hinc captiuo Isrelitico populo, nec tamen ab iniquitate conuerso Dominus exprobrat dicens: uersa est mihi domus Isrel in scoriam: omnes isti es, et stannum, et ferrum, et plumbum in medio fornacis ; ac si aperte dicat: Purgare eos per ignem tribulationis uolui, et argentum illos, uel aurum fieri quesiui; sed in fornace mihi in es, stannum, ferrum et plumbum  uersi sunt, quia non ad uirtutem, sed ad uitia etiam in tribulatione proruperunt; quoniam aut ad sonitum murmurationis eruperunt, aut simulationis uitio non carere decreuerunt, aut in nocendi malitia proximis perseuerauerunt, aut a desideriis terrenis pressi in tribulatione purgari non potuerunt.

Hinc rursus scriptum est: Multo labore sudatum est, et non exiuit de anima rubigo eius, neque per ignem , ignem quippe nobis tribulationis admouet, ut in nobis rubiginem uitiorum Dominus purget, sed nec per ignem amittimus quando et rubiginis inter flagella, uel per flagella uitio non caremus. Hinc propheta iterum dicit: Frustra conflauit consolator, malitie eorum non sunt consumpte . Pena, inquit Gregorius, presens si afflicti animum  conuertit, finis est culpe precedentis - si autem ad timorem Domini minime conuertit, initium est pene sequentis. Cauendum ergo nobis est et summopere in fletibus tota mentis conuersione uigilandum, ne de tormento ad tormenta transeamus. Qui ergo iustus patitur, si patienter ea que patitur sustinet, Christum imitatur. Qui in flagellis corrigitur, latronem qui in cruce Christum cognouit, et post crucem paradisum cum Christo intrauit; qui nec inter flagella desistit a culpis, sinistrum imitamur latronem, qui propter peccata ascendit in crucem, et post crucem ruit in tartarum. Si ergo propter peccatum modo quolibet uel a quocunque traditus es, et per traditionis persecutionem correctus, ut audire merearis a Domino, et si non auribus corporis, uel auribus illis de quibus  Psalmista dicit: Audiam quid loquatur in me Dominus Deus , quod audiuit qui propter peccatum flagellatus, et per flagellum purgatus est, dicente Domino: Ecce sanus factus es, iam noli peccare, ne deterius tibi aliquid contingat . Habes unde gaudeas, et quod cauendo custodias. Si autem ideo traditus, et traditione flagellatus es, non quia peccasti, sed ne peccares, sicut Paulus qui dixit: Ne magnitudo reuelationum extollat me datus est mihi stimulus carnis mee, ut me colaphizet . Libenter gloriare in infirmitatibus tuis, ut inhabitet in te uirtus Christi. Si denique a quocunque, uel modo quocunque traditus es, uel non propter precedens peccatum, uel ideo ut non  incurreres quod poterat accidere tibi peccatum, sed ut iustus iustificareris adhuc, sicut Tobias, et Iob de quo Dominus dixit ad Satan: Ecce in manu tua est, tantum animam illius serua , custodire te oportet ut ne de flagello murmures, et animam tuam quam Dominus seruare in Iob iusserat, murmurando in potestatem illius tradas. Neque murmuraueritis, inquit Apostolus, sicut quidam eorum murmurauerunt, et a serpentibus perierunt . Cauere etiam summopere debes ut aucta per flagellum merita de cetero peccando non inquines, sed iuxta uocem Domini corde bono et optimo uerbum, et purgationem eius retinens fructum afferas in patientia , quoniam qui humiliter etiam pro peccatis suis flagella suscipiunt, post flagella ad  requiem sublimiter suscipiuntur. Sic uua calcibus tunditur, et in uini saporem liquatur; sic oliua contritionibus expressa amurcam suam deserit, et in olei liquorem pinguescit, sic per trituram aree a paleis grana separantur, et ad horreum purgata perueniunt. Quisquis ergo appetit plene uitia uincere, studeat humiliter purgationis sue flagella tolerare, ut tanto post ad iudicem mundior ueniat, quanto nunc eius rubiginem ignis tribulationis purgat. Quod dicis meis apicibus te solito more morderi, sed non te sensisse ledi, si ita quod dicis ita ut est intelligendum intelligis, non improbo, quia et erat unde morderi, sed ad sanitatem; et idcirco te non ledi sentire debebas: sit enim ut in Euangelio legimus plaga sanatus, scilicet per acrem uini morsum,  et per olei fomentum: cum enim tibi ostendi quod actum sit, rite ad morsum intellexisti, et cum ostendi quid agendum sit, si recte facis, pertinere ad olei fomentum intelligis. Si autem adeo intentionem tuam rebus transitoriis immoderatius implicas, ut quibus negligentiarum iaculis transfigaris, uel quibus monitionum medicamentis debeas curari ignores, quia nec lesum, nec sanabilem te sentis probabiliter improbo. Unde per Salomonem uox percussi et dormientis exprimitur qui ait: uerberauerunt me, sed non dolui; traxerunt me, et ego non sensi : mens quippe a cura sue sollicitudinis dormiens uerberatur, et non dolet; quia sicut imminentia mala non prospicit, sic nec perpetrata pertimescit: trahitur et nequaquam sentit quoniam per  illecebras uitiorum ducitur, nec tamen a sui custodia suscitatur. Quod dicis a me iaculis te impetitum, neuoque notatum, noli agere ut hoc mihi necesse sit facere, et me ab his senties conquiescere. Quod dicis te integro fugatum anno, et non dicis a quo fugatus existas, nescio quid inde tibi respondeam, nisi quod dicit Scriptura, quod in te Dominus cadere non permittat: Fugit impius nemine persequente . Quod dicis te ad instar Abner fugatum , et serris tritum, et ideo non tacere permissum, non conuenienter sententiam beati Gregorii in persecutione Abner ab Asahel posuisti, quia non me furentem tuum persecutorem, sed ad corrigendum excessus tuos pro  loci mei officio intelligere debueras monitorem.: et tu non me auersa hasta, ut Abner Asahel persequentem feris, et tranquille ex quibusdam tangis, et quasi parcendo superas, sed inuehendo, et resistendo in faciem quantum potes per contumacem contemptum si potes ad furorem prouocando exaggerare non cessas; et ideo responsionum ratione in intimis sub tranquillitate tactus ab eo quod me pro necessitate loci mei erexeram non cado, neque succumbo, sed ualidius semper clamo, clamaui, clamabo per euum, et sicut tuba exaltabo uocem meam , et annuntiabo tibi excessus tuos, et satagam te reuocare pro uiribus a contumaci elatione tua. Quod dicis te serris tritum; improprie quantum audeo dicere hoc tua grammatica  protulit: nemo enim serris teritur, sed secatur, quod bene Paulus intellexit scribens ad Hebreos cum passiones sanctorum descripsit dicens: Sancti ludibria et uerbera experti, insuper et uincula et carceres, lapidati sunt, secti sunt : non enim dixit triti sunt: serra enim dentata fieri legitur, et ego quantum possum dentatis serris te ab accidentibus que episcopo non sunt propria secare laboro, et spiritalibus dentibus mordere ac stimulis uerborum monentium, et clauis increpationum configere non omittam; quoniam, ut Scriptura dicit, uerba sapientum quasi stimuli, et quasi claui in altum defixi , quia uidelicet, ut exponit beatus Gregorius, uerba sapientum culpas delinquentium nesciunt palpare, sed pungere. Quia uero incomposite  preteritum uerbi teror serris composuisti, multis locis non solum in tua grammatica, sed etiam in Scripturis preuales inuenire, sed et in illo loco ubi Dominus Moysi qualiter thymiama quod nostra lingua incensum dicitur facere iussit dicens: Cumque in tenuissimum puluerem uniuersa contuderis . Unde sanctus Gregorius: in tenuissimum puluerem aromata uniuersa conterimus. Et item, aromata in puluerem redigere, est uirtutes recogitando terere. Huius actiui passiuum est, sicut melius nosti, teror, cuius est preteritum tritus, quod non rite serris, sed pile ac pilo potius applicari debet, sicut Salomon demonstrat dicens: Si contuderis stultum in pila, quasi ptisanas feriente desuper pilo, non auferetur ab eo stultitia eius . Quodque thymiama  per Moysem a Domino iussum fieri quotidie nos sacri altaris ministerio addicti debemus componere, ut recte possimus Domino dicere: Dirigatur oratio mea sicut incensum in conspectu tuo .

De eo quod dicis te mirari cur Hadulfum tandiu remorantem non remittam, presertim cum super eo mee, ut iustum erat, annuisti interuentioni, ideo pleniter non respondeo, quia sincera non est soliditate ueritatis et caritatis atque pacis tua mandatio, tantum hoc rescribo, quia quotiescunque ad me illum misisti, semper tibi illum remisi, et non sicut aliis litteris de eo mihi directis quantum ex me est, contumacem illum a me recepisti quasi contumax tibi exstiterit: non mea suasio, sed, ut estimo, tua  factio hoc ab illo exegit, quia ut puto calice Babylonico quo uicissim ac singillatim gentes propinatas usque ad Sesag [f., Sesach] nouissimum legimus, a te ille etiam est propinatus, sicut et plures alii exstiterunt. Nam, ut scriptum est , a sanctuario meo incipite, a me nutritore tuo, et ab his qui te mecum nutrierunt, uel inter quos nutritus fuisti, prius incepisti derelinquens nos, et odio habere inchoans, atque aliorum familiaritates expetens, deinde per alios, et alios tam amicos quam et subditos, tam clericos quam et laicos hactenus discurrens, et uiritim precedentes relinquens usque ad hunc tibi familiarissimum cursus tuus peruenit, et cum tali gratia de scala uitrea tue familiaritatis decidit, sicut et nos priores, et illius de tuis subditis  antecessores cecidimus, si tamen talis casus non potius ascensus quam casus dici debeat. Cum tibi Salomon dicat: Amicum tuum, et amicum patris tui ne dimiseris . Et sanctus Hieronymus dicit: Prouerbium, inquiens, est quod seruiri nequeat qui nulli seruiuit, sicut tibi seruiri non potest qui nulli seruisti, quique non laborando, sed deliciando, et dormiendo alterius labore quod habes adeptus fuisti. Et quod Simonides cum interrogaretur quod inter homines celerrime consenesceret, beneficium, inquit, manifeste ostendis. Et Salomon dicit: Qui reddit mala pro bonis, non recedet malum de domo eius, et qui mentis est dure, corruet in malum .

De hoc quod dicis te nescire unde sciam te consensisse  ecclesiam Sanato clerico nostro in Follanebrayo, quoniam nec res nota est, nec per casus aut formas saltem uerisimiles inflectitur, et ideo nec te consensisse scio, nec illud probare possum, tibi rescribo, quia indignum tibi esse debuerat, quoniam est utique indecorum ut pro illusione mea episcopus ad cunas infantilis grammatice redires: hoc enim quod mihi scribis respondere solebas in schola, quando nomina, uel pronomina, seu uerba declinare, me iubente, insinuabaris: cum enim te conscholarius puerulus interrogabat hoc uel illud que pars est? Respondere solebas sicut tibi uidebatur que pars erat; et inferente illo, unde hoc scires, dicebas, si rite remetior, quod mihi multis iam annis transactis non uenit  in memoriam, quia res nota est, et per casus, uel modos, seu formas inflectitur. Et talia frater et filius meus ad derisionem quasi pituita, scilicet flegma coagulatum et uetustum ac mucidum mihi in uultum excreas, et non attendis quantum Deum, qualiscunque ego sim in contemptu ministerii sacri sine reuerentia ulla offendas. Iam ut antiquo prouerbio dicitur, bos lassus fortius figit pedem; quia intelligere in precedentibus litteris noluisti, uel potius dedignatus fuisti, aut si intellexisti dicere refugis, mihi non pigrum, licet non tibi necessarium, est iterare unde hoc scio, quia et res nota est, et a longo tempore per humaniter accidentes casus inflexa, et per formas non dicam uerisimiles, sed et  per ueras ostenditur, uidelicet quia sicut tibi ex ordine scripsi, tempore Tilpini, et quando post eum per annos circiter nouem metropolis Rhemorum uacauit episcopo, et tempore Wolfarii, et tempore Ebonis, et quando Folco, et post eum Nottho ipsum episcopium tenuerunt, sed et tempore meo. Per tempora episcoporum Laudunensis ecclesie Genebaudi uidelicet iunioris, Berneconis, Gairfredi, Wanilonis, Ostroldi, et quando episcopatus uacauit in Ailemaro, et tempore Simeonis, ac Parduli, sed et tuo tempore per tempora quando Rodulfus tempore Tilpini habuit uillam Follanebrayum in beneficio, et post eum Odelharius, deinde Odalgisus, deinde Odelharius: deinde quando post eum idem beneficium commissum fuit Osuero, habuit ipsa ecclesia  in Follanebrayo semper presbyteros, ex quo memorari potest, Ferherum scilicet, et post eum Dodonem, deinde Haimbradum, deinde Ottericum, et post eum per quinque annos Bertfridum; et nunquam fuit ecclesie in Codiciaco subiecta. Et quando Ottericus presbyter ordinatus a Wanilone Laudunensi episcopo in ecclesia Follanebrayo degebat, fuit presbyter in Codiciaco Nodalbertus per annos circiter uiginti, et post Nodalbertum fuit ibi presbyter Gozmarus per annos circiter triginta. Et post Gozmarum, sicut ibi prescripsi, misi istum Haimeradum qui in Codiciaco nunc degit Simeoni ad ordinandum, quem in ecclesia, que est in Codiciaco, ordinauit. Et tempore Simeonis semper in Follanebrayo Ottericus presbyter sicut in ea ordinatus mansit.

 Sed et tempore Parduli usque circa finem ipsius, et tunc Wlfegerus clericus ipsam ecclesiam consentiente Pardulo tenuit usque ad obitum Parduli: post obitum autem Parduli, et post ordinationem tuam Bertfridus presbyter in tua ecclesia secus Cadomum, et in ecclesia nostra in Follanebrayo per quinque circiter annos officium sacerdotale exhibuit: utrum tu hoc consenseris, ut tuam ecclesiam, iuxta quam ibas et redibas quando ad palatium ibas, uel de eo redibas, cum ecclesia in Follanebrayo tenuerit, tu uideris. Abscedente autem de parochia tua Bertfrido, pro fama de eo uulgata, concessi more predecessorum meorum Sigeberto, cui illud beneficium dedi, ut clericum nostrum Sanatum in eadem ecclesia ordinandum tibi offerret; et si tu illum probabilem  iudicares, ego illi libertatem ecclesiasticam darem. Et sic demum tu illum regulariter ordinares. Qui clericus per quatuor annos ipsam ecclesiam tenuit, et secundum paupertatem suam, sicut simul sepe uidimus, et adhuc paret, bene in ea laborauit; et quando simul equitabamus iuxta ipsam ecclesiam in qua idem clericus laborabat, euntes ad regem te audiente se reclamauerunt ad me ipsi homines pro ordinatione dilata eiusdem clerici, quia non habebant presbyterum; et tu me audiente, sed et multis aliis et meis et tuis audientibus respondisti quod uerum non dicerent, quia nullam indigentiam de ministerio sacerdotali habebant: et ad tua uerba te audiente, ego eisdem hominibus dixi quod tu habebas  dispositum ut nullam indigentiam de ministerio sacerdotali haberent, donec ipse clericus ordinaretur. Et nichil contradixisti. Et per annum et dimidium ipso clerico eamdem ecclesiam tenente, Grimmo parochie tue presbyter ibi cantauit. Et per duos annos et dimidium ibidem Haimericus presbyter officium sacerdotale exhibuit usque pridie nonas proxime precedentis Februarii.

Et quia queris unde hoc scio, sic mihi quantum ex antiquitate per ueraces homines didici, et per os Parduli audiui, et post eum per os tuum, sicut dixi, audiui, et oculis uidi, res mihi nota est; et per has ueras formas nota mihi ostenditur. Si autem illa negas que per teipsum cum auditu multorum scio, minus tibi credere potero, si te excusaueris ex his qui  de te per alios audio: tamen me et te latere non potest quod nec tibi, sicut nec mihi, reputari posse ex ueritate cupio quod scriptum est: Os quod mentitur occidit animam . Et: Quod de ore procedit, scilicet ueritati contrarium, hoc coinquinat hominem . Et Salomon dicit: Testis falsus non erit impunitus . Duobus inquiunt modis auctores fit falsus testis, scilicet aut falsa dicendo, aut uera reticendo. Nihil est, inquit beatus Gregorius, ad defendendum puritate tutius, nil ad dicendum ueritate facilius: nam dum fallaciam suam tueri quis cogitur, duro cor labore fatigatur. Hinc namque scriptum est: Labor labiorum ipsorum operiet eos: qui enim nunc implet, tunc operit, quia cuius animum per blandam inquietudinem exerit, tunc per asperam  retributionem premit. Hinc per Ieremiam dicitur: Docuerunt linguam suam loqui mendacium, ut inique agerent laborauerunt ; ac si aperte diceretur: Qui amici esse ueritatis sine labore poterant, ut peccent laborant: cumque uiuere simpliciter renuunt, laboribus exigunt ut moriantur: nam plerumque in culpa deprehensi, dum quales sint cognosci refugiunt, sese sub fallaci uelamine abscondunt: et hoc quod peccant, quodque iam aperte cernitur excusare moliuntur; ita ut sepe is qui eorum culpas corripere studet, asperse falsitatis nebulis seductus pene amisisse uideat, quod de eis iam certum tenebat. Unde recte sub Iudee specie per prophetam contra peccantem animam, excusantemque se dicitur: Ibi habuit foueam ericius : ericii quippe nomine impure mentis seseque callide defendentis duplicitas designatur: quia uidelicet ericius cum apprehenditur, eius et caput cernitur, et pedes uidentur, et corpus omne conspicitur: sed mox cum apprehensus fuerit semetipsum in spheram colligit, pedes introrsus subtrahit, caput abscondit, et intra tenentis manus totum simul amittitur, quod totum simul antea uidebatur. Sic nimirum sic impure mentes sunt cum in suis excessibus comprehenduntur: caput enim ericii cernitur, quia quo initio ad culpam peccator accesserit, uidetur. Pedes ericii conspiciuntur, quia quibus uestigiis nequitia sit perpetrata cognoscitur; et tamen adductis repente excusationibus impura mens  introrsus pedes colligit, quia cuncta iniquitatis sue uestigia abscondit. Caput subtrahit, quia miris defensionibus nec inchoasse se malum aliquod ostendit, et quasi sphera in manu tenentis remanet; quia is qui corripit cuncta que iam cognouerat subito amittens, inuolutum intra conscientiam peccatorem tenet. Et qui totum iam deprehendendo uiderat, tergiuersatione praue defensionis inclusus totum pariter ignorat. Foueam ergo ericius habet in reprobis, quia malitiose mentis duplicitas sese inter se colligens abscondit in tenebris defensionis. Audiant impuri quod scriptum est: Qui ambulat simpliciter, ambulat confidenter : fiducia quippe magne securitatis est simplicitas actionis. Audiant quod sapientis ore dicitur: Spiritus  sanctus discipline effugiet fictum . Audiant quod Scriptura rursum teste perhibetur: Cum simplicibus sermocinatio eius . Deo enim sermocinari est per illustrationem sue presentie humanis mentibus arcana reuelare. Cum simplicibus igitur sermocinari dicitur, quia de supernis mysteriis illorum mentes radio sue uisitationis illuminat, quos nulla umbra duplicitatis obscurat.

Est autem speciale duplicium malum; quia dum peruersa et duplici actione ceteros fallunt, quasi prestantius ceteris prudentes se esse gloriantur. Et quia districtione retributionis non considerant de damnis suis miseri exsultant, et cetera que in regula pastorali beati Gregorii ex ordine potes relegere, quam tibi una cum libro sacrorum canonum  in manu ante altare sancte Marie in die ordinationis tue misi, obtestans que ignorare non potes et obliuisci non debes. uerumtamen hanc negationem tuam, quam sine ulla necessitate assumpsisti ad iniuriam meam pertinere non ducam, nec pro crimine reputabo, neque pro hac sola negatione tua me a communione tua separabo, sequens capitulum Africani concilii, quod tu detruncatum, et a suo sensu expositum mihi scripsisti, ultimam eius particulam ad tuum sensum inflectendo, scripto tuo mihi directo imponere, quia nec pro crimine ducendum puto, si clerico ordinando usque ad ordinationem consensisti in ecclesia in qua ordinandus erat laborare, donec ad ordinandum perueniret, et si dignus atque idoneus inuentus foret ordinaretur,  quia nec sanctus Innocentius, sicut tibi prescripsi, pro crimine reputauit episcopo qui presbyteris quibusdam consensit in sua parochia ecclesias diutius retinere, qui communionem illius eatenus non poterant promereri, sed statuit ut quibus easdem ecclesias retinere diu in parochia sua consenserat, suam eis communionem nullatenus denegaret. Integritas autem ipsius capituli Africani concilii, cuius partem ultimam tuo scripto inseruisti, ista est: Item placuit ut si quando episcopus dicit aliquem sibi soli proprium crimen fuisse confessum, atque ille neget, non putet ad iniuriam suam episcopus pertinere quod illi soli non creditur. Et si scrupulo proprie conscientie se dicit neganti nolle communicare  quandiu excommunicato non comunicauerit suus episcopus, eidem episcopo ab aliis non communicetur episcopis, ut magis caueat episcopus ne dicat in quemquam quod aliis documentis conuincere non potest.

Hec documenta que tibi et prius, et nunc scribo qualiter didici et precedenti, et hac subsequenti lectione potes cognoscere, ad que confirmanda, et ad te conuincendum nullos testes producam, quia non debeo, nec de hac re secretam confessionem tuam, quam non accepi, promere uolo, cum Scriptura dicat ei: Qui reuelat arcana, et ambulat fraudulenter, et dilatat labia sua, ne commiscearis . Quod ita exponunt doctores catholici: Ne commiscearis eius amicitiis qui prioris amici secreta  denudat, sed hunc uelut perfidum caue. Ostendere autem et monere te debeo, ut secundum leges et regulas inde quod iustum est exsequaris. De eo uero quod negas per multas ambages non uerisimiles, quibus mihi et longum et inutile respondere uidetur, te non consensisse, ut ipse clericus eamdem teneret ecclesiam si in contumacia et negatione tua perseuerare decreueris, habeas illum conscientie et negationis tue iudicem, quem habebis et testem. Et quoniam mihi scripsisti quod inde causam quam nescis inuestigare et mihi remandare debeas, timeo pro te ne sicut iam fecisti ut uictor in contentione uidereris quando contra sacram auctoritatem cuidam decreto pernicioso, ut dicitur, subscripsisti, et clericos ac presbyteros parochie tue subscribere  fecisti, te de causa huius ecclesie in aliquo naufrages, et alios tecum irregulariter colligans ut euincas, in naufragium ducas. Unde obtestor et moneo te per sanctam et inseparabilem unius diuinitatis Trinitatem, et per Christum Iesum Redemptorem nostrum, et per gratiam Spiritus sancti, qui maxime in ordinationibus operatur, quem per impositionem manuum mearum accepisti; et per gloriam sancte Dei genitricis et semper uirginis Marie, ac per electos Dei angelos, et per beati Remigii merita, et metropolitanam auctoritatem eidem predecessori meo, et in eius successione diuinitus mihi collatam, ut contra leges quas catholica et apostolica Ecclesia ex antiquo seruandas suscepit, contraque sacros sanctorum conciliorum canones et decreta sedis  Romane pontificum de sacris ordinibus, et canonum promulgata disciplinis de causa Ecclesie ipsius non facias, sed sine ullo preiudicio, quantum Deus tibi scire et posse dederit, quod iuste et rationabiliter uideris exsequaris, et non negligas uel paruipendas rogo hanc obtestationem iustitia et ratione atque auctoritate plenam, quia si potui propter ministerium mihi collatum exorare Deum per humilitatem ut tu per impositionem manuum mearum fieres ordinatus episcopus, possum et debeo eodem ministerio te obtestari per auctoritatem ut facias quod facere debet episcopus, sicut et Paulus obtestatus est Timotheum a se ordinatum episcopum, ut non declinans in aliam partem, sine  preiudicio seruaret mandatum . Et scias, certissime quoniam si secus egeris, Deo annuente et uita comite, opportuno tempore hoc non sine regulari discussione dimittam, non mei, quod absit, causa, sed sacrarum regularum contemptu. De eo quod in eodem tuo insulso scripto apposuisti: Item canon dicit: Qui unum crimen probare non poterit ad alia admitti non debet, tibi rescribo, Nescis quid dicis; plenus indignatione et contumacia non potes oculis mentis uidere quod uerbis debeas promere, uel quod debeas reticere; si sequereris beatum Dauid, Dominum deprecareris ut poneret custodiam ori tuo, et ostium circumstantie labiis tuis . Canon dicit: Quotiescunque clericis multa crimina ab accusatoribus obiiciuntur, et unum ex  ipsis de quo prius egerit probare non ualuerit, ad cetera iam non admittatur; dic quis est ille accusator; dic apud quem te accusator accusat; dic in quo regulari iudicio te accusat; dic de quibus criminibus te accusator accusat; dic de quo crimine accusator egit, quod probare non ualuit, ut ad cetera iam non admittatur: quotiescunque enim te metropolitana auctoritate monuero, cui per sacros canones commissa est sollicitudo totius prouincie de his pro quibus ad me de tua parochia qui negotia uidentur habere concurrunt, semper accusator tuus existam. Et cum longius a te separatus corpore fuero, et uerbis uel litteris te monuero, pro accusatore tuo de criminibus in iudicio regulari tenebor. Regule namque dicunt apud quem et qualiter accusandus  episcopus debeat accusari, et ubi, et qualiter, uel a quibus debeat iudicari; et quoties tibi ostendero per sanctarum Scripturarum tramitem, et sacrarum regularum auctoritatem in quibus excedis, semper te a me irregulariter, scilicet absque regulari uidelicet synodali iudicio, iudicatum causaberis: Dominus enim dicit in Euangelio: Audistis quia dictum est antiquis, Non occides; qui autem occiderit reus erit iudicio: ego autem dico uobis quia omnis qui irascitur fratri suo sine causa, reus erit iudicio , etc.

Et sacri canones sepenumero dicunt: Si quis preter hec fecerit, quasi contra magnum concilium se efferens, ipse de clericatus honore periclitabitur. Et decreta sancte sedis Romane pontificum hoc sensu dicunt: Si quis fratrum contra hec constituta uenire  tentauerit, et prohibita fuerit ausus admittere, a suo se nouerit officio submouendum. Et ut tibi ostendatur in quibus contra hec agis, sustinere non potes, sed semper te irregulariter iudicatum quereris, et laboras querendo nodum in scirpo, et unde tuam sapientiam iactitas, inde magis stultitiam monstras, cum dicat Apostolus: Si quis uult inter uos sapiens fieri, stultus fiat ut sit sapiens . Et Salomon dicit: Qui impatiens est exaltat stultitiam suam, et qui increpationes odit morietur ; et: Non amat pestilens eum qui se corripit, nec cum sapientibus graditur ; et: Filius sapiens doctrina patris; qui autem illusor est, non audit cum arguitur ; et: Auris que audit increpationes uite, in medio sapientum  commorabitur. Qui abiecit disciplinam, despicit animam suam; qui autem acquiescit increpationibus, possessor est cordis ; et: Qui meditatur discordias, diligit rixas, et qui prouocat iras, producit discordias ; et: Qui exaltat os suum, querit ruinam ; et: Non recipit stultus uerba prudentie, nisi ea dixeris que uersantur in corde eius ; et: uidisti hominem sapientem sibi uideri, magis illo spem habebit stultus ; et: Expedit magis urse occurrere raptis fetibus, quam fatuo sibi confidenti in stultitia sua ; et: Stultus irridet disciplinam patris sui: qui autem custodit increpationes astutior fiet . Deinde post plurimum, non solum inutilia, sed et fatua adhuc peruenisti ut diceres;  quia capitulum quod contra te scripsi de primo libro capitulorum synodalium pro te faceret, ut sine auctoritate, uel consensu episcoporum presbyteri in quibuslibet ecclesiis non constituantur, nec expellantur. Et quod coniunctim in eodem habetur capitulo, et tibi scripsi, propter quod et precedentia, ut integrum illud monstrarent capitulum memorari noluisti; scilicet si laici clericos probabilis uite et doctrine episcopis consecrandos, suisque in ecclesiis constituendos obtulerint, nulla qualibet ratione eos reiiciant. Dic quis sine auctoritate, uel tuo consensu in Follanebrayo constituit? Ego, ut predixi, Sigeberto clericum nostrum concessi, ut tibi illum ad ordinandum offerret, et si illum ordinare uelles, ego illi libertatem ecclesiasticam facerem. Quomodo  ergo sine tua auctoritate Sigebertus ibi presbyterum constituit? et ubi est ille presbyter? Et Deo gratias quia sicut in subsequenti capitulo regio tuo scripto inserto dixisti, non adhuc habes illam potestatem de Sigeberto, ut bannum regium illum rewadiare cogas, ut per fideiussores ad palatium regium uenire facias; quia nec tuus est parochianus, nec de tuo missatico diuino, uel humano, nec in ipsa ecclesia presbyterum contra auctoritatem episcopalem constituit; sed forte impletur in te quod scriptum est: Abominatio Domini est omnis arrogans, etiamsi manu ad manum fuerit, non erit innocens , quia si cessat a peruersitate quam explere non potest in operatione, non uacat a malitiosa uoluntate quam desiderat si posset explere in opere.

 Deinde ad me redis rodendum, dicens: Perquiro cur a tanto tempore de sua, quin mei clerici irregulari ordinatione non requisistis. Huc, respondeo tibi, certe quia antea illum a te ordinatum non audiui, nisi postquam ipsi homines de prefata uilla se ad me reclamauerunt: nec in uoluntate unquam habui ut de illicita ordinatione a te facta te unquam uel usquam impeterem. Denique dicis: Prius erat modus ordinationis cognoscendus; et sic aut ordinator aut ordinatus iure iudicandus, aut utrique canonico percellendi cauterio. Dic, frater: Quis te iudicauit? et in quo regulari iudicio inde es iudicatus, uel compellatus: sed non mirum est quod agis, facis enim ut soles quod diligis. Dicit Scriptura:  Ephraim uitula docta diligere trituram . Et item: Ephraim panis subcinericius qui nunquam reuersatur . Deinde dicis: Ergo capitulum quod ex Augustorum nostrorum libro quasi contra me quod agit pro me detruncatum posuistis, integrum resumite, non est uerum; detruncatum illud capitulum regium tibi non misi: non enim ille clericus meus, aut tuus, uel alicuius est liberi hominis seruus; et ideo quod capitulum illud de seruis quorumlibet dicit, non posui, quia ad istum clericum non pertinebat. Quia uero mihi et non tibi commisse ecclesie seruus est, quod de ecclesiasticis seruis illud capitulum dicit, hoc tibi scripsi, quia et hoc ad causam istius clerici pertinere cognoui. Et post ista persequeris: Huius autem  capituli tenore perspecto, responsum de ordinatione clerici uestri meum, si a me facta est tempore et loco cum congruo tunc canonico exspectate, et interea de mea irregulari ordinatione iudicare desistite, quoniam accusator simul et iudex non eritis. Et post capitulum canonum de scientia huius clerici conditionis, et de transgressione per ordinationem inhibitam patet quid decerneretur, que prius si placet opponenda est, et aut confesso, aut conuicto inculcandum erit iudicium. Quod iam licet de me non conuicto, nec confesso absque ulla synodo, sine ulla huiusmodi interrogatione, aut requisitione, aut presenti interpellatione officium accusatoris simul et iudicis, tam de absente, quam absenti scripto uobis iudicantes exercueritis, ita pronuntiando.  Quia uero ipsum clericum contra regulas ordinasti, sacre regule demonstrant dicentes. Et tunc ponis capitulum beati Leonis quod tibi scripsi; in cuius fine solito more tuam ostentas scientiam, de qua ostentata scientia tua, quia non est utilis uel necessaria loqui nil curo; quia sicut de chameleonte legimus, qui quemcunque colorem uiderit, in eum conuertitur, ita tu saliendo semper tuis ipsis dictis contraria uadis. Quandoquidem uero quia accusator simul et iudex esse non possum, quandoquidem quia te absentem iudico, interdum ut personam accusatoris induam, et tunc te accusem. Aliquando quod sine synodo te iudico, et aliquando quod sine synodo te iudicare non possum; et quia nec intelligis nec intellexisti admittendos  ad ordines sacros seruituti obnoxios. Et multis modis hac illac uadis fluctuando sicut arundo a uento agitata, uidelicet animo fluctuante, quia nullius grauitatis pondere es stabilitus.

Dicis etiam me exponere capitulum Leonis sicut uolo, sed non sicut tu, hoc promis, sed sicut se res habet uerum dicis: sic enim illum expono ut uolo, quia sic illum expono ut debeo, quia sic illum intelligo sicut illi eum intellexerunt qui in capitulis synodalibus de ecclesiarum seruis, ut tibi scripsi, et mihi rescripsisti, decreuerunt; et sicut in ipsa manumissione serui ecclesiastici demonstratur; non enim sacri canones manumissionem fieri in ecclesia de natura liberis ab imperatoribus petierunt,  nec quilibet natura liberi per manumissionem fiunt ciues Romani, sed serui uel ecclesiastici, uel regii, uel quorumlibet liberorum hominum. Et ideo sanctus Leo in capitulo sui decreti ex canonibus promulgato constituit, ut alicui conditioni obligatus non ordinetur, nisi forte eorum petitio aut uoluntas accesserit, qui aliquid sibi in eos uindicant potestatis. Quandiu enim fuero Rhemorum episcopus, in seruis huius ecclesie mihi potestatem debitam uindicabo, et sine libertate ecclesiastica per me sibi data quisquam eorum ordinari non debet. Unde breuiter tibi dico quod Dominus ad Iudeos dixit: Non ego accuso uos, sed Moyses, in quem speratis, ipse uos accusat , scilicet lex contra quam agitis. Et item Dominus dicit: Ego non iudico quemquam, est  qui querat et iudicet . uidelicet quia si ordinasti contra decreta Leonis ipsum clericum, non ego peccator in terra, sed ille sanctus de celo te inde per suum decretum iudicat; et si confiteri uis a te illum irregulariter ordinatum, sicut nec de aliis, ita nec de isto tuam quero, uel desidero damnationem, uel quemcunque ante oculos humanos ruborem. Si autem negas illum te ordinasse sicut iam premisi, habeas illum conscientie ac negationis tue iudicem, quem habebis et testem. Ceterum sacri canones dicunt ut episcopus sine concilio clericorum suorum clericos non ordinet, ita ut ciuium conhibentiam, et testimonium querat: et secundum sacros canones et decreta sedis Romane pontificum mea interest, ut si ratio postulauerit me compellente ad  delectorum de ordinatione ipsius clerici quam denegas, accedas iudicium, et quidquid ueritate cognita, mediantibus sacrosanctis Euangeliis per eos tam clericos quam ciues, quorum consensu et in quorum presentia ordinationes iuberis facere, inuentum fuerit, hoc statuatur. Sed si equissimum iudicem Deum, cui de omnibus factis et iudiciis nostris sumus reddituri rationem timueris hoc agere, nulla erit necessitas. Neque ego hanc, uel aliam quamcunque causam uolo exaggerare, quia de quibuscunque scandalum sine peccato proprie conscientie uitare potero, nemini scandalum inferre uolo. Si autem ipse clericus, quod non opto nec quero, se in comprouinciali synodo reclamauerit, aut de ordinatione a te in eum exhibita, aut de quocunque preiudicio, quia sacri  canones dicunt, premissa sententia de presbyteris et diaconibus, ut reliquorum clericorum causas etiam solus episcopus loci agnoscat et finiat. Et si presbytori, diaconi, uel ceteri inferioris gradus clerici in causis quas habuerint, de iudiciis episcoporum suorum questi fuerint, uicini episcopi eos, cum consensu sui episcopi audiant, et inter eos diffiniant adhibiti ab eis episcopi. Quod etsi ab eis prouocandum putauerint ad primates suarum prouinciarum, sicut et de episcopis sepe constitutum est prouocent: et omnes qui se lesos existimant adsint conciliis, et synodi experiantur examen; et plura que hinc canones dieunt, et mihi longum est scribere. Quidquid confratrum et cepiscoporum nostrorum  consensu atque iudicio inuenerimus salua pace, et caritate inde secundum sacram auctoritatem exsequi procurabimus. De eo quod dicis, cum per singula de ceteris omnibus; tunc de receptione Gallicanorum canonum pleniter respondebis, tibi rescribo, quia Dominus qui in se credentibus promisit: Aperi os tuum, et ego adimplebo illud; et: Ego dabo uobis sapientiam, cui non poterunt resistere et contradicere omnes aduersarii uestri, et etiam brutos asine ruditus in humanas formauit loquelas, et siccam rupem fundere iussit aquas: et mihi dare poterit que tibi respondeam. Plurimis uero a te premissis, et a me ut inutilibus pretermissis, in quibus quandoquidem est negatio, quandoquidem quod negaueras demonstratio continetur, ad hoc peruenisti ut diceres me obligare  uolens de sententiis apostolice sedis tibi a me litteris precedentibus scriptis. Ecce in mala suasione delictum, et in mala consensione peccatum depromitur; et sicut uos sententiis quod mihi male suasum est, et a me male est sensum pariter uos consentire dignemini, dicentes que iam premisi, ut scribam uobis si eum ordinare uolo secundum morem, et uos illi libertatem ecclesiasticam dabatis, quem taliter ad gradus ecclesiasticos peruenisse diuulgatis. Unde tibi quod Salomon dicit scribo: Qui erudit derisorem, ipse sibi facit iniuriam . Non bene intelligis, quia non bene uis quod tibi bene et recte scripsi, scilicet ut si cuiuscunque suasione, uel quacunque subreptione in hoc excessisti, et alias ipsum clericum utilem in ecclesiastico ministerio comprobaueris, quod defuit et  tibi, et illi in ordinatione sua, et ad me pertinebat, ego supplerem. Lege decreta sedis Romane pontificum a beato Siricio, et deinceps, et inuenies quomodo plures irregulariter ordinati per medicinam ecclesiasticam fuere sanati, supplente auctoritate in processu quod defuerat in ordinationis initio. Cogunt, inquit beatus Augustinus, multas inuenire medicinas multorum experimenta morborum. Deinde, uolens ostendere quod tui odio, et Sigeberti gratia, hec de prefato clerico scripserim, nugas tibi noxias, et nenias bene uolenti et scienti non ridendas, sed dolendas componis. Cum Sigeberto, quantum ex ipso et pro ipso est, cura non est ut nunquam in illa ecclesia sit presbyter ordinatus; quia nullam inde necessitatem  habet: et si fuerit ibi presbyter ordinatus, nullum lucrum inde terrenum habebit. Et si in ipsa ecclesia presbyter non fuerit ordinatus, nullum detrimentum uel incommodum spirituale aut temporale inde habebit. Sed et mihi nulla alia inde est cura, nisi ut leges ecclesiastice pro tua insolentia inde suum uigorem non perdant; et homines exinde commoditatem, quam ipsi et sui antecessores a longo tempore habuerunt, amittant, et tu in hoc Deum offendas. Deinde minas prefato intentas clerico, cui si preiudicium intuleris, est iustus iudex qui inter te et illum iudicabit: et si ad synodum uenerit, quod nostrum erit, ut predixi, exsequi procurabimus. Quod autem de missis meis ad synodum tuam mittendis subiungis, non missorum meorum ad synodum  tuam describis officium. Ego enim per me, uel per uicarios meos debeo retractare secundum sacros canones acta tue synodi, si secus inde ad me quoddam peruenerit, et non ideo ad tuam synodum meos missos dirigere ut seruum ecclesie nostre in nulla rebellione stantem seruituti obnoxium comprobent. Licet enim satis insipiens, scio qualiter, et ubi seruus ecclesiasticus rebellans debet conquiri, et alibi oportet me de professione sue seruitutis requirere quam in tua prouincialis episcopi synodo. Tandem quod scripsisti, ut, o utinam tibi seruarem episcopo, carcerali sicut scio custodie tradito, ne inferrem tibi et parochie tue, contra apostolicorum omnium decreta, etiam ab apostolica sede uocato, et eam appellanti, preiudicium, et non exigerem a te responsum  usque ad synodalem saltim conuentum; et de sententiis apostolice sedis pontificum in eodem tuo scripto congestis, alterius temporis, et prolixiorem quam hec sustineat epistola poscit responsionem. In clausula uero istius epistole uerba beati Gregorii ad quemdam subiectum episcopum directa ponere dignum duxi; quia in tuis scriptis ad me directis contraria his suis monitionibus sepe inueni, ut de cetero monitus per meam exiguitatem a beato Gregorio talia in tuis scriptis ad me, uel ad alios scientiam et auctoritatem habentes dirigendis ponere caueas. Primum, inquit, hoc me contristat, quia mihi fraternitas tua duplici corde scribit, et alia blandimenta in epistolis suis exhibet, alia in lingua sua seculariter ostentat. Deinde graue mihi est,  quod irrisiones illas, quas habere notarii adhuc pueri solent, usque hodie frater meus in lingua sua retinet, mordenter loquitur, et quasi de tali studio letatur, amicis presentibus blanditur, de absentibus obloquitur. Et uitium describens superbie dicit: Quisquis, inquiens, eius in se tyrannidem captiua mente susceperit, hoc primum damnum patitur, quod clauso cordis oculo iudicii equitatem perdit. Nam cuncta que ab aliis uel bene geruntur displicent, et sola ei que ipse uel praue egerit, placent, semper aliena opera despicit, semper miratur quod facit, quia et quidquid egerit, egisse se singulariter credit, atque in eo quod exhibet per glorie cupiditatem, sibimet ipsi per cogitationem fauet; nec considerat quod alter boni amplius quam ipse, sed quod  boni ipse amplius quam alter habeat: neque enim pensat que bona spiritus alter acceperit, ut ipsi desint, sed que bona ipsi, et que mala sint alteri. Et cum se in cunctis transcendere ceteros estimat, per lata cogitationum spatia secum deambulans, laudes suas tacitus clamat; nonnunquam uero ad tantam elationem mens ducitur, ut in eo quod tumet, etiam per ostentationem locutionis effrenetur: et tanto facilius ruina sequitur, quanto apud se quisque impudentius exaltatur; hinc enim scriptum est: Ante ruinam exaltabitur cor . Et sanctus Gregorius Nazianzenus Iuliani morem, quem in tuis litteris inuenio, describens dicit: Consensus et negatio simul, ratio nulla ratione subsistens; interrogatio  inordinata, atque responsio nulla conuenientia sibi conueniens erat. Post hec autem omnia et me, et te in mente continue habere moneo quod Dominus dicit: Super quem requiescit Spiritus meus, nisi super humilem, et quietum, et trementem sermones meos?  Quia sicut scriptum est: Spiritus sanctus discipline effugiet fictum, et auferet se a cogitationibus sine intellectu, et non habitabit in corpore subdito peccatis ; et: Iuxta est Dominus his qui tribulato sunt corde, et humiles spiritu saluabit; uultus autem Domini super facientes perseueranter mala, ut perdat de terra memoriam eorum. Data u Idus Maii presentis III indictionis.



SCHEDULA siue LIBELLUS EXPOSTULATIONIS HINCMAR METROPOLITANI RHEMENSIS Aduersus HINCMARUM Laudunensem episcopum In synodo Duziacensi recitatus.




PRAEFATIO.

Sanctus Celestinus synodo apud Ephesum scripsit: Spiritus sancti presentiam testificat congregatio sacerdotum. Certum est enim quod legimus, quia non potest ueritas nostra mentiri, cuius in  Euangelio sententia ista est: Ubi duo uel tres congregati fuerint in nomine meo, ibi et ego sum in medio eorum . Quod certissimum retinens, uestre sancte congregationi consilium, et auxilium, sicut et iam feci apud eos qui conuentibus interfuerunt, scilicet in uermeria, deinde in Gundulfi uilla, et postea in Attiniaco, porrecta in synodo schedula de fratre et cepiscopo nostro Hincmaro expostulo: quem multis epistolis, quarum habeo exemplaria, ut a pertinaci contumacia sua erga metropolis sue priuilegium resipisceret, corripui; sed corrigere non preualui. Nam post multas commonitiones, quibus ad eum nichil profeci, nuper Iu Idus Iunias presentis Iu indictionis, de his que in hac schedula breuiter collecta sequuntur: sed et de petitione Bertharii  diaconi Laudunensis, mihi aduersus eum directa, cuius exemplar hic habeo: pro loci mei officio, illum ad proxime futuram synodum inuitans, scripto commonui, uolens illum statuere contra faciem suam: ut illa que coram Deo tecta, et coram hominibus oblita penitus cupiebam, alligata litteris, et ad memoriam eius reducta legeret, ac se intelligeret, ne quando eum regulare iudicium raperet, quod effugere non ualeret. Et in indiculo quo ad hanc synodum eum uocaui, sicut et ceteros prouincie Rhemorum episcopos, illi superaddidi: Sciat etiam tua fraternitas, eos qui aduersum te anno preterito apud me querelas suas deposuerunt, et de quibus in synodo fuisti apud Attiniacum impetitus,  quoniam que conuenta ibi fuerant, non es regulariter prosecutus, nunc iterum suas querelas deponere. Unde moneo fraternitatem tuam, ut ita inde precogitatus et preparatus ad denuntiatam synodum uenias, quatenus querimonie indecentes episcopo sopiantur: ne nomen bonum quod apostolica regula iubet habere episcopum, in tua opinione notetur; et, sicut idem dicit Apostolus, non uituperetur ministerium nostrum. Dat. prid. Id. Maii presentis Iu indictionis.

Unde exardescens sicut ignis in spinis, mihi more suo prolixissimam rotulam XuI Kal. Iulias presentis Iu indict. per hominem suum nomine Chunibertum, exprobrationibus repletam, et calumniis respersam direxit. Cui hoc modo per compresbyterum nostrum  rescriptum direxi: Domnus apostolicus Adrianus misit mihi epistolas de causis nostre dieceseos, quas oportet in synodo legi. Propterea auctoritate ipsius domni apostolici, te ad proxime futuram synodum in Duziaco Rhemensis parochie, Non. Augusti presentis Iu indict. uenire commoneo. Data III Non. Iulias presentis quarte indict. Igitur quoniam per me corrigere nequeo, uestram consultationem ac consolationem inde similiter adeo, si forte Spiritus sanctus; qui ubi uult spirat, et cuius presentiam sancta congregatio uestra testificatur, uestris salubribus monitis, et Deo dignis orationibus, eum tandem aliquando corrigat, aut regulari medicamento insolentiam eius compescat: quoniam diutius eum sine correctione, et propter Deum, et propter metropolitanam  sollicitudinem indigno mihi commissam, sustinere non audeo. Presertim cum et domnus papa Adrianus me nuper apostolicis suis litteris hinc commonuerit. Que ita se habent:

Adrianus episcopus, seruus seruorum Dei, reuerentissimo confratri nostro Hincmaro archiepiscopo. Fidelium relatione comperimus, etc. Reliqua uide inter epistolas Adriani II, tomo CXXII, col. 70. Patrologie. Et hec quidem, sed et alia que sequuntur, non de propriis et specialibus meis iniuriis uice accusatoris, sed sollicitudine priuilegium metropolis Rhemorum prouincie, per sacros canones Spiritu Dei conditos, et totius mundi reuerentia consecratos decretum, et auctoritate apostolice sedis confirmatum, contra conuellentem illud, euindicantis et  contra professionem et subscriptionem suam erga sanctos sanctorum conciliorum canones, et decreta sedis apostolice, ex eisdem canonibus promulgata, ergaque sacras leges, quibus una cum canonibus moderatur Ecclesia, eius contemptum monstrantis, et ei per scripturam falso illatas mihi calumnias refellentis, inculco. Quia ut beatus Celestinus dicit , merito nos causa respicit, si silentio faueamus errori. Que enim a nobis res digna seruabitur, si decretorum norma constitutorum pro aliquorum libitu licentia populis permissa frangatur. Non est agentium causa solorum: uniuersalis Ecclesia quacunque nouitate pulsatur. Nouum est enim quod prouincialis episcopus qui non in ciuitate que  ex antiquo inter prouinciales sedes fuerit computata, sed in municipio Lauduni a Marcobrio pretore condito, ut produnt historie; quod ab exordio sui nunquam inter sedes prouinciales Rhemorum prouincie in paganismo, uel in Christianismo nomen uel locum habuit, donec S. Remigius quintus decimus Rhemorum archiscopus, certis quibusdam accidentibus causis, primus ibidem ordinauit episcopum, et eidem municipio de rebus Rhemensis metropolis satis superque ditato, ipsum comitatum in quo consistit, partem scilicet ex Rhemensi parochia delegauit, sed semper fuit Rhemensis parochie municipium; sicut hodieque et alia municipia in Rhemensi parochia, que in subiectionis loco ac nomine permanent, priuilegium sibi arrogat, et contra priuilegium  metropolis sue rebellat. Cum S. Leo diffiniat scribens ad Maximum Antiochenum episcopum : Etsi enim diuersa nonnunquam sunt merita presulum, iura tamen permanent sedium; quibus possunt emuli perturbationem aliquam fortassis inferre, non tamen possunt minuere dignitatem. Quapropter non queror aduersus hunc fratrem speciali causa mearum iniuriarum, sed contempti priuilegii Rhemorum metropolis, quod sacri canones mystici Niceni concilii sedibus singularum prouinciarum seruari irrefragabiliter decreuerunt. De quibus item Leo ad Anatolium diffiniuit , ut omni penitus auctoritate sit uacuum, quidquid ab illorum fuerit constitutione diuersum.



CAPUT PRIMUM. Quod palatii regii et abbatie administrationem contra canones obtinuit.


 Cum sacri Antiocheni canones precipiant, ut preter metropolitanum nichil agere debeat, secundum antiquam a Patribus nostris regulam constitutam, nisi ea tantum que ad suam parochiam pertinent, possessionesque subiectas: sine mea uel cepiscoporum conscientia administrationem in palatio domni regis obtinuit. Quam administrationem illi coram eodem domno rege, et aliis qui adfuerunt, ex sacris regulis interdixi. Postea iterum per exteras potestates,  id est secularium interuentione, contra Sardicenses canones, eamdem administrationem in palatio cum abbatia in tertia prouincia, ultra Rhemensem prouinciam, sine mea conscientia impetrauit, et per aliquot annos tenuit: donec contra domnum regem in tantum se, sine ratione, contumaciter erexit, ut et administrationem palatinam, et ipsam abbatiam illi auferret. Contra que Sardicenses canones dicunt:

Scimus enim et ipsi sepissime propter paucorum impudentiam religiosum sacerdotale nomen fuisse reprehensum.

Et post aliquanta in huiusmodi litteris subscribi, et talem in communione recipi uetant.



CAPUT II. Quod ad eamdem abbatiam sine licentia metropolitani contra canones perrexit.


 Ad quam abbatiam quoties sibi placuit, sine licentia mea perrexit: et quandiu illi placuit, ibidem commoratus fuit; contra Hilari pape decreta dicentis : Illud non potuimus preterire, quod sollicitudine diligentiore curandum est, ne preter metropolitanorum suorum litteras aliqui episcopi ad quamlibet prouinciam audeant proficisci. Quod etiam in omni genere officii clericalis per singulas debet ecclesias custodiri. Et sic antea Zosimus , et postea S. Gregorius  decreuit, scribens ad uincentium [al., Innocentium]  et ceteros episcopos: Hortamur, inquit, fraternitatem uestram, ut si quemquam uestrum pro causis propriis ubicunque longius compulerit ambulare necessitas, a metropolitano uestro, secundum inditam a sanctis Patribus regulam, petere licentiam debeatis, nec eum postponere in aliquo debeatis. Et reliqua.



CAPUT III. Quod ad ordinationem episcopi Cameracensis uocatus uenire, aut uicarium mittere, contempsit.

 Preterea quoque litteris canonicis certum diem et locum designantibus, et ad ecclesiam suam ex more directis, quarum exemplar habeo, euocatus ad ordinationem episcopi in ecclesia Camaracensi prouincie nostre, pastore destituta,  unde apostolica sedes, me suggerente non modice laborauit, nec ipse uenit, nec pro se uicariam personam, uel litteras sui consensus ad me, sicut precipiunt regule sacre, direxit. Qua de re, ordinatio electi fuit dilata. Unde iterum istiusmodi litteras ad ecclesiam suam ex more direxi: Hincmarus Rhemorum episcopus dilecto fratri Hincmaro et uenerabili cepiscopo nostro, salutem. Sicut iam altera uice litteris dilectioni tue mandaui, clerus ac plebs Cameracensis ecclesie cum decreto canonico petierunt sibi ordinari episcopum Ioannem presbyterum, uirum boni testimonii: ad eius ordinationem nonis Iulii conuenimus secus Beluacum. Sed quia tua fraternitas illuc non conuenit, nec pro se personam aut litteras sui consensus direxit, ordinationem  illius distulimus. Propterea, quoniam sicut ipse scis, eadem sedes, diu in multorum periculum uacat pastore, XII Kalendas Augusti conueni cum ceteris fratribus in monasterium quod dicitur Isla, in parochia Beluacensi ad eumdem fratrem nostrum ex more ordinandum episcopum. Data III. Id. Iulii. Et conuenientibus nobis ad predictum locum predictis Kalendis, nec ipse uenit, nec pro se uicariam personam, uel litteras sui consensus, ad me, sicut precipiunt sacre regule, direxit. Nos autem qui conuenimus, auctoritate Niceni concilii, decernentis  ut in ordinando episcopo, si communi cunctorum decreto rationabili, et secundum regulam ecclesiasticam comprobato, duo aut tres propter contentiones  proprias contradicant, obtineat sententia plurimorum, eumdem uenerabilem fratrem Ioannem episcopum ordinauimus. De contemptu autem fratris Hincmari, ut ad ordinandum cepiscopum nostrum conueniret, et secundo litteris commonitus uenire contempsit, Symmachus papa ad Aeonium ita ex sacris regulis promulgauit : Ut si quilibet episcopus metropolitano pontifici iuxta canonicam diffinitionem uocatus obtemperare noluerit, nouerit succidendum se, quod non optamus, ecclesiastica disciplina. Sed dehinc a me conuentus, nullam satisfactionem, nec etiam humile responsum, mihi ac cepiscopis nostris reddidit.



CAPUT Iu. Quod regem sine ratione uel necessitate offendit, et aliorum episcoporum parochianos excommunicauit.


Postea interuenit diutinum scandalum inter domnum regem et illius pertinacem contumaciam: eo quod homines sui ad domnum regem se reclamauerunt, quia beneficia eorum ab eis iniuste abstulerit. Unde domnus rex semel ac secundo me, una cum cepiscopis nostris, et aliis missis suis, inter eos habere audientiam iussit; sed illum ad rationem et obedientiam debitam flectere non potuimus. Quapropter iussit domnus rex, ut ad Pontigonem palatium suum in Rhemensi prouincia, quo plures episcopi, et alii fideles eius conuenturi erant, aut ipse ueniret, aut ita personas pro se instructas dirigeret,  ut ipse querimonie finem acciperent. Ipse autem illuc non uenit, nec ita instructas pro se personas direxit, qui legalem finem eisdem querimoniis imponerent. Qua de re domnus rex ei mandauit, ut ipsis hominibus sua beneficia tenere permitteret, usque dum iuste et rationabiliter cause de quibus apud eum reclamabatur diffinirentur.

Isdem autem sine misso regis, uel metropolitani, absentibus illis qui contra eum querebantur, contra leges publicas et ecclesiasticas, septem homines quod sibi fuerat uisum, interrogauit, et quod domnus rex ei mandauerat, non obaudiuit. Et ueniens demum ad domnum regem adeo illum commouit, ut et suprafatam abbatiam, et administrationem palatinam ab eo auferret. Et post hec, quia sicut ei  precepit ad domnum regem uenire, non uoluit, nec aduocatum suum qui de rebus pecuniariis, contra conquirentes aduersus eum rationem redderet, misit, nec electorum iudicium iuxta leges et regulas expetere uoluit, nec mihi suo metropolitano, ut ecclesiasticos iudices, quorum iudicio cause finiuntur, sicut leges et regule iubent, illi delegarent, quiddam mandauit, domni regis erga se animum non mediocriter exaggerauit . Cuius benignitatem ad eum ueniens, adiunctis mecum nostris cepiscopis, sicut antea, et postea sepius egi, placabilem ei feci. Sed frater Hincmarus more sueto iterum atque iterum domni regis animum sine ulla ratione uel necessitate contumaciter recommouit:  et sine ipsius licentia ab eo recedens, Laudunum per noctem aufugit. Quem domnus rex litteris et missis tam ecclesiasticis quam et secularibus ut ad eum ueniret sepe uocauit: qui ad eum uenire contempsit. Et quoniam peruenit ad domnum regem, quia cum Lothario illi conueniret, ut ecclesiam et plebem sibi creditam desereret, et in regno ipsius honores acciperet. Qui et in litteris domno regi directis scripsit dicens: Deo teste uobis loquor: potius eligo extra uestrum degere regnum, quam in uestro talis apparere, quosdam nosco susurrare. Tunc domnus rex necessitate compulsus mandauit, ut quia ipse uenire nolebat, liberi homines de episcopio Lauduni ad eum compendio palatio uenirent. Quo aliqui ex eis uenerunt: quibusdam uero, ut ad  regem peruentum est, Hincmarus uenire non permisit. Et ideo domnus rex duos episcopos Rhemorum prouincie, Odonem scilicet et Willebertum, ad eum misit, mandans ut iam tandem ad eum ueniret. Et misit reipublice ministros, ut liberos homines, qui ad eum, sicut mandauerat, non uenerunt, et cum Hincmaro degebant, aut uoluntarios aut inuitos ad eum uenire facerent.

 Hincmarus audiens eorum aduentum, sicut etiam ipse in scripto suo demonstrat, antequam reip. ministri ad eum directi Laudunum peruenirent, inauditam antea nostris temporibus excommunicationem in meos, et multorum archiepiscoporum et episcoporum parochianos, non de criminibus quibuscunque accusatos, uel confessos, siue conuictos,  sed nec euangelice uel regulariter commonitos, in parochia sua perpetratis, sine mea conscientia, contra sacras regulas iaculauit. Unde maximum scandalum et regi et regno, et istis Cisalpinis ecclesiis intulit. Excommunicatio uero, quin potius maledictio, quam furia exagitatus intorsit, hoc modo se habet: Apostolica, imo diuina auctoritate per uirtutem huius ligni , cooperantibus meritis sancte huius genitricis Marie, cum auctoritate beatissimi principis apostolorum Petri, tam omnes huius loci inuasores, quam parochie mee, omnesque huiusmodi contaminatores cunctosque eis consentientes, anathemate damnamus, et a liminibus sancte Dei Ecclesie extorres uirtute Spiritus sancti decernimus, atque ab omni Christianorum consortio  alienos adiudicamus. Et mox subsequitur in suo scripto. Responditque omnis clerus: Anathema sint: tenentibus presbyteris in manibus sancta Euangelia, lignumque sancte crucis.

Prefati uero episcopi ad eum uenientes, nichil de obedientia erga regem, quam illi super sacrosancta iurauit, obtinuerunt. Reip. autem ministri a rege directi, nullam ei aut cuiquam uiolentiam inferentes, homines liberos episcopii Laudunensis ad regis fidelitatem sacramento confirmauerunt, et sic ad regem redierunt. Ipse uero me postposito, in tali excommunicatione suis est libitibus usus: cum sacri Africe prouincie canones precipiant  ut posteriores episcopi anterioribus deferant, nec eis  inconsultis aliquid agere presumant. Et lex prohibeat, ut per alienam messem transiens falcem non mittat, sed manu spicas conterat et manducet . Falcem, inquit beatus Gregorius ad Augustinum  iudicii mittere in ea segete non potes, que alteri uidetur esse commissa: sed per effectum boni operis frumenta Dominica uitiorum suorum paleis exspolia, et in ecclesie corpus monendo et persuadendo, quasi mandendo, conuerte. Et item S. Gregorius ad Ianuarium episcopum, qui Isidorum u. Cl. causa sue iniurie excommunicauerat, scripsit, dicens : Quia, si ita est, nichil te ostendis de celestibus cogitare, sed terrenam te habere conuersationem significas, dum pro uindicta  proprie iniurie, quod sacris regulis prohibetur, maledictionem anathematis inuexisti. Unde de cetero omnino esto circumspectus, atque sollicitus, ne tale cuiquam pro defensione iniurie tue inferre denuo presumas. Nam si tale aliquid feceris, in te scias postea uindicandum. Et sanctus Augustinus in libro de Penitentia: Auferte malum a uobis ipsis. Quibus uerbis satis ostendit, non temere, et quomodolibet; sed per iudicium auferendos malos ab Ecclesie communione. Noluit enim Apostolus hominem ab homine iudicari ex arbitrio suspicionis, uel etiam extraordinario usurpato iudicio: sed potius ex lege Dei secundum ordinem Ecclesie, siue ultro confessum, siue accusatum atque conuictum. Alioquin illud cur dixit: Si quis frater nominatur aut fornicator,  aut idolis seruiens, etc., nisi quia eam nominationem intelligi uoluit que fit in quemquam, cum sententia ordine iudiciario, atque integritate profertur. Nam si nominatio sufficit, multi damnandi sunt innocentes; quia falso sepe in quoquam crimen nominatur.



CAPUT u. Quod ecclesie sue presbyteros et ministros illicite excommunicauit.

 De qua presumptione coram cepiscopis nostris, quia publice illam admiserat, eum corripui: sed non acquieuit ullo modo corrigi. Unde iterum causa sue iniurie, me inconsulto, et sine consensu cepiscoporum Rhemensis prouincie, sicut petitio a clericis Laudunensis ecclesie  mihi porrecta demonstrat, et in synodo apud Attiniacum habita demonstraui, presbyteros, et ministros ecclesie excommunicauit, ut nemo in eadem parochia missarum officia celebraret. Unde S. Augustinus doctor famosissimus, et ab apostolica sede receptissimus, qui Carthaginiensi concilio interfuit , et constitutiones ipsius plenissime nouit, in epistola ad clerum et plebem Hipponensium, inter alia dicit : Nuper in concilio episcoporum constitutum est, nullum clericum qui nondum conuictus est, suspendi a communione debere, nisi ad causam suam examinandam non se presentarit. Et S. Gregorius Augustino tempore posterior, et  loco prior, ex sacris legibus ad Martinum, et ad Sicilienses episcopos, promulgauit , ut nemo sine cognitione damnetur. Et de illicita excommunicandi ratione lex Iustiniani catholici imperatoris, quam probat et seruat Ecclesia catholica, constitutione 118, capitulo 441, decreuit ut nemo episcopus, nemo presbyter excommunicet aliquem, antequam causa probetur, propter quam ecclesiastici canones hoc fieri iubent. Si quis autem aduersus ea excommunicauerit aliquem, ille quidem qui excommunicatus est maioris sacerdotis auctoritate ad gratiam sancte communionis redeat; is autem qui non legitime excommunicauit, in tantum abstineat a sacra communione tempus, quantum maiori sacerdoti uisum fuerit, ut id quod iniuste fecit, ipse iuste  patiatur. Et hinc S. Gregorius ad Ioannem episcopum iniuste excommunicantem, inter cetera scripsit, dicens : Cassatis prius, atque ad nichilum redactis predicte sententie tue decretis, ex beati Petri apostolorum principis auctoritate, decernimus triginta dierum spatio sacra te communione priuatum, ab omnipotente Deo nostro tanti excessus ueniam cum summa penitentia et lacrymis exorare. Quod si hanc sententiam nostram cognouerimus implesse remissius: non iam tantum iniustitiam, sed et contumaciam fraternitatis tue cognosces, iuuante Domino, seuerius puniendam. Et item idem quosdam episcopos excedentes, post inquisitionem, utrum excessus exsilio, uel depositione cuiusque sit dignus? in sex mensibus Dominici corporis et sanguinis  communione priuatos agere penitentiam in monasterio decreuit; ea conditione ut, si communione priuatis mortis contigerit imminere periculum, benedictio eis uiatici non negetur. De qua causa, ut idem alibi, et aliunde dicit, ostensa est nobis ira quam sequamur, apposita forma cui imprimamur.



CAPUT uI. Quod infantes in sua parochia baptizari prohibuit.

 Prohibuit quoque ut nemo paruulos in sua parochia, etiam in mortis urgentis periculo constitutos, baptizaret; sicut in petitione prefata continetur: cum ueritas dicat: Nisi quis renatus fuerit ex aqua et Spiritu sancto, non intrabit  in regnum celorum ; et Non uenit filius hominis animas perdere, sed saluare ; et item: Sinite paruulos uenire ad me, et nolite prohibere eos . Obuiam etiam decretis Siricii, Leonis, Gelasii, et Africani concilii. Nam de infantibus baptizandis, qui nondum baptizati noscuntur, quoties necessitas exegerit, regula ecclesiastica per beatum Siricium est prolata; cuius regule conclusio constat hoc modo : Nunc prefatam regulam omnes teneant sacerdotes, qui nolunt ab apostolice petre, super quam Christus uniuersalem construxit Ecclesiam, soliditate diuelli. Et S. Leo huius salutis singulare presidium nullo tempore unquam denegari decreuit .



CAPUT uII. Quod penitentiam et uiaticum morientibus dari uetuit.


 Nullum siquidem etiam ad ultimam penitentiam suscipi, et nulli uiatico munere subueniri, contra Nicenos et Africanos canones et decreta Siricii, et Innocentii atque Celestini, nec non et Leonis, uetuit, sicut in sepefata petitione habetur. Cum per se ueritas dicat: uenit Filius hominis querere et saluere quod perierat ; qui non uenit iustos, sed peccatores uocare in penitentiam . Multis uoce Domini reclamantibus, et Ecclesie catholice doctoribus, ut presidium regenerationis et penitentie, sacreque communionis in mortis periculo positis et petentibus, a  quoquam nullatenus denegetur. Et sacrum Nicenum concilium decreuit : Generaliter, inquiens, omni cuilibet in exitu posito, et poscenti sibi communionis gratiam tribui, episcopus probabiliter ex oblatione dare debebit. Et de prefatis apostolicorum pontificum ex hac causa decretis sanctus Leo papa iudicium protulit , ut si quis in illa commiserit, ueniam sibi deinceps nouerit denegari.



CAPUT uIII. Quod sepulturam mortuis in parochia sua denegari precipit.

 Sepulturam etiam mortuis, sicut in memorata petitione continetur, nimia inhumanitate contra sacras Scripturas, sacrosque canones  denegari precepit, cum sicut in historia ueneranda libri Regum legimus , etiam eorum corpora qui ad consultum Domini propter peccatum Saul, ob quod facta est fames in diebus Dauid tribus annis iugiter, crucifixi fuerant, laudabiliter sunt custodita a concubina Saul, ne lacerarentur ab auibus per diem, neque a bestiis per noctem, donec stillaret aqua super eos de celo: sicque sepulta sunt cum ossibus Saul et Ionathe. Et in Euangelio legimus quia, petente Ioseph, Pilatus iussit reddi corpus Domini Iesu, quem quasi nefarium petentibus Iudeis crucifigi adiudicauit : unde et cum iniquis, secundum Scripturam, deputatus est . Et Iudei, ne remanerent  etiam sceleratorum corpora in cruce die sabbati inhumata, obtinuerunt a Pilato  ut frangerentur eorum crura, et tollerentur. Et antiquorum Patrum regule, etiam eorum corpora qui sibi quolibet modo mortem intulerunt, uel qui pro suis sceleribus puniuntur, ad sepulturam, licet sine hymnis et psalmis, deferri precipiunt, et non sepultura in uentre matris omnium, id est terre, carere etiam talium cadauera preceperunt.



CAPUT IX. Quod de his excessibus monenti metropolitano suo obedire neglexit.

 Que audiens uehementer exhorrui, et proinde ad eum metropolitana sollicitudine semel et secundo litteras misi, monens et hortans illum ut  tam exitiabilem excommunicationem, et impietatis colligationem in suum et multorum periculum intentatam, quantocius solueret. Sed ad obediendum eum inuitare non ualui. Cum sanctus Bonifacius explanans capitulum Niceni concilii  ad Hilarium Narbonensem episcopum dicat : Aduertat caritas, adeo nos canonum precepta seruare, ut ita constitutio quoque nostra diffiniat, quatenus metropolitani sui unaqueque prouincia in omnibus rebus ordinationem semper expetat. Et Leo ad Theodorum Foroiuliensem episcopum: Sollicitudinis, inquit, tue is ordo esse debuerat, ut cum metropolitano tuo de eo quod querendum esse uidebatur, conferres: quia in causis que ad generalem obseruantiam pertinent, omnium Domini  sacerdotum, nichil sine primatibus oportet impleri. Certum est enim quoniam illa que de baptizandis paruulis, et de ultima penitentia, et uiatico munere ac mortuorum sepultura nulli deneganda, ex sacris regulis ad eum scripseram, ad generalem obseruantiam Domini sacerdotum pertinent. Contra que presumere non debuerat, et inconsulto presumens etiam ad primam commonitionem ex euangelica ueritate, et apostolica atque canonica auctoritate, et ex decretis apostolice sedis pontificum promulgatam, mihi qualicunque metropolitano suo suadenti, ut easdem colligationes impietatis dissolueret, obaudire debuerat, sancto Leone decernente: Qui, inquiens, scit se quibusdam prepositum, non moleste ferat aliquem sibi esse prelatum, sed obedientiam  quam exigit, etiam ipse dependat. Et sicut non uult grauis oneris sarcinam ferre, ita non audeat alii importabile pondus imponere. Et non debuerat obliuisci professionis et subscriptionis sue, ante ordinationem episcopalem: qui coram altari sancte Marie, et cunctis qui adfuerunt, non solum de Rhemensi ecclesia, et de Laudunensi parochia, uerum et de Rhemorum prouincia episcopis, et aliis diuersi ordinis uiris, secundum morem Rhemensis ecclesie, sicut soliti erant episcopi ordinandi subscribere, post catholice fidei professionem, de obedientia sua secundum sacras regulas erga Rhemorum metropopolim propria manu subscripsit; unde sacri canones dicunt: Si quis contra suam professionem ac subscriptionem  uenerit in aliquo, ipse se honore priuabit.



CAPUT X. Quod professioni cuidam subscripsit cum consensu episcoporum aliarum prouinciarum, postposito metropolitano.

Deinde sine mea, et cepiscoporum Rhemensis prouincie conscientia, in altera prouincia consensu episcoporum aliarum prouinciarum professioni subscripsit, et regi dedit: que ita se habet: Ego Hincmarus Laudunensis episcopus de hora ista in antea fidelis ero seniori meo Karolo, sicut homo per rectum seniori suo debet esse, et episcopus regi suo: et sic obediens quomodo homo per rectum seniori suo debet esse, et episcopus Christi secundum  meum sapere et posse ad Dei uoluntatem, et ad regis salutem, et ad statum . . . . . ad meam ipsius salutem H. Cum Africe prouincie canones dicant : Posteriores episcopi anterioribus deferant, nec eis inconsultis aliquid agere presumant. Et canones Antiocheni decerni metropolitanum et honore precellere, et nichil amplius preter eum ceteros episcopos agere, secundum antiquam a Patribus nostris regulam constitutam, nisi ea tantum que ad suam diecesim pertinent, possessionesque subiectas. Et si pro aliqua erga se causa, uel contentione sedanda huic professioni subscripsit, sine metropolitani tamen et cepiscoporum Rhemensis prouincie conscientia id agere non debuerat. Unde sanctus Innocentius ad uictricium episcopum decreuit  dicens : Si que cause uel contentiones inter clericos tam superioris ordinis quam etiam inferioris fuerint exorte, ut secundum synodum Nicenam congregatis eiusdem prouincie episcopis iurgium terminetur; nec alicui liceat , relictis his sacerdotibus, qui in eadem prouincia Dei Ecclesiam nutu diuino gubernant, ad alias conuolare prouincias. Quod si quis forte presumpserit, et ab ordine cleri submotus, et iniurarium reus ab omnibus iudicetur.

Quid sit autem reum iniuriarum iudicari in lib. u Sententiarum Pauli ostenditur: Qui per calumniam, inquit, iniurie actionem instituit, extra ordinem  puniatur. Omnes enim calumniatores, exsilii, uel insule relegatione, aut ordinis amissione puniri placuit. Et in lib. I Sententiarum eiusdem Pauli: Calumniator est, qui sciens prudensque per fraudem negotium alicui comparat; et in prefatis [f., priuatis] et in publicis iudiciis omnes calumniosi pro qualitate admissi plectantur. Interpretatio: Qui aut apud cinctos [f. ciuicos], aut apud priuatos iudices fuerit calumnie obiectione conuictus, non exspectata ordinis sententia, prout causa fuerit, supplicio subdatur. Et in suprascripto capitulo beatus Innocentius dicit: Si autem maiores cause in medio fuerint deuolute: ad sedem apostolicam, sicut synodus statuit, et uetus consuetudo exigit, post iudicium episcopale  deferantur. Et sanctus Gregorius ad uincentium [al., Innocentium] et ceteros episcopos, ait : Ut nemo cepiscoporum metropolitanum suum postponere in aliquo presumat: excepto si contra eumdem metropolitanum eos habere aliquid cause non contigerit: ut ob hoc sedis apostolice iudicium, si qui petere festinant, licentiam habeant, quod per canones etiam, antiquorum Patrum est institutione permissum. Nam de quibus canonibus et Innocentius et Gregorius hoc dicant, manifestissime claret; scilicet de Sardicensibus, de quibus et Gelasius . Ipsi sunt canones qui appellationem totius Ecclesie ad huius sedis examen uoluere deferri: ab ipsa uero nusquam prorsus appellari debere senserunt. Claret igitur  ex his sanctorum pontificum sententiis, quia, me postposito, iudicio uel hortamento aliorum, et aliarum prouinciarum episcoporum, Wenilonis Rothomagensis archiepiscopi, et Aenee Parisiorum episcopi, sine mea et cepiscoporum Rhemensis prouincie conscientia, prefate professioni subscribere, et regi dare non debuit. Nam etsi contra me aliquid habebat, aut apostolicam sedem adire, aut petitionem ueritate sub . . . . [leg. uidetur subnixam] debuerat mittere, et non me postposito, iudicio uel consilio episcoporum aliarum prouinciarum in altera prouincia professionem et subscriptionem regi porrigere.



CAPUT XI. Quod ineptam decretorum collectionem composuit, eidemque indebite subscripsit.

 Post hec querens adinuentiones ut se a metropolitana subiectione posset exuere, libellum de antiquorum Patrum scriptis ante sacros Nicene synodi, et aliorum sanctorum canones editis collegit: in quibus sententias inter se dissonas, et contra euangelicam, et apostolicam atque catholicam, et apostolice sedis auctoritatem immiscuit; et eidem libello sine metropolitani, et cepiscoporum Rhemensis prouincie conscientia et consensu subscripsit, et a clericis ecclesie sue, nec non et a parochianis presbyteris subscribi fecit; cum Africe prouincie canones dicant : Posteriores episcopi anterioribus deferant, nec eis inconsultis aliquid agere presumant: et qui putauerit, spretis maioribus,  aliquid presumendum, competenter esse ab omni concilio cercendum. Et Antiochenum concilium decernit : Metropolitanum et honore precellere, et nichil amplius preter eum ceteros episcopos agere, secundum antiquam regulam a Patribus constitutam, nisi ea tantum que ad suam diecesim pertinent, possessionesque subiectas. Et S. Leo ad Theodorum Foroiuliensem episcopum decreuit : Quia in causis que ad generalem obseruantiam pertinent omnium Domini sacerdotum, nichil sine primatibus oportet impleri.

In quo libello cum aliis diuersis, et sibi aduersis sententiis subscripsit, et a clericis parochie subscribi fecit, quia non possunt episcopi humano condemnari examine, quos Deus suo reseruauit iudicio. Et  item, ut uocato episcopo canonice in loco omnibus congruo, tempore synodali, ab omnibus comprouincialibus episcopis in sua prouincia audiatur. Qui, concordem super eo proferre debebunt sententiam. Quod et Antiocheni canones apertissime decreuerunt . Et item subscripsit et subscribi a clericis suis fecit, ut delatori aut lingua capuletur, aut conuicto caput amputetur. Et subiungens Leonis sententiam qua dicit : Hec itaque admonitio nostra denuntiat, quod si quis fratrum contra hec constituta uenire tentauerit, et prohibita fuerit ausus admittere, a suo se nouerit officio submouendum: nec communionis nostre futurum esse consortem, qui socius noluit esse discipline.  Ne quid uero sit quod pretermissum a nobis forte uideatur, omnia decretalia constituta tam beate recordationis Innocentii, quam omnium decessorum nostrorum, que de ecclesiasticis ordinibus, et canonum promulgata sunt disciplinis, ita a uestra dilectione custodiri debere mandamus, ut si quis in illa commiserit, ueniam sibi deinceps nouerit denegari. Et ita subscripsit: Hincmarus, Deo miserante, ecclesie Laudunensis episcopus, his sanctorum apostolice sedis Patrum decretis obtemperandum subscripsi. Qui quoque mihi eodem Deo auctore commissi sunt, et in his similiter sentiunt, solliciti seruare unitatem spiritus in uinculo pacis, hac mecum pace potiantur. Si uero aliqui secus, nolentes fieri socii huiusmodi discipline, nec habeantur participes communionis  nostre. Que premisse definitiones ab eo subscripte, quam sint contrarie inter se, atque aduerse euangelice ueritati, et apostolice auctoritati, nemo qui dubitet: cum sint de episcopis certa et manifesta in regulis sanctis iudicia. Et delatori aut lingua capuletur, aut conuicto caput amputari, sicut hic potestis uidere subscripsit, et qui ex suis secus, nolentes fieri socii huius discipline, non haberentur participes communionis sue. Cum Cyprianus in abusionum gradibus, et Innocentius in decretis suis ex apostolica sententia iudiciarie potestati gladium legaliter uindicem doceant esse permissum, quem ecclesiasticis ministris uel in bello, uel in seditione corripere, uel etiam portare, a maioribus nostris legimus non esse concessum . Et Dominus dicit: Benedicite maledicentibus uobis, et orate pro persequentibus et calumniantibus uos ; et Petrus, non reddentes malum pro malo, uel maledictum pro maledicto, sed e contrario benedicentes ; et Paulus: Non uos defendentes, karissimi, sed date locum ire . Et sanctus Gregorius in epistola ad Sabinianum diaconum Constantinopolitanum : Breuiter suggeras serenissimis dominis nostris, quia si ego in mortem Longobardorum me miscere uoluissem, hodie Longobardorum gens nec regem, nec duces, nec comites haberet, atque in summa confusione esset. Sed quia Deum timeo, in morte cuiuslibet hominis miscere formido. Et sanctus Augustinus ad Bonifacium Africe proconsulem:  Fas, inquit, non est, ut reus episcopi suggestionibus occidatur, qui uenie, si penituerit, reseruatur. Si non est fas ut reus episcopi suggestionibus occidatur, qui uenie, si penituerit, reseruatur; nefas est ut reus, qui uenie, si penituerit, reseruatur, ab episcopo ad mortem adiudicetur, et in mortis eius iudicio subscribatur: et episcopus, qui contra ecclesiasticum ordinem, et regularem disciplinam subscripsit, ut sacri altaris ministri huic mortis discipline nolentes fieri socii, non habeantur participes communionis sue: uidetur se huius iudicii subscriptione a communione ecclesiastica separasse, a cuius communione si se ministri altaris, subscribentes mortis iudicio, separassent, solidius  in communione discipline ecclesiastice perstitissent.

Unde beatus Ambrosius in epistola ad ualentinianum imperatorem, qui petebatur contra religionem Christianam legi subscribere: Conuenio iterum fidem tuam, conuenio mentem tuam, ne uel respondendum secundum huiusmodi petitionem gentilium censeas, uel in eiusmodi responsa sacrilegium subscriptionis adiungas: uox enim tua, manus tua, et subscriptio tua opus est tuum. Et antiquorum Patrum canones decreuerunt dicentes: Sepe principes contra quoslibet maiestatis obnoxios sacerdotibus negotia sua committunt: et quia sacerdotes Christi ad ministerium salutis electi sunt, ibi consentiant regibus iudices, ubi iureiurando supplicii indulgentia  committitur, non ubi discriminis sententia preparatur. Si quis etiam sacerdotum contra commune consultum discussor in alienis periculis exstiterit, ut reus effusi sanguinis apud Christum, et apud Ecclesiam perdat proprium gradum. Hic autem nullo comminante neque iubente, gratis subscripsit, ut delatori aut lingua capuletur, aut caput amputetur, et qui noluerit fieri socius huius discipline, nec habeatur particeps communionis sue. Et non suffecit illi ut subscriberet, quatenus conuicto delatori caput amputetur; uerum et ministros ecclesiasticos sue parochie, huic peruerse sententie fecit subscribere. Reclamante Gelasio in epistola ad Anastasium imperatorem : Dicit Apostolus, qui non solum non facienda faciunt, reos uideri, etiam qui  consentiunt facientibus. Legibus certe uestris criminum conscios, susceptoresque latrocinantium par iudiciorum pena constringit: nec expers facinoris estimatur, qui licet ipse non fecerit, facientes tamen in familiaritatem fedusque receperit. Hic autem et fecit, et facientes ad agendum contra regulas quosdam impulit, quibusdam persuasit. Hinc Apostolus: Sic enim peccantes in fratres, et percutientes conscientiam eorum infirmam, in Christum peccatis: et peribit infirmus in tua scicntia frater, pro quo Christus mortuus est . Et beatus Gregorius in Regula pastorali: Scire, inquit, prelatus debet, quia si peruersa unquam perpetrant, tot mortibus digni sunt, quot ad subditos suos perditionis exempla transmittunt. Unde necesse est ut tanto se cautius a  culpa custodiant, quanto per praua que faciunt, non soli moriuntur. Et item Gelasius in decretis ad episcopos per Dardaniam constitutos, ac si de his loquatur quos secum fecit subscribere : Sicut, inquit, in simili conditione constricti, non possunt complicem suum iudicare non iure damnatum, neque rei [al. om. rei] reum possunt competenter absoluere: sic illo iuste preuaricatore damnato, isti quoque pari iacent damnatione prostrati: neque inde nisi resipiscentes poterunt prorsus absolui; quia sicut per unum scribentem eorum omnium uulgata transgressio est, qui in eamdem perfidie ceciderant actionem; sic in uno eodemque qui pro omnibus scripserat, uel scribendo  omnium prodiderat uoluntates, transgressio est punita cunctorum.

Et quia sacrum Nicenum concilium metropolitanos singularum prouinciarum episcopos priuilegium habere decreuit. Unde Leo ad Anatolium dicit : Illa, inquiens, Nicenorum canonum per sanctum uere Spiritum ordinata conditio in nulla est parte solubilis. Sed et alia catholica concilia ita ab omnibus teneri diffinierunt: quia eorum immobilibus decretis contraria subscripsit, se, sibique complices a catholica communione segregasse uidetur. Sicut item Leo in epistola ad Pulcheriam Augustam  manifeste demonstrat dicens: Contra statuta canonum Paternorum, que ante longissime etatis annos in urbe Nicena spiritualibus sunt fundata  decretis, nichil cuiquam audere conceditur: ita ut si quis diuersum aliquid decernere uelit, se potius minuat quam illa corrumpat. Et quia, ut ipse beatus Leo, et ante illum Damasus, et Bonifacius, et post eum alii apostolice sedis pontifices scripserunt, iidem sacri canones, mansure scilicet usque in finem seculi leges, Spiritu Dei sunt conditi. Qui scilicet Spiritus, iuxta euangelicam et apostolicam ueritatem Spiritus est Patris, Spiritus est Filii, quia equaliter a Patre procedit et Filio, et totus est Patris, ac totus est Filii Spiritus; et Pater, et Filius, et idem Spiritus sanctus, quorum est una substantia, una uoluntas, et operatio; scilicet ipsa sancta Trinitas unus est Deus, ac Dominus. Constat quia a Patre, et Filio, et Spiritu sancto, tota uidelicet Trinitate,  uno Deo et Domino ipsi canones sunt conditi: a quibus qui per contemptum pertinaciter deuiat, in Patrem, et Filium, et Spiritum sanctum, unum Deum ac Dominum peccat. Et in hac subscriptione Apostoli est sententia Hincmarus, in qua sollicitus non fuit seruare unitatem Spiritus in uinculo pacis: sed sollicitus fuit dissoluere unitatem Spiritus, contra uinculum pacis. Dicit enim Apostolus, cuius sententiam subscriptioni sue peruerse inseruit: Solliciti seruare unitatem spiritus in uinculo pacis; unum corpus, unus spiritus, sicut uocati estis in una spe uocationis uestre . Unde beatus Gregorius: Ad unam igitur uocationis spem nequaquam pertingitur, si non ad eam unita cum proximis mente curratur. Est, inquit, Dominus ad Moysem, locus  penes me, et stabis supra petram. Locus quidem apud Dominum est sancte Ecclesie unitas, in qua super petram statur, dum confessionis eius soliditas utiliter tenetur. Hi enim in loco qui penes Dominum est, et super petram stant, qui per hereses, et per schismata ab unitate se Ecclesie non diuidunt. Quia ut sanctus Hilarus papa dicit : Non minus in sanctarum traditionum sanctiones committitur, quam in iniuriam ipsius Domini prosilitur. Et beati Leonis decernentis , quia in causis que ad generalem obseruantiam pertinent omnium Domini sacerdotum, nichil sine primatibus oportet impleri, non fuit socius discipline: unde timendum est ut non sit etiam consors communionis  sue: a cuius communione si fuerit alienus, cum his qui prefatis synodis interfuerunt, et quorum decreta conuelli fecit, ac per hoc, cum Ecclesia catholica communionem habere non poterit. Et in edicto quinti concilii scriptum est: Miramur eorum dementiam qui diuine Scripture contraria agunt, euidenter dicenti, quia equaliter horribilia sunt apud Deum impius et impietas eius. Actio enim cum actore punietur. Si autem similiter impietas horribilis est Deo, et ille qui impie agit, certe separatus est talis a Deo, et anathemati iuste subiicitur. Anathema enim nichil aliud significat, nisi a Deo separationem: sicut in ueteri et in Nouo Testamento iudicium de anathemate significat.



CAPUT XII. Quod in ea collectione sanctorum Patrum dicta sensusque corrupit.


Et in eo, de quo agitur, libello, sed et in illo, quem per Wenilonem quondam archiepiscopum mihi misit, quem paulo infra commemorabo  uerbis beati Gregorii, de quatuor errorum capitulis, de quibus ad Theoctistam patriciam scripsit , quibus dicit: Si qui uero sunt qui dicunt, quia compulsus quisquam necessitate se anathematizauerit, anathematis uinculo non tenetur; uerbis suis imposuit, immittens, et superadiiciens, aut contra ea que sub anathemate prohibita sunt, presumpserit. In eodem loco, ubi dixit: Si qui sunt igitur qui, sub nomine Christiano, hec que prediximus errorum  capitula, aut predicare audent, aut taciti apud semetipsos tenere, detruncauit, et peruertit ad suum sensum dicens: Si qui sunt igitur qui sub nomine Christiano hec predicare audent. Non timens sententiam sancte sexte synodi in duodecima actione prolatam hoc modo: Inueteratum Macarium in impietatis dogmatibus, et non solum uniuersam Christo amabilem plebem, que hanc a Deo conseruandam regiam urbem inhabitat euersione turbulenta potantem; testimoniaque sanctorum et probabilium Patrum falsantem, et quedam quidem abscidentem, quedam uero addentem, et secundum quod ei uidebatur, in deuio mittentem, piissimum et a Deo coronatum principem per oblata ab eo codicia, sed et a solis ortu usque ad occasum per litteras suas, et per  homines quos mittebat, uniuersos perturbantem, et a fide uera segregantem, et iuste atque rationabiliter pontificali habitu denudatum, nullatenus diuina regula de cetero suscepit in doctoris sede residere: ne ex hoc proprie sue hereseos musto iam recrudescere faciat intelligentiam, et fiant, iuxta quod scriptum est, nouissima illius hominis deteriora prioribus. Et Macedonius Constantinopolitanus episcopus ab imperatore Anastasio legitur expulsus, quoniam Euangelia falsasset, et maxime illud Apostoli dictum: Quod apparuit in carne, iustificatum est in spiritu ; et peruertisse ut legeretur, ut esset Deus, apparuit per carnem. Quales redarguit Paulus apostolus de se et suis sociis dicens: Non  enim sumus, inquit, sicut plurimi, adulterantes uerbum Dei . Adulterare est, inquit beatus Gregorius, uerbum Dei, aut aliter sentire quam de illo est, aut ex eo non spiritales fructus, sed adulterinos fetus querere laudis humane. Unde Gelasius ad episcopos per Dardaniam constitutos, de huiusmodi praue sentientibus scripsit : Quia maiores nostri [al., Que maiores nostri diuina inspiratione cernentes] necessario precauerunt, ut contra unamquamque heresim quod acta semel synodus [coacta synodus] pro fidei communione et ueritate catholica atque apostolica promulgasset, non sinerent nouis post hec retractationibus nubilari [mutilari]: ne prauis occasio preberetur, que medicinaliter fuerant statuta, pulsandi: sed auctore  cuiuslibet insanie ac pariter errore damnato, sufficere iudicarunt, ut quisquis [quisque] aliquando huius erroris communicator existeret, principali sententia damnationis eius esset obstrictus, quoniam manifeste quilibet uel professione sua, uel communione posset agnosci. Et post aliquanta: Quoniam idem ipse error, qui semel est cum suo auctore damnatus, in participe quolibet praue communionis effecto, exsecrationem sui gestat et penam.

Post prefati denique monstruoso libelli a se monstruose collecti suam suorumque subscriptionem, litteris quarum exemplar habeo, denuo illum commonui, ut ea que in parochia sua contra rationem et auctoritatem egerat, studeret corrigere. Sed admonitioni mee non paruit: cum dicat Apostolus:  Obedite prepositis uestris in Domino . Et sanctus Leo decernat, ut qui scit se quibusdam prepositum, non moleste ferat aliquem sibi esse prelatum.



CAPUT XIII. Quod frequenter admonitus excusare culpas maluit quam corrigere, et accusatus in synodo, non exspectato fine iudicii, fugam arripuit.

 Deinde ex epistolis Romane sedis pontificum ante Nicenam synodum scriptis libellum a se collectum, et 20 uersiculis in nomine domni regis Caroli titulatum, per uenerabilem quondam archiepiscopum Wenilonem, in Gundulfi uilla coram archiepiscopis qui adfuerunt, mihi direxit. De quo, illi, scripto respondi, cuius exemplar hic  habeo: monens illum, ut sacris canonibus et apostolice sedis decretis ex eisdem sacris canonibus promulgatis fidem accommodaret, et debitam obedientiam illis dependeret. Inde in Attiniaco Rhemensis parochie, illi coram episcopis, qui adfuerunt, dedi libellum in 55 capitulis, 44 uersibus titulatum, auctoritates ecclesiasticas continentem, contra illa que in prefatis suis duobus libellis collegerat: monens ut a talibus huiusmodi reprehensionibus se cohiberet; et se sacris regulis subdens, pacem et sanctimoniam, secundum Apostolum, sequi studeret. Is autem nullam inde mee admonitionis satisfactionem exhibuit. Quin potius rotulam prolixissimam de quadam capella, unde eum sepe litteris, pro reclamatione  ad me hominum ex sua parochia, monui: sed nichil profeci: et fabulis de Fimo presbyteri parochie sue, et uille ecclesie nostre; sed et de aliis mendaciter compositis, de quibus se ipse presbyter ad me non reclamauit, nec in aliqua synodo comprouinciali ullam rationem inde commouit, contextam, in eodem concilio mihi porrexit . De qua rotula loqui, in aliud tempus dignum duxi differre, ne uobis tedium deliramenta sua inferant, et ad necessariora uos deliberanda impediant. Sed et prefatum suum monstruosum libellum, a se et a suis subscriptum, in eadem synodo protulit, quem ibidem accipiens, hactenus seruo.

Et cum me uidi post tot admonitiones nichil apud eum posse proficere, schedulam porrexi in synodo  decem prouinciarum , ab eisdem uenerandis episcopis querens consilium quid contra suam pertinacem contumaciam agere possem: et que illi . . . sue contra colligationes sue impietatis direxeram, contra illis nota feci. Unde et ab eadem synodo conuentus, quoniam iniuste ac irregulariter tantas et tales excommunicationes facere presumpsit, dedit mihi in eadem synodo professionis sue libellum de regulari obedientia sua, quem habeo, qui ita se habet: Priuilegio Hincmari metropolitani prouincie Rhemorum ecclesie secundum sacros canones et decreta sedis apostolice ex sacris canonibus promulgata, pro scire et posse me obediturum profiteor, subscribo. Et ex eo quod sui homines se ad regem reclamauerunt, quoniam ab eis sua  beneficia, que apud antecessores suos, et apud eum proseruierunt, iniuste et irrationabiliter abstulisset, post datum mihi libellum in synodo de regulari obedientia sua, electos iudices episcopos apud me expetiuit: et tres, secundum Africanum concilium, scilicet Actardum, Ragenelmum, atque Ioannem a me sibi designatos suscepit; et eorum, atque aliorum Deum timentium, iudicio, in domni regis, sicut postulauit, presentia, de quibusdam decretum fuit, ut beneficia sua que irrationabiliter perdiderunt, recuperare deberent. Tota autem eorum causa, usque ad alium tractatum, certis interuenientibus causis non diffinita, sed die alia diffinienda, remansit. Et ante diffinitionem contra sacros canones, sine ulla necessitate uel ratione, noctu fuga lapsus, regularem  diffinitionem exspectare contempsit. Unde sacri canones Africani concilii de Quoduultdeo, qui antequam aut iudices electos expeteret, aut etiam in rationem contra conquirentem aduersum se introisset, rationem subterfugiens discessit, decreuerunt dicentes : De Quoduultdeo, inquiunt, episcopo Centuriensi, quoniam [al., quomodo] aduersarius ipsius cum se petisset, introduci ad concilium nostrum, interrogatus uellet cum eo apud episcopos experiri, primo promiserat; et alia die respondit, hoc sibi non placere, atque discessit. Placuit omnibus episcopis, ut nullus eidem Quoduultdeo communicet, donec causa eius qualem potuerit terminum sumat.  Nam adimi ei episcopatum, antequam cause eius exitus appareret, nulli Christiano uideri iure potuit [al., potuisset]. Et item dicit : Ut per episcopos iudices causa finiatur, siue quos eis [quin inter se conquirentibus] primates dederint, siue quos ipsi uicinos ex consensu delegerint. Si autem ex communi placito uicinos iudices elegerint, aut unus eligatur, aut tres: aut si tres elegerint, aut omnium sententiam sequantur, aut duorum. A iudicibus autem, quos communis consensus elegerit, non liceat prouocare: et quisquis probatus fuerit pro controuersia nolle obtemperare iudicibus, cum hoc prime sedis episcopo fuerit probatum, det litteras ut nullus ei communicet episcoporum, donec  obtemperet. Et Carthaginense dicit concilium : Ut quisquis episcoporum accusatur, ad primates prouincie ipsius causam deferat accusator. Et post aliquanta: uerum tandiu post mensem secundum non communicet, donec purgetur. Si autem ad concilium uniuersale anniuersarium occurrere noluerit, ut uel ibi causa eius terminetur, ipse in se damnationis sententiam dixisse iudicetur. Tempore sane quo non communicat, nec in sua ecclesia, uel parochia communicet. Et iam transactus est annus ex quo a me, suo metropolitano, prefatos iudices electos expetiit, et accepit; et causam sue accusationis regulariter exsecutus non fuit. Et dilata est hactenus ex eo sententia Africani concilii, de  Maximino episcopo promulgata : De Maximino, inquit, Bacagensi [al., Maximiano Bagaiensi], et ad eum, et ad ipsam plebem placuit de concilio litteras dari, ut et ipse ab episcopatu discedat, et illi sibi alium requirant.



CAPUT XIu. Quod fugam illam infirmis rationibus excusare conatur.

Et cum hec ita se habeant, idem frater mihi rescribens, multis allegationibus se necessitate compulsum, et persecutionem declinantem fugisse asseuerat, sicut sua scriptura, quam hic habeo, prodit. uidelicet, quia omnes homines sui banniti fuerunt ad causas, ita ut nec unus, dum rediret ad mansionem,  illum sequi permissus sit: Nortmanno hoc agente pro uilla Pauliaco, eo quod illam concessione regia, et apostolica etiam, ut scirem, auctoritate recipiens, illum iidem sui homines in eamdem uillam secuti sunt. Et in eisdem suis allegationibus ponit testimonia ex epistola Iulii pape in Athanasii pro fuga defensione : Quia Dominus quando Pharisei consilium fecerunt aduersus eum ut eum occiderent. Sciens autem iehsu discessit inde. Et discipuli propter metum Iudeorum recesserunt, celantes seipsos. Et Paulus in Damasco a principe gentis quesitus, de muro in sporta depositus est, et manus querentis effugit . Sed utrum pro eo si Franci homines ad iudicia suis legibus  uocabantur, ut quod contra legem fecisse querebantur, aut legibus emendarent, aut legaliter defenderent, fugere illum oportuit, an non, causa in promptu est. Et utrum premissa testimonia, sue quam dicit persecutioni, sueque cause ac persone, uel persecutoris sui persone, quam specialiter signat, sed et aliis personis se persequentibus a se designatis conueniant, an non, ratio manifeste demonstrat. De fuga uero Athanasii, et quando, ac qualiter, uel pro quibus, episcopis uel ministris Ecclesiasticis fugiendum sit, beatus Augustinus in epistola ad Honoratum episcopum inter alia dicit: Fortasse quis dicat ideo debere fugere Dei ministros talibus imminentibus malis, ut se pro utilitate Ecclesie temporibus tranquillioribus seruent. Recte hoc fiet a quibusdam,  quando non desunt alii, per quos suppleatur ecclesiasticum ministerium, ne ab omnibus deseratur. Quod fecisse Athanasium supra diximus. Nam quantum necessarius fuerit Ecclesie, quantumque profuerit quod uir ille mansit in carne, catholica fides nouit, que aduersus Arianos hereticos ore illius et amore defensa est. Sed quando est commune periculum, magis timendum est ne quisquam id facere credatur non consulendi uoluntate, sed timore moriendi: magisque fugiendi obstet exemplo, quam uiuendi prosit officio: nulla ratione fugiendum est. Et item post aliquanta: Quicunque igitur isto modo fugit, ut Ecclesie necessarium ministerium non desit, facit quod Dominus precepit, siue permisit . Qui autem sic fugit, ut gregi Christi ea  quibus spiritualiter uiuit alimenta subtrahantur, mercenarius ille est, qui uidet lupum uenientem et fugit, quoniam non est ei cura de ouibus .



CAPUT Xu. Quod res Ecclesie que controuertuntur, regi concessit Nortmanno tradendas.

De eo quod scripsit, me scire eamdem uillam illi concessione regia, et apostolica etiam auctoritate sibi redditam, quod in eius litteris legi, hoc me scire non denego. Dicit enim ibi, ad petitionem uirorum uenerabilis memorie Conradi, et Rodolfi, se eamdem uillam concessisse regi, ut eam Nortmanno, qui antea illam tenuerat, beneficiaret. Superadiiciens in responsione sua, quia si ipsam uillam in alodem haberet, quidquid regis esset uoluntatis ex ea facere  gauderet; quia illud uoto regis non obuiabat, nec inde ei periculum anime imminebat. Ceterum quando illam concessionem de rebus Ecclesie sue fecit, nec mea conscientia, uel cepiscoporum Rhemensis prouincie; sed nec cum consensu presbyterorum ac diaconorum Laudunensis Ecclesie, sicut precipiunt canones, fecit. Sed et hoc inde scio, quod in domni apostolici epistola exinde legi. Et quia quando Nortmanno ipsam epistolam ostendam, dicens illi, quia nisi ab ipsis rebus Laudunensis Ecclesie quas inuaserat, se mox exueret, illum secundum iussionem domni apostolici excommunicarem: coram plurimis episcopis mihi respondit, ut pro amore, et honore Dei, et sancti Petri, ac domni apostolici  illum non excommunicarem, quia nec meus parochianus erat, et ipsas res non inuaserat; et habebat inde auctorem, qui illi eas beneficiauit: et si ipse suus auctor eas illi contradiceret, nichil postea se inde presumeret.



CAPUT XuI. Quod falso dicit se detentum fuisse ne Romam, quo appellabat, adiret.

Dicit etiam in eodem scripto suo Hincmarus, ideo se ab Attiniaco fugisse, quia Siluaci memor fuerat, ubi et ego adfui, quod illi nichil profuit, sed obfuit: quia pro eo solummodo retentus fuit, ne Romam domni apostolici preceptis obediens iret: quod a seculo non est de episcopo ab episcopis auditum. Unde respondi, quia nec tunc, sicut pro certo  scio, et illi mecum sciunt qui adfuerunt, nec unquam, prout reminisci ualeo illum Romam appellasse pro quacunque causa audiui. Tunc autem ad synodum, que in proximo futura erat, inuitatum audiui. Sed et multorum diuulgabatur oribus, quia cum Lothario agebat, quatenus Ecclesiam sibi commissam, et oues sibi creditas desereret, ut ad Lotharium iret, et in regno illius honores obtineret. uerumtamen, ex hac causa nullam rationem tunc cum domno rege habui; sed et domnus rex nichil inde tunc mihi dixit.



CAPUT XuII. Quod post fugam Hincmaro Rhemensi per litteras significauit se Romam euocare a pontifice, quibus ab eodem Rhemensi responsum est. Et quod contra suam professionem uenit.

 Is autem frater Hincmarus, postquam electos iudices, a me regulariter, ut scripsi, datos sibi suscepit, et incaute ac inhoneste noctu fuga lapsus abscessit, pitaciolum irrationabiliter confectum, et manu sua subscriptum, ac prefate professioni sue usquequaque contrarium, per Ermenoldum diaconum suum uI Non. Iul. III indict. mihi transmisit, quod ita se habet: Reuerendissimo Rhemorum archiepiscopo Hincmaro, sancte Laudunensis Ecclesie Hincmarus Deo miserante episcopus, debitam in Christo deuotionem. uos scitis quia ab uniuersali sancte Romane Ecclesie papa, patre quoque nostro et magistro Adriano bis uocatus existo. Et uos ipsi in quaternionibus mihi a uobis in Attiniaco palatio  coram archiepiscopis, et episcopis qui affuerunt datis, quod ad eamdem sedem uenire totidem uocatus detractem, me reprehendistis: si uitio scriptoris pro detrectem, quod est dissimilem, uel differam, detractem, quod ualde tractem non ab re accipi potest, intercharaxatum non fuit. Unde uos nunc pro amore Dei omnipotentis, et reuerentia sancti Petri exposco, sicut et in eadem synodo in Attiniaco a uobis conuocata, quod impetrare non ualui, expostulaui; ac iam etiam per integrum efflagitaui annum: et precipue in synodo apud uermeriam palatium olim ab horno habita obsecrando declamaui. Et que sequuntur. Ego Hincmarus sancti Laudunensis Ecclesie episcopus sponte subscripsi.

 De quo pitacio latius in quaterniunculis, ut supra dixi, ei datis respondi: et quia nunquam uel nusquam apostolicam sedem eum adire prohibui. Insuper etiam illum, sicut et ipse scripsit, cur iussionem inuitationis domni apostolici prosecutus non fuerit, reprehendi. Qui undicunque sibi uisum fuit, cum de suis insolentiis increpatus est, licentiam eundi Romam petit, uel sedem apostolicam appellat. Quando uero rex, et episcopi sunt sibi placabiles, de ipsa licentia nichil dicit, nec sedem apostolicam appellat: cum sacri prefigant canones qualiter, et unde, et ubi appellare debeat episcopus apostolicam sedem. Et anno preterito, postquam in Attiniaco libellum de sua regulari obedientia mihi porrexit in synodo, sedem apostolicam non appellauit, nec de licentia  illuc eundi aliquid dixit. Sed cum commotus inhoneste inde discessit, premissum pitaciolum de licentia Romam eundi, circa Kalend. Iulias mihi direxit. Postea uero nichil mihi inde mandauit, nec quando mecum locutus fuit, inde aliquid dixit. Sed et cum domno rege in subsequenti mense Septembrio in Siluaco, et in mense Octobrio Rhemi, ubi et ego fui, et domni apostolici missi ibi fuerunt, et inde nichil dixit. Deinde mense Februario in Compendio cum domno rege per aliquot dies fuit, et ego etiam illic fui. Postea uero mense Aprili apud Siluanectis cum domno rege fuit. Et demum in Siluaco per aliquot dies cum domno rege fuit, et ego etiam ibi fui, et nichil inde dixit. Et iam plures Kalende mensis Augusti pertransierunt ultra placitum quod ei  domnus apostolicus misit, mandans ut ultra illas Kalendas non remoraretur quin Romam pergeret. Scripsi etiam illi, quia insulse scripserit, quoniam si licentiam ei eundi Romam apud regem non impetrarem: Abhinc ut archiepiscopo cepiscopus obtemperare debet, canonice mihi obsequi non posset. Et quia contra rationem hoc dixit, ei ex epistolis beati Leonis ostendi; et ut decretales epistolas quas beatissimi pape diuersis temporibus ab urbe Roma pro diuersorum patrum consolatione dederunt, de quibus  illum commonui, ut secundum dictum beati Gelasii uenerabiliter susciperet, et sacra concilia,  ut Gelasius, et ceteri catholici uidelicet, doctique pontifices decreuerunt, inuiolabiliter conseruaret, illi suasi.

Et de eo quod scripsit, quia quod apostolica sedes de eo uoluit, ac disposuit, Remigio et Arduico archiepiscopis committere, commisit: scilicet ut per eos domni apostolici epistola, unde illi mandaui, ad domnum regem perueniret, et ipsi eius causam agerent: illi non credo, quoniam epistola domni apostolici mihi directa aperte demonstrat, illam de qua oblique sategit, mihi misisse, ut ego illius, uidelicet suffraganei mei, causam agerem apud regem: quatenus et apostolica sedes uigorem proprium retineret, et a se concessa aliis iura sua non demeret.

 Et his, ut premisi, subscribens, illi professioni et subscriptioni quam coram episcopis decem prouinciarum in synodo apud Attiniacum professus fuerat, et manu propria subscripserat; scilicet, quia priuilegio metropolitano prouincie Rhemorum Ecclesie secundum sacros canones, et decreta sedis apostolice ex sacris canonibus promulgata pro scire et posse se obediturum, contraria profitendo subscripsit. De qua professione atque subscriptione in eadem synodo mihi data, sanctus Leo in epistola ad Septimum episcopum dicit : Saluberrimum est, inquit, et spiritalis medicine utilitate plenissimum, ut siue presbyteri, siue diaconi, uel cuiuslibet [al., siue alii] ordinis clerici, qui se correctos uideri uolunt, errorem suum, et ipsos erroris  auctores damnari a se sine ambiguitate fateantur; ut sensibus prauis, et dudum peremptis nulla aspirante [al., nulla sperandi] supersit occasio, nec ullum membrum Ecclesie talium possit societate uiolari, cum per omnia illis professio propria ceperit obuiare. In qua professione et subscriptione sua confratres et uenerabiles cepiscopi nostri, consulentes duritie animi sui, et supportantes eum in caritate, noluerunt eum exaggerare de preteritis; sed tantum futuram correctionem profitendo et subscribendo promitteret. Attendentes quod B. Gregorius in pastorali Regula dicit: Quia plerumque quos fortis pigmentorum potio curare non ualuit, ad salutem pristinam aqua tepens reduxit: et nonnulla uulnera que curari incisione ferri nequeunt,  fomentis olei sanantur: et durus adamas incisionem ferri minime recipit, sed leni hircorum sanguine mollescit.

Et hac professione quam subscripsit, quia si ei licentiam eundi Romam, quo illum uel quemquam nunquam uel nusquam uolentem ire prohibui, apud domnum regem Carolum non impetrarem, mihi ex tunc, ut archiepiscopo cepiscopus obtemperare debet, canonice scirem illum obsequi non posse: subiungens: Ego Hincmarus S. Laudunensis Ecclesie episcopus sponte subscripsi: illam quam in synodo decem prouinciarum apud Attiniacum habitam mihi dedit, quantum in ipso fuit, destruxit. Sicut B. Leo in epistola ad Leonem Augustum , etiam tantus pontifex de se dicens, ostendit:  Secundum apostolum  si que destruxi, hec edifico, preuaricatorem me constituo, et eis me ultionum conditionibus subdo, quas non solum auctoritas beate memorie principis Martiani, sed etiam ego mea consensione firmaui. Destruxit enim in prefata synodo inobedientie preterite insolentiam, edificans profitendo et subscribendo futuram secundum sacros canones erga sue metropolis priuilegium obedientiam. Quam iterum hac preuaricationis sue professione atque subscriptione destruere, et annullare sategit, et pristinam suam insolentiam, rediuiuo furore resuscitauit, ac per hoc se preuaricatorem constituit.

Quas omnes professiones et subscriptiones suas  sapientia uestra insimul conferat, et quod de subscriptione uel professione subscribentis ac profitentis, et negligentis atque refragantis sanctus Spiritus, per eos in quibus locutus est, et qui cum Deo in celo regnant, et in terris miraculis coruscant, decreuerit, sollicita mente recogitet atque diiudicet. Ait enim sacrum Carthaginense concilium : Si quis contra suam professionem uel subscriptionem uenerit in aliquo, ipse se honore priuabit. Quid enim in hac nouissima subscriptione sua sacris canonibus et suprascriptis professionibus et subscriptionibus suis contraria, congruentius referri potest, qua dixit: Ego Hincmarus contra meam professionem, uel subscriptionem ueniens, sponte me honore priuaui?

 Sed forte dicet, alias subscriptiones se inuitum, atque coactum fecisse. Et quid dicet de illa subscriptione, qua libello compilationum suarum, nullo petente, uel sperante, subscripsit, et ab aliis quibusdam inuitis subscribi fecit? Illi nempe qui de uerborum differentiis loquuntur, sicut Nonius Marcellus Peripateticus, in libello de compendiosa doctrina , dicit: Hoc distare inter confiteri et profiteri autumant, quod confiteri uoluntatis est, profiteri necessitatis, et coacti. Sed non illi hoc ad uoluntatem suam succurrit, qui contra suam professionem et subscriptionem uenit. Cum sanctus Leo, sicut multoties in illius inuenitur epistolis, ab unanimitate catholice pacis exorbitantes, professionem cum absolutissima subscriptione coram omni  clero, et uniuersa plebe, dare precipiat. Et sanctus Gregorius in epistola ad Theoctistam patriciam , de his qui dicebant, quia si compulsi aliqui de quibus iuste reprehendebantur, anathematizare se, dicerent, anathematis uinculo nullo modo teneri, manifestissime dicat: Et si sunt, inquiens, qui certissime talia sentiunt uel tenent, quia Christiani non sunt, dubium non est: eosque et ego, et omnes catholici episcopi, atque uniuersa Ecclesia anathematizamus, quia ueritati contraria sentiunt, et contraria loquuntur.



CAPUT XuIII. Quod schedulam fictam quasi ab episcopis concilii Tullensis conscriptam obtulit, cui rescripsit Rhemensis adhortans ad patientiam, et maturam rerum cognitionem.


Denique ad hec Xu Kalend. August., indictionis 3, misit ad me apud Pontigonem, Heddonem Ecclesie sue prepositum, et per eum schedulam quamdam mihi direxit, quam habeo sub chirographo: cuius partem coram episcopis qui adfuerunt, Remigio scilicet, Harduico, Francone, Odone atque Willeberto, et aliis ecclesiasticis uiris referendam illi donaui; ne postea mihi eamdem schedulam, si uellet, misisse negare ualeret. Que confecta est quasi ex nomine synodi apud Tusiacum: quam antequam per Heddonem clericum suum acceperim, nunquam uidi, et nunquam uel nusquam audiui; sed nec qui adfuerunt episcopi, eam se uidisse et audisse  dixerunt. Cui schedule ab episcopis qui prefate synodo interfuerunt, multifarie multisque modis: sed et a se asserit esse subscriptum; que in quibusdam, sacris regulis contraria, et sue excommunicationi quam fecerat in parochia sua, est consona. Dicitur enim ibi de damnato, ut dum uiuit, ita a cetu et societate fidelium remotus, a corpore et sanguine Domini separatus, ut nec in finem communionem accipiat, neque corpus ipsius more fidelium cum oblationibus et psalmis atque hymnis ad sepulturam deducatur. Et aliquanto inferius: Habeantque principes et iudices hanc in populo Dei diligentiam, ut ubicunque tales in potestate eorum ab episcopis requisiti fuerint, absque mora eis exhibeant, ne forte si dissimulauerint, aut mandatum  episcopi contempserint, ab Ecclesia Dei proiecti, nec sepulturam cum fidelibus recipiant. Et aliquanto supra istam sententiam: Si clericus tanti cupiditate sacrilegii corruptus, aut laicus quicunque hac iniquitate deceptus fuerit, et cognoscens damnationem suam penitentie remediis secundum ordinem et dispositionem sui episcopi se submiserit, uolumus ut peruasa et presumpta secundum qualitatem in simplum, aut in duplum, aut in triplum, aut in quadruplum ecclesie cui damnum illatum est, primum restituat. Inde pro sacrilegio ab episcopo suo consilium salutis, et penitentie modum suscipiat. Que constitutio restitutionis, saluo legum iure contraria esse dignoscitur decretis beati Gregorii ad Augustinum Anglorum episcopum interrogantem : Obsecro quid pati debeat, si quis aliquid de ecclesia furto abstulerit? Responsio beati Gregorii hinc post aliquanta: Addis etiam quomodo ea que furto de ecclesiis abstulerint, reddere debeant? Sed absit ut ecclesia cum augmento recipiat, quod de rebus terrenis uidetur amittere, et lucra de uanis querat.

Que schedula, ut ostendi, ecclesiasticis ordinationibus contraria, etiam et ex hoc mendax esse patenter ostenditur, quia eorum episcoporum nomina ibi habentur subscripta, qui nondum erant episcopi: et etiam duorum episcoporum nomina ex una ciuitate, et uno tempore ibi sunt posita: et eorumdem episcoporum nomina qui successerunt ante nomina suorum decessorum ibi ponuntur. Habetur enim ibi  nomen Christiani Autissiodorensium, et longe post Abbonis item Autissiodorensium, cui Christianus successit. Et inscribitur ibi nomen Rainelmi Nouiomagensium, qui nondum erat episcopus: deinde longe post, nomen Immonis Nouiomagorum inscribitur, cui Rainelmus successit. Et aliorum episcoporum ibi habentur nomina, qui eidem synodo non interfuerunt. Et nos qui interfuimus, sed et se nobiscum his subscripsisse mendaciter dicit, quibus non subscripsimus. Unde uidendum est si illi conueniat, quod Africanum decreuit concilium de episcopo qui Donatistis se communicasse mentitus fuerit : ut si probatum fuerit eum de communione illorum fuisse mentitum,  dicendo eos communicasse, quos, eo sciente, non communicasse constiterit, etiam episcopatum amittat.

Et postquam idem prepositus Heddo mihi prefatam schedulam dedit, dixit inter cetera, seniorem suum mihi mandasse, quia non posset dimittere, ut homines suos qui res de sua ecclesia tenebant per potestatem et uerbum regis, non excommunicaret. Quoniam altera uice quando domno apostolico mandauit de Nortmanno, hoc ei remandauit domnus apostolicus, ut prius inde fecisset suum ministerium, et tunc se reclamasset. Et hoc ideo hactenus dimiserat, donec hoc mihi mandaret, ut scirem quia nunc inde suum ministerium faceret unde inter cetera ei scripsi: Age, frater carissime, quod  episcopalem condecet grauitatem, exspectans donec prouincialem synodum, cuius iam tempus in proximo est, conueniamus; in qua fauente ac cooperante Domino, secundum decreta beati Gregorii, et de indecentibus [al., incidentibus] causis disceptatio, et sit salubris de ecclesiastica obseruatione collatio, quatenus dum per hoc et preterita corrigentur. Et que sequuntur in epistola Hincmari ad Hedddonem usque ad finem.



CAPUT XIX. Quod post fugam ab Attiniaco, relicto Ecclesie iudicio seculares iudices a rege expetiit, et iudicata retractari fecit.

Et euoluto duorum circiter mensium spatio, postquam noctu aufugit ab Attiniaco, ante diffinitionem  causarum, de quibus apud metropolitanam auctoritatem electos iudices expetiuit: quibusdam machinationibus exquisitis ab eo iussio est principalis elicita, ut de quibus electos iudices, secundum sacros canones accepit, non solum eorum querela, quorum causa usque ad alium tractatum diffinienda remansit, uerum, et que, ut dixi, in domni regis presentia electorum iudicum sententia decisa fuerunt, sine metropolitani conscientia, sineque canonico et episcopali iudicio, per iudices seculares, Helmigarium scilicet mercati palatii te lonearium, et Flotarium, ac Ursionem uillarum regiarum maiores refricarentur, contra canones, qui ab ecclesiasticis ad maioris auctoritatis ecclesiasticos iudices, et non a maioribus ad minores, nec ab ecclesiasticis ad seculares; neque  a consensu partium electis prouocari permittunt. A quibus secularibus iudicibus a se petitis, quedam ex diffinitis refricata et immutata, quedam uero ex diffiniendis sunt diffinita, adinuentitia reputatione, sicut ab ipsis qui in eodem placito fuerunt, dicitur de non necessariis et inconuenientibus iuramentis reperta: et ab eo, coram predictis iudicibus ipsis, siue accusatoribus, quos contra electos iudices, sicut expetierat, suscepit, proposita: quatenus et is, de quo legaliter ac regulariter diffinitum fuerat, ut beneficium suum haberet, quod contra rationem et equitatem perdiderat, eadem adinuentione dimitteret: et illi quibus iudicatum fuerat, ut quoniam is post expetitum electorum iudicium, idem iudicium subterfugit,  beneficia sua usque ad legalem diffinitionem tenerent, beneficia ipsa desererent, et ipse quod inceperat, euindicaret. Cum sicut ei non licet, de accusatione siue criminalis, siue ciuilis cause, relicto ecclesiastico, publico purgari iudicio; ita etiam non licet illi postposito, uel contempto ecclesiastico iudicio, ad secularia iudicia conuolare: uel quemcunque, uel etiam laicam personam pertrahere; neque ad forum suum sequi, si ipsa persona laica consenserit ecclesiastico subire iudicio. Sicut lex ualentiniani, quam probat Ecclesia, demonstrat dicens: Clericus si aliquem lite pulsauerit, in foro illius quem ad iudicium prouocat, audiatur. Si tamen pulsatus non acquieuerit ad presbyteri et episcopi uenire iudicium. Et sanctus Leo [imo Leo  Bitur. A.] ac Romana synodus in epistola Sarmationi, Caratoni, Desiderio, episcopis et presbyteris omnium ecclesiarum intra prouinciam Tertiam [al., Thraciam] constitutis directa, dicit: Si clerus laicum pulsat, prius se audiri ab episcopis poscat: tum si petitioni sue laicum uiderit obuiare, ex permisso episcopi sui in seculi moderatoris [moderatores] disceptatione confligat. uidelicet, non per se, sed per aduocatum, sicut leges et regule sacre decernunt. Et quod non licet cuiquam clerico, minime autem licet episcopo. Quoniam ut sanctus Hilarus papa in suis decretis dicit : Reatu maiore delinquit qui potiore honore perfruitur: et grauiora facit uitia peccatorum sublimitas dignitatum. Et Africanum concilium decreuit  : Placuit, inquiens, ut quicunque, scilicet clericorum, cum quibus et episcopalis ordo connumeratur, ab imperatore cognitionem iudicum publicorum petierit, honore proprio priuetur. Si autem episcopale iudicium ab imperatore postulauerit, nichil ei obsit. Et Carthaginenses canones in tertio concilio : Cui, inquiunt, ad eligendos iudices undique Ecclesie patet auctoritas, ipse se indignum Ecclesie consortio iudicat, qui de uniuersa Ecclesia male sentiendo, de iudicio seculari poscit auxilium: cum priuatorum Christianorum causas Apostolus etiam ad Ecclesiam deferri, atque ibidem terminari precipiat. Et item Carthaginenses canones precipiunt, ut quisquis episcoporum, presbyterorum,  et diaconorum seu clericorum, cum in Ecclesia ei fuerit crimen institutum [al., intentatum], uel ciuilis causa fuerit commota, si relicto ecclesiastico iudicio, publicis iudiciis purgari uoluerit, etiamsi pro ipso fuerit prolata sententia, locum suum amittat; et hoc in criminali [al., criminali iudicio]: in ciuili uero, perdat quod euicit, si locum suum obtinere maluerit.

Unde sanctus Leo cum synodo Rome habita predictis episcopis Sarmationi, Caratoni, Desiderio, et presbyteris omnium ecclesiarum intra prouinciam Tertiam [Thraciam] constitutis, suis subscriptionibus hec que sequuntur misit: Tantam seculi potestates circa sacerdotalem ordinem reuerentiam  preualere uoluerunt, etiam hi [al., tanta reuerentia preualere, etiam hi] quos sub imperiali nomine terris diuina potentia preesse precepit, ut ius distringendorum [al., distinguendorum] negotiorum episcopis sanctis iuxta Diualia constituta permiserint. Quod cum et iuris antiqui edictis, et illatis [al., illibatis] frequentius sit legibus confirmatum, presenti tempore a plerisque inuenimus fuisse calcatum. Nam pretermisso sacerdotali iudicio, passim ad examen secularium [al., seculare] transierunt. Quocirca nobis uisum est, ut hanc et sacrarum legum [al., sacre legis], et nostri ordinis contumeliam, et ad presens ulcisceretur plena districtio, et obseruandam formulam constitueret in futurum. Censemus itaque, ut quicunque pretermisso sacerdote  ecclesie sue, ad disceptationem uenerit secularium, sacris liminibus expulsus, a celesti arceatur altario; neque nullus post hanc diffinitionem, que communi sedit arbitrio, quidquam sibi ultra prescriptum uindicare nitatur. Ita fieri [al., et ita fiet], ut et hi qui ante errauerunt, congrua emendatione se corrigant, et qui sub obseruatione clericali, celesti probatur seruire officio, ex clerico habendum [al., ex clero abiiciendum], si pretermisso sacerdotum iudicio, secularium adierit potestatem. Quod ideo singulos uniuersosque uolumus agnoscere, ut quod pleno iustitie et iuris ordine constitutum est, effectum totius firmitatis ex omnibus [al., in omnibus] clericorum negotiis sortiatur. Et paulo post: Leo episcopus subscripsi. uictorius episcopus subscripsi.  Eustachius episcopus subscripsi [al., Leo episc. scribit. uictorius episc. scribit. Eustach. episc. scribit]. Sic et ceteri qui adfuerunt episcopi subscripserunt.

De his autem que, ut premisi, diffinita fuerunt, et irregulariter sunt retractata, sanctus Leo in epistola ad Leonem Augustum per Philoxenum agentem in rebus directa dicit : Que patefacta sunt, querere; et que perfecta sunt, retractare; et que diffinita sunt, conuellere, quid aliud est, quam de adep is gratiam non referre, et ad interdicte arboris cibum improbos appetitus mortifere cupiditatis extendere? Unde attendendum est de tanta exaggeratione, quam sit graue quod admisit, in obtentis, que patefacta sunt, querere, et que perfecta sunt,  retractare, et que diffinita sunt, conuellere. Quod tante sapientie, et sanctitatis atque auctoritatis uir apostolice sedis pontifex reatui comparauit, qui, ut docet Apostolus, in omnes homines pertransiuit , et non nisi morte Filii Dei potuit expiari. Et uidendum si tale commissum sine ultione delata, absque periculo eorum quorum interest, ualeat pertransire.



CAPUT XX. Quod excommunicationi complicum Carlomanni post quartam admonitionem non subscripsit.

 Denique postquam Carlomannus a domno nostro Carolo rege  glorioso inconuenienter ac perniciose discessit, et multis filiis Belial sibi consociatis, regnum eiusdem domni nostri est depredatus: unde quantum potuimus, fideles illius qui in hoc regno commorabamur, sategimus. Sed et domnus noster rex postquam huc rediit, promissionibus paternis ac blanditiis, atque indulgentiarum largitione non modice laborauit, quatenus eumdem filium suum Deo et sibi restitui, et complices eius saluare ualeret. Sed cum ipse et nos episcopi regni eius qui adfuimus, nec terrores diuini iudicii, nec promissiones regni eterni ac temporalium honorum, apud eum et complices eius proficere uidimus: episcopale ministerium, quia ipse de Rhemorum diecesi non erat, sed diaconus prouincie Senonum existebat, in complices eius qui  de nostris parochiis erant ; sed et in eos qui in iisdem parochiis nostris multa scelera perpetrarunt, sententiam excommunicationis ecclesiastice, usquedum resipiscerent, iaculauimus. Quam sententiam ad archiepiscopos diuersarum prouinciarum dirigendam decreuimus, que ita se habet:

Hincmarus Rhemorum episcopus, etc. Carlomannus domni nostri Caroli regis gloriosi carne filius in diecesi Rhemorum ex aqua et Spiritu sancto regeneratus, etc., uide supra inter epistolas Hincmari Rhemensis.

Et quia frater Hincmarus Compendio fuerat, quando adhuc de Carlomanni et complicum eius conuersione tractabatur: et sine conscientia mea inde recessit: consilio et consensu cepiscoporum  nostrorum, qui ibidem mecum fuerunt, istiusmodi litteras ei, sed et aliis episcopis Rhemorum prouincie, qui corpore tunc nobiscum non erant, direxi. Hincmarus, etc. Te latere non potest quanta mala Carlomanni complices in Rhemorum, etc. uide epistolas Hincmari. Et direxi ei prefatam huic subiunctam epistolam . Deinde u Non. Februarias, uenit ad me Heddo prepositus suus, et quia sicut ei mandaueram, litteras sui consensus in hac excommunicatione canonica non direxit, per eum illi easdem litteras mihi dirigendas uerbo mandaui. Et euolutis plusquam triginta diebus, ex quo inde litteras accepit, remisi ad eum iterum litteras, mandans, ut ueluti anteriores, et ordinatione  posteriores sui, et etiam de longinquioribus partibus litteras sui consensus obedienter miserunt, diutius et ipse mittere non differret: aut certam et regularem rationem mihi rescriberet, cur iam tertio commonitus eas mihi mittere detrectaret. Ad quas mihi rescripsit hoc modo:

uenerabili Rhemorum archiepiscopi Hincmaro, etc. Quia adeo litteras mei consensus in excommunicatione a uobis facta requiritis, etc. Reliqua habes inter epistolas Hincmari Laudunensis, tom. CXXIu.

Unde inter cetera illi rescripsi hoc modo: Frater Heddo, etc. uide epistolas Hincmari Rhemensis.



CAPUT XXI. Quod deinde semel ac iteram eadem de re monitus obedire contempsit, et concilii Antiocheni canonem indiscrete exponit.


Postea III Nonas Maii uenit ad me clericus suus, nomine Teutlandus, quedam mihi de parte illius referens, que hic causa breuitatis omitto. Et dixi ei, ut episcopo suo diceret, quatenus sicut et litteris et uerbis iam illi mandaueram, litteras sui consensus in excommunicatione complicum Carlomanni mihi mittere diutius non differret: unde tunc quinta uice eum commonebam. Postea sexta uice litteris, quarum exemplar habeo , illum commonui, quatenus consensus sui litteras in excommunicatione canonica complicum Carlomanni mihi mittere diutius  non differret, qui obedire mihi more suo dedignatus fuit. Insuper in memorata rotula sua inter alia hinc mihi rescripsit: Cuius couti dedignamini concilio, petere non opere pretium habetis consensum., Et miror cur in hoc meum requiritis consensum, cuius non quesistis; imo spreuistis consilium. Cum Antiochenum decernat concilium: nec archiepiscopus sine ceterorum agat consilio sacerdotum: quod nullum excludit cepiscopum.

Non attendens quam indiscrete sententiam ipsius exponat concilii; quam discrete idem decreuit concilium, dicens : Placuit preter metropolitanum ceteros episcopos nichil amplius agere secundum antiquam a patribus nostris regulam constitutam, et reliqua. Que sit autem antiqua regula a nostris  patribus constituta, sancta Nicena synodus patenter ostendit , decernens, ut quoniam primatus et sollicitudo omnium Ecclesiarum in principatu beati Petri domini ore percepto, pertinet ad prime et sancte Romane sedis pontificem, ut Alexandrinus episcopus omnium sibi commissorum habeat potestatem . Similiter et apud Antiochiam, ceterasque prouincias sua priuilegia seruentur Ecclesiis. De quibus autem Ecclesiis dicat, et que, et qualiter priuilegia illis seruari debeant, prefatum Antiochenum demonstrat concilium : Per singulas, inquit, regiones episcopos conuenit nosse, metropolitanum episcopum sollicitudinem totius prouincie gerere: propter quod ad metropolim omnes undique qui negotia uidentur  habere, concurrant. Et Africanum concilium : Decreta, inquit, Nicena siue inferioris gradus clericos, siue episcopos ipsos suis metropolitanis apertissime commiserunt, et reliqua. Et sanctus Bonifacius scribit : Conuenit nos paternarum sanctionum diligentes esse custodes. Nulli etenim uidetur incognita synodi constitutio Nicene, que ita incipit [al., precipit], . Per unamquamque prouinciam ius metropolitanos singulos habere debere; nec quiquam duas esse subiectas. Quod illi  seruandum sancto Spiritu suggerente, sibimet censuerunt. Et paulo post: Quod idcirco  dicimus, ut aduertat caritas tua, adeo nos canonum precepta seruare, ut ita constitutio quoque nostra diffiniat, quatenus metropolitani sui unaqueque prouincia in omnibus rebus ordinationem semper exspectet. Distincte igitur Antiochenum decreuit concilium, ut preter metropolitanum ceteri episcopi nichil amplius agant, nisi ea tantum que ad suam diecesim pertinent, possessionesque subiectas. Hic diecesis pro parochia, sicut et alibi, ponitur. Et post aliquanta: Nec metropolitanus sine ceterorum gerat consilio sacerdotum. Et non addidit in hac sententia, quod in precedenti preposuit: nichil amplius sine ceterorum gerat consilio sacerdotum: quoniam sacrum Nicenum concilium  nouerat decreuisse, ut si duo aut tres prouinciales  episcopi propter contentiones proprias contradicunt, obtineat sententia plurimorum.

Claret igitur fratrem Hincmarum aliter quam debuerat, ad suum sensum inflexisse sententiam Antiocheni concilii, quam idem concilium, sed et sanctus Bonifacius papa intellexerunt, sententiam sacri Niceni concilii: cum idem sanctus Bonifacius in eodem concilio promulgauerit, quatenus metropolitani sui unaqueque prouincia in omnibus rebus ordinationem semper exspectet. Et non decreuit, quia non debuit, contra Nicenum et Antiochenum concilium, ut in omnibus rebus metropolitanus omnium cepiscoporum prouincie consilium semper exspectet: quoniam de omnium negotiis, qui de prouincia ad metropolitanum undique concurrunt,  semper omnium cepiscoporum consilium expetere uel exspectare metropolitanus non potest, uerum nec debet. Sed sicut sanctus Leo ad Anastasium Thessalonicensem scribens : Secundum sanctorum Patrum canones Spiritu Dei conditos, et totius mundi reuerentia consecratos, metropolitanos singularum prouinciarum episcopos ius tradite sibi antiquitus dignitatis intemeratum habere decreuit, ita ut a regulis prestitutis nulla aut negligentia aut presumptione discedant. Priuilegium sue sedis metropolitanus eo modo debet exercere, ut ea singulis seruari precipiat; sicut item Leo ad Hilarium Narbonensem episcopum scribit : Que [Quod] nec preceptis euangelicis contrarium, nec decretis sanctorum inueniatur  aduersum. Et hoc est a prestitutis regulis nulla aut negligentia, aut presumptione discedere: uidelicet ut prestituta pro uiribus exsequi metropolitani non negligant, neque presumptione conuellant. Que autem secundum prestitutas regulas singulis pro negotiis conuenientibus precipiens, quorumcunque rebellionem uel presumptionem non potuerit corrigere, sua preceptione debet aut per iudices a se datos, aut ex consensu partium electos, corrigere: aut in comprouinciali synodo, secundum sacras regulas, que neglecta uel presumpta sunt, cum consilio episcoporum prouincie emendare.

Quas sententias sacrorum canonum ab omnibus omnium prouinciarum episcopis, preter eum, in istis  regionibus obseruatas, ante mentis oculos habens, non sepe memoratam excommunicationem canonicam in Carlomanni complices, sine ceterorum qui adfuerunt, et adesse uoluerunt, uel adesse potuerunt consilio uel consensu exerui; et aliorum qui tunc adesse non potuerunt, consensum et consilium requisiui, et obedienter ab illis datum, et missum recepi. Ab eo autem qui adesse potuit, et adesse non uoluit, quique de tractatu ex causa Carlomanni et complicum eius sine conscientia mea discessit, consensum requisiui: et sicut ab antecessoribus et successoribus eius in ordinatione obtinui, apud illius contumaciam hactenus obtinere non potui.



CAPUT XXII. Quod in quibusdam Rhemensem ipsum male reprehendit, et de pena inobedienti irroganda.


Scripsit etiam mihi se miratum ualde fuisse, si eum per suum clericum commonere potuissem. Non attendens quia si ipsius metropolitanus est qui sedet in Rhemorum metropoli, et clerici sui est metropolitanus, ad quem secundum sacros canones, totius prouincie debent conuenire omnes qui uidentur habere negotia: et ipse precipere singulis, et in commune omnibus que nec preceptis euangelicis contraria, nec decretis sanctorum inueniantur aduersa; et corrigere in singulis singula si que fortassis emerserint. Quibus constat etiam per clericum suum metropolitanus eum preualet commonere, et apud quem, iuxta Carthaginenses canones, si est utile, debet et preualet prouincialis episcopus accusari. Et  presbyteri, et diaconi, et ceteri inferiores clerici in causis quas habuerint, si de iudiciis episcoporum suorum questi fuerint, et ab eis atque a uicinis episcopis ad primatem prouincie appellauerint, eius auctoritate suos episcopos regulariter commonere ualebunt. Nam et cepiscopi Rhemensis prouincie in longinquioribus partibus constituti, ex antiquo, metropolitanis litteris per uicinorum episcoporum missos ad synodum uel ordinationem regulariter et iure, sed et de aliis quibusque monentur.

Et subsequitur : Quod tamen synodali agendum erat tempore, et iudicio, si esset digna ratio unde commoneret. Nam iste tales uestre preceptiones non illiusmodi commonitiones sunt: neque mihi aut alicui episcopo per  loca diuersa, que pro uestra commoditate aditis, si impetiar respondendum est, sed in synodo. Non uidens, uel potius arrogantia cecus uidere non ualens, quia aliud est, si a quoquam impetitur uel accusatur; et aliud est, si pro reclamatione alicuius ex sua parochia a metropolitano commonetur, ut ea que propere [legendum uidetur perpere] egit, prouincialis episcopus emendare monetur, aut pro causis necessariis consensus illius requiritur. Nam pro omnibus omnium negotiis, qui undique iuxta canones ad metropolim suam conueniunt, ad eum commonendum non debet, nec ualet metropolitanus synodum conuocare.

Reprehendit etiam me, quia Carlomanno, et suis,  quibus excommunicationem intentauerat, sed adhuc eam, sicut et ipse scribit, in illos non protulerat, et qui se profitebantur uelle corrigere, in sua parochia publice sine suo consensu, benedictionem petentibus dedi. Dicit de quibusdam Scriptura: Docuerunt linguam suam loqui mendacium: ut inique agerent, laborauerunt ; sed labor labiorum illorum operiet eos . Quando fideles senioris nostri qui conuenimus tam episcopi, quam abbates, et comites, et ceteri eius fideles ad collocutionem Carlomanni, atque suorum, et persuasimus eis, ut datis et acceptis utrinque obsidibus, a malis que perpetrabant in regno senioris nostri, quiescerent, et pacifice ibi degerent, quousque ad senioris nostri indulgentiam peruenirent: cum soluenda erat collocutio, et quique nostrum  ad sua redire pararent, tam senioris nostri fideles, quam et Carlomannus et sui, profitentes de correctione sua, benedictionem sibi dari a me, sed et ab aliis qui adfuerunt episcopis, petierunt. Et premissa sententia Domini, qua precepit discipulis suis, dicens: In quamcunque domum intraueritis, dicite: Pax huic domui; et si ibi fuerit filius pacis, requiescet super eum pax uestra: sin autem, pax uestra ad uos reuertetur ; orando, ut confirmaret hoc Deus, quod operatus erat in nobis, et per nos in illis: benedictionem, ut fidelibus, et uoluntatem ac deuotionem fidelitatis habere profitentibus, dedimus. Docente sancto Gregorio ex legali sententia , ut per alienam messem transiens, manu spicas conterat et  manducet; ut de segete que alteri uidetur esse subiecta, per effectum boni operis, frumenta Dominica uitiorum suorum paleis exspolietur [exspoliet] , et in ecclesie corpus monendo et persuadendo, quasi mandendo conuertat. Et canones sacri dicunt , ut episcopus alienam ciuitatem que non est illi subiecta, non adeat, nec ad possessionem accedat, que ad eum non pertinet super ordinatione cuiusquam; quod nec me fecisse intelligo; cum iidem sacri canones dicant: Per singulas regiones episcopos conuenit nosse, metropolitanum episcopum sollicitudinem totius prouincie gerere. Unde in quacunque parochia totius prouincie uisum mihi fuerit, sicut et in Laudunensi  parochia sepe iam egi, secundum Chalcedonenses canones et decreta sedis Romane pontificum, libere possum synodum conuocare, et corrigere singula, si que fortassis emerserint. Non ergo alienam ciuitatem, que non est mihi subdita, adii; nec ad possessionem que ad me non pertinet super ordinatione cuiusquam accessi. Que etsi Laudunensis parochia mihi priuilegio metropolitane sedis non esset subiecta; de segete que alteri uidebatur esse commissa, per effectum boni operis frumenta dominica uitiorum suorum paleis exspoliare, et in Ecclesie corpus monendo et persuadendo, quasi mandendo, libere possem conuertere.

Sed et quod scripsimus in epistola de excommunicatione  complicum Carlomanni, per diuersos archiepiscopos dirigenda, dicentes: Ea uidelicet conditione, ut secundum formam mystici Niceni concilii, et Africe prouincie canonum, iuxtaque apostolice sedis decreta pontificum Siricii, Innocentii, Celestini, Leonis, ubicunque fuerint, ultima penitentia, et necessarii uiatici communio petentibus non negetur. Secundum suam singularem sapientiam corrigit, scribens in sua rotula: De uiatico autem illis concedendo, non nisi per professionem, etiamsi in ultimo sint positi, uidelicet ut si postea conualuerit, quisquis eorum uitiaticum in infirmitate positus petierit, profiteatur non ulterius se talia acturum, neque talia agentibus se participaturum. Quoniam in suis ita sanctus papa Gelasius instituit  constitutis; sententia prefigitur, uel prefixa est semper errori. Que sententia huic errori prefixa, nunquam omnino resoluetur. Qua de re quid est nobis agendum, nisi intremus apud illum in scholam, et nos magistrali ferula doceat, quod Patres qui in Nicenum concilium conuenerunt, et canones spiritu Dei conditos, mansurasque usque in finem seculi leges prefixerunt? Sed et episcopi Africe prouincie, inter quos et famosissimus Augustinus, non parua Christi portio, et Ecclesie catholice institutio, atque defensio, exstitit, nescierunt, uel obliti fuerunt? Sed et Siricius, Innocentius, Celestinus, et Leo percipere non potuerunt? uerumtamen quia nobis de hac causa sufficit tantorum, quorum formam premisimus, catholica et salutaris doctrina;  cui ex superfluo, uel potius ex angustia quiddam, quasi dissimulando, superaddere uoluit ac presumpsit; quoniam eum repercussit, contra quam in sua perniciosa excommunicatione agere non pertimuit: et ideo sui consensus litteras in prescriptis canonum et decretorum apostolice sedis pontificum diffinitionibus mittere mihi ausus non fuit. Et accidit illud quod scriptum est: Qui fugerit arma ferrea, irruet in arcum ereum. Dum enim uitare uoluit, ne contra sue perniciose excommunicationis presumptionem in consensu sibi mandato a me, scriberet, et de ipsa presumptione illicite excommunicationis, et de contempto priuilegio sue metropolis, et de inobedientia contra suam professionem et subscriptionem, in iudicium sacrarum legum, et canonum  et decretorum apostolice sedis pontificum irruit. Et ut statueret suam sententiam, posuit in eodem suo scripto testimonium contra se beati Augustini ex libro de fide et operibus, de discretione correptionis et excommunicationis; et quasi fugiens a facie leonis, irruit in ursum; et in domo innisus parieti, momordit eum coluber. Id est, testimonium contra se a se ipso in scripto suo positum ex scripturis illius, qui exaltatus est in cruce, sicut Moyses exaltauit serpentem in deserto. Non est, inquit Augustinus in testimonio ab Hincmaro posito , contrarius apostolus Domino, quia dixit: Peccantes coram omnibus argue, ut et ceteri timorem habeant: cum ille dicat, corripe eum inter  et ipsum solum. Utrumque enim faciendum est, sicut infirmitatis diuersitas admonet eorum, quos utique non perdendos, sed corrigendos curandosque suscepimus. Que uerba testimonii a se in scripto suo positi si attenderet, illam perniciosam excommunicationem ad perditionem multorum, quos non perdendos, sed corrigendos curandosque suscepit, intentare nequaquam presumeret. Quo contra Salomon dicit: Sicut spina in manu temulenti: sic et in ore stulti parabola . Ut enim temulentus spinam in manu gerens seipsum uulnerat; ita qui incautus est ad loquendum, sententia sua se percutit. Et item in eodem testimonio beatus Augustinus dicit: Ita etiam est ratio dissimulandi, et tolerandi malos in Ecclesia: et est rursus ratio castigandi,  corrigendi, non admittendi, uel a communione remouendi. Errant autem homines non seruantes modum; et cum in unam partem procliues ire ceperint, non respiciunt diuine auctoritatis alia testimonia, quibus possunt ab illa intentione reuocari, et in ea que ex utrisque temperata est, ueritate et moderatione consistere. Et si hanc discretionem corripiendi et excommunicandi, aut dissimulandi et tolerandi malos in Ecclesia, quam beatus Augustinus dixit, et ex uerbis sacri eloquii ratissimam demonstrauit, frater Hincmarus attendens a metropolitano suo semel et secundo ex euangelica ueritate, et apostolica atque canonica auctoritate, et decretis apostolice sedis commonitus, ut eamdem perniciosam excommunicationem resolueret, in pertinaci  contumacia sua in suum periculum non persisteret.

Contra cuius inobedientiam, qui mihi, suo metropolitano, litteras sui ex hac causa consensus contumaciter mittere recusauit, quid sacre leges et regule dicant, subiungam: Honorius et Theodosius Augg. in legali edito suo, directo Aurelio Carthaginensi archiepiscopo, decreuerunt, dicentes: Religio itaque tua competentibus scriptos uniuersos episcopos faciat admoneri, scituros diffinitione sanctimonii tui hanc sibi diffinitionem esse proscriptam, ut quicunque damnationi supra memoratorum, quo pateat mens pura, subscribere, impia obstinatione neglexerint, episcopatus amissione multati, interdicta in perpetuum, expulsi ciuitatibus, communione priuentur.  Et paulo post: Una enim eademque culpa est eorum qui aut dissimulando cohibentiam, aut non damnando fauorem noxium prestiterunt. Et hinc S. Gregorius ad Felicem episcopum in Sardica : Qualiter, inquit, obedientia, uel sit reuerentia prepositis exhibenda, ex tuis quoque subiectis ipse non ambigis. In qua re ualde est utile, si id quod discipline uigor imponit, nullo cogente humilitas laudanda seruauerit. Peruenit ad nos itaque quod fraternitas tua Ioanni fratri nostro, prime Iustiniane episcopo secundum morem constitutum [al. abest constitutum] parere despiciat, et nec decreto eius, nec relatione [al., relationi quam ad nos direxit] iuxta consuetudinem, uoluisset subscribere. Quod si ita est, contristamur, quia superbie de te  manifeste prebes indicium: quod quam sit, presertim in sacerdote, culpabile, diuine clementia monitionis eloquitur [al., diuine admonitionis clamant eloquia]. Propterea hortamur, ut mentis tumore deposito, antedicto fratri et cepiscopo nostro humilem te exhibeas, et parere non desinas: quatenus et Deus gaudeat in fraternitatis uestre concordia, et alii de te sumant bonitatis exemplum. Nam si, quod non credimus, te in superbia permanere contigerit, districtam canonicamque discipline correctionem contumacie tue scito sacros canones ulciscenter imponere [al., nos scito ulciscenter imponere]. Bene ergo facis talem te sponte salubri consideratione prebere, qualis esse canonica cercitione [al., cerctione exigente] compelleris. Nam nec  tibi denuo post hanc nostram admonitionem licebit ad tue uoluntatis arbitrium, contra morem, maioribus tuis inobedientem existere: nec nos tante indisciplinationi ecclesiasticam cognoscas dissimulare uel differre uindictam. Unde attendentes iudicii comminationem beati Gregorii, contra inobedientiam archiepiscopo suo, qua dicit: Denuo post hanc nostram admonitionem nec tibi licebit ad tue uoluntatis arbitrium, contra morem, maioribus tuis inobedientem existere: nec nos tante indisciplinationi ecclesiasticam cognoscas dissimulare, uel differre uindictam. Discernite utrum quod in terris consistens, et conuersatione in celis habitans intentauit; et adhuc nobiscum in suis constitutionibus uiuens, de celo in huiusmodi creditur intentare,  post tot commonitiones, uindictam tante indisciplinationi istius regularum contemptoris dissimulare, uel differre diutius debeamus, nos qui per Dei gratiam ad celestia suspiramus.



CAPUT XXIII. Quod Hincmaro eidem Rhemensi traditionis crimen per calumniam imponit.

Post tantas denique, et alias plures, quas uitando prolixitatem pretereo, commonitiones et sacras auctoritates a me illi prolatas; sicut Dominus de rebellante aduersum se populo queritur: Curauimus Babylonem, et non est sanata. Et: uersa est mihi domus Isrel in scoriam ; accidit mihi ab illo, quod Salomon dicit: Acetum in nitro ei qui cantat carmina corde pessimo . Acetum, inquit Gregorius,  si mittatur in nitrum, feruescit nitrum protinus, et ebullit: et peruersa mens quando per increpationem corripitur, nec per predicationis dulcedinem ad bona suadetur, et correptione fit deterior, et inde in murmurationis iniquitatem succenditur, unde debuit ab iniquitate compesci. Unde subsequitur in rotula nuper Iu Kal. Iulias presentis indictionis 4 mihi directa.

Nulla, inquiens, consanguinitatis pietate restricti, sed neque aliqua archiepiscopalitatis prestabilitate aut probitate, ab orgis  iustitiam non operante retenti, suadentes, ac imo compellentes me tradendo, ut a regia potestate manciparer custodie, scribentes litteris uestris ad eum ita: Et cum Siluanectis  uenerit, habe tales homines strenuos ac peritos, sicut opus est ad talem bestiam capiendam. Et ad Odonem complicem uestrum, sic, ut quando ad synodum uenerimus, Deus poterit dare nobis quid loquamur: usquedum de isto indomabili unicornio et inquieto animali nos liberabit. Hec autem perficere laborare non cessastis, a tempore quo synodum in Suessionica ciuitate pro depositione Rothaldi habuistis: eo quod renitebar substitui contra sacras regulas in eius loco episcopum, antequam uniuersalis papa pro tanto consuleretur, ut auctoritas se habet, negotio. Quod dum ante efficere non ualuistis, quia nondum uenerat hora mea, in Siluaco compote estis potiti uoto. Et hoc uos egisse Rhemi mihi negastis; quod tamen tunc uobis aperte dicere  nolui.

De quibus scribo. Lex Iustiniani dicit, ut metropolitanus uel primas prouincie, de ecclesiastico iure, uel de aliis negotiis inter conquirentes audiat: et quod ecclesiasticis canonibus et legibus nostris consentaneum sit, hoc diffiniat, et nulla pars ualeat calculo eius contradicere. Et hinc beatus Gregorius sepe numero in suis ex Regesto decretis precipit, ut secundum leges et canones ecclesiastica iudicia terminentur. Et sacre leges, quas Ecclesia catholica recipit, dicunt: Quoniam confiteri quisque in iudicio, non tantum sua uoce, sed et litteris, et quocunque modo potest: conuinci autem non nisi Scriptura aut testibus potest. Et de clericis, in posteriori lege Maioriani abrogatum demonstrant, ut  clerici per compromissi uinculum non adeant episcopale iudicium. Et item leges sacre dicunt, ut in criminalibus causis nec accusator, nec accusatus per procuratorem, aut aliam personam defensare se permittantur, nisi ingratum libertum patronus accuset. Et in causa capitali nemo damnatur, neque absens per alium accusare aut accusari potest; nisi forte accusatus legaliter ac regulariter euocatus  ad purgandum se, contra euocationis regulam uenire distulerit, ut secundum leges, et decreta Gregorii, in eum, quasi in contumacem proferatur sententia. Et secundum leges et canones, ut dicit Felix, respondere diffidens, obiecta confirmat:  quatenus ut Bonifacius papa decreuit, dilationem sententie de absentia non lucretur. Cuiusmodi iudicio et accusator secundum leges et canones subiacebit, si accusationem suam legalem, ac regularem prosecutus non fuerit; ut aut que obiecit, legaliter ac regulariter comprobet, aut falsitatis reus iudicio legali ac regulari subiaceat. Sicut in legis Theodosiane lib. IX, c. 26 et 27, in Carthaginensis concilii c. 19, et Africani concilii c. 27, euidenter ostenditur. Sed et conspirans cum propria plebe, et nonnunquam uocatus ad concilium uenire detractans, putans sibimet plebem suam posse sufficere, fraterna dilectione contempta; non tantum diecesim amittere, uerum et auctoritate publica ab  ipsa principali cathedra remoueri, et propriis carere, ut rebellis, precipitur: sicut in uigesimo capitulo Africani concilii continetur.

Ceterum, quia grauissima ex hoc crimine iudicia et in legibus sacris, et in ecclesiasticis regulis demonstrantur, tam in accusatum, quam in per calumniam accusantem, et non probantem; siue presens in iudicio Hincmarus a se obiecta prosequatur; uel obiectis sibi respondeat; siue sepius regulariter euocatus adesse neglexerit: necesse erit ex utrisque partibus ueritatem inquiri, et que inuenta fuerint, iuste et rationabiliter diffiniri. Dicit namque suum me traditorem, id est proditorem, uidelicet episcopum episcopi delatorem. Et historie, ac chronice ecclesiastice adstruunt, precipue chronica Prosperi,  Ceciliano Ecclesie Carthaginensis episcopo obiecta crimina non probata fuisse; maxime quod a traditoribus diuinarum Scripturarum fuerit ordinatus. Et non leue crimen est, si ego qualiscunque archiepiscopus per me Domino consecratum episcopum tradidi. Unde et signa litterarum mearum, quibus recognoscerem me suum traditorem mihi isdem frater noster ad comprobationem producere [deest debet]. Sicut et de traditore domini nostri scriptum est: quia traditor eis, quibus eum tradebat, dedit signum, ut quemcunque osculatus fuisset, ipsum tenerent . De quo idem Dominus ad Pilatum dicit: Qui tradidit me tibi, maius peccatum habet . Duarum quoque epistolarum mearum uerba mendose, ac si duos testes aduersum me  in testimonium protulit: ut et in accusatione summi capitis nostri factum fuisse legimus. Omnes, inquit Gregorius, electi, quia summi capitis membra sunt, caput quoque suum in passione sequuntur, ut ipsos aduersarios in sua morte sentiant, de quorum uita presumebant; et tanto eis crescat merces operis, quanto eis uirtutis lucrum proficit et ex aliene damno caritatis.

Sanctus autem Zosimus papa ad Aurelium, et ad uniuersos episcopos per diuersas prouincias constitutos scribens , ostendit quantum scelus sit traditionis, dicens: Lazarus dudum in Taurinensi concilio premissorum [al., grauissimorum] episcoporum sententiis pro calumniatore damnatus, cum Briccii [al., Brissi] innocentis episcopi uitam falsis  obiectionibus appetisset. Post uero indebite [al., indebitum] ab eodem Proculo, qui inter ceteros in synodo damnationi eius assenserat [al., synodo damnationis eius accesserat], sacerdotium consecutus est, a quo se ipse uite sue conscientia datis litteris in abdicatione [al., abdicationem] sui sua sponte submouit. Et in lib. uIII Theodosiane legis, c. 29, de calumniatoribus scriptum est: Gratianus, ualentinianus, Theodosius AAA. Hellibico comiti, et ministro utriusque militie. Non est ratio qua manifesti calumniatoris supplicium differatur. Non enim patimur frequenter iterari, que consistere prima accusatione non quiuerint; atque alienam innocentiam securitatemque sine crimine, damnabili  appetitione terreri. Data III Kal. Iun. Merobaude et Saturnino Conss. Iidem Augusti Menandro uicario Asie: Nostris et parentum nostrorum constitutionibus comprehensum est, eos qui accusationem alienis nominibus presumpsissent, delatorum numero esse ducendos. Atque ideo calumniosissimum caput et personam iudicio irrite delationis infamem deportatio sequatur: quo posthac singuli uniuersique cognoscant, non licere in eo principum animos commoueri, quod non possit ostendi. Data Idus Maias, Arcadio et Bautone Conss. Et item Arcadius et Honorius AA. uicturo proconsuli Africe: Innocentes sub specie false criminationis non patimur callidorum impugnatione subuerti: qui si tentauerint, intelligant sibimet seueritatem legum pro commissis  facinoribus incumbere. Data Iu Id. Mart. Mediolano. Honorio August. III et Eutychiano Conss. Et item ibi post alia: Calumniatores etiam sunt, qui falsa deferentes contra cuiusque innocentis personam, principum animos ad iracundiam commouere presumunt; qui omnes infames effecti, in exsilio detrudentur. Et in lib. X, c. 5, de delatoribus lex promitur, quam idem frater in suis compilatis quaterniunculis synodo apud Attiniacum presentatis subscripsit, et subscribi a suis clericis fecit. Que quia ecclesiasticis iudiciis de ministris ecclesiasticis non conuenit, hic eam mittere supersedi.



CAPUT XXIu. Illa calumnia tabulis testibusque productis a Rhemensi dissipatur.


 Et quia dixit, suadente, ac imo compellente me tradendo, ut a regia potestate manciparetur custodie, domnus rex presens, si dignatus fuerit, ueritatem coram uobis hinc dicere potest, quia nullus eo melius scit, si ipsum fratrem nostrum tradidi, et ei suasi, uel consilium illi dedi, siue consensum prebui, ut eum regia potestas manciparet custodie. Nam quando suis iussionibus resultabat, et aduersus eum rebellabat, domno regi misit litteras suas, quas mihi dominatio sua direxit, mandans ut apud Siluacum ad eum uenirem; et antequam illuc uenirem, litterariam responsionem de litteris Hincmari remandarem. Et quoniam mihi contra fidem, et bonos mores nichil mandauit,  et apostolica regula nobis precipit, ut subiecti simus regi, tanquam precellenti, feci de iussione illius ut potui, et istiusmodi litteras exinde illi direxi

Domino glorioso, etc. Charissima et reuerentissima dominatio uestra, etc. Hanc item habes inter epistolas Hincmari nostri.

Ego ita sicut hic posui, me scripsisse non denego. Quo contra ipse scribit, me scripsisse domno regi cum Siluanectis uenerit, habere tales homines strenuos et peritos, sicut opus est ad talem bestiam capiendam. Et quomodo ad tradendum eum Scriptura mea conueniat, que salutem illius, et non traditionem quesiuit? uos iudicate. Et alteram domno regi  ex eo direxi prolixam epistolam, cuius exemplar hic habeo; in qua continetur ad locum:

Ego autem sic hec que acta sunt, progredi timeo, et sic doleo; licet isdem Hincmarus sicut ad me pro certo per eos qui ab ipso audierunt, et eius frendentes motus cum de me loquitur, uident, peruentum est, mihi hoc totum reputat, quod uos a me prouocati, quidquid contra eum egistis et agitis, dicens quod hec omnia meo consilio et instinctu agatis. Quod non esse uerum, melius ipsi scitis. Et item ad locum in eadem epistola: Quod autem iussistis ut consilium qualiter contra contumaciam Hincmari uobis agendum sit remandare procurem, cum uenia uestre dominationis respondeo, hoc mihi non modo difficile, uerum etiam mihi uidetur impossibile.  Et paulo post: Sicut uobis sufficienter est cognitum, sacros precipere canones de causa episcopi, maxime unde regia uestra potestas lesam se queritur: et apostolice sedis auctoritas contentiose, sicut mihi relatum est, in medium deuocatur, sine cepiscoporum tractatu atque consensu sententie consilium dare, uel quiddam diffinire non ualeo.

Odoni autem epistolam pro eo, misi, interroganti quid uellem, ut Hincmaro daret consilium: unde illi prolixas litteras misi , quarum exemplar hic habeo alteram autem eidem fratri Odoni pro Hincmaro misi epistolam, cuius exemplar et hic habeo, in qua continetur: Quantum potes animum domni regis modifica, etc. Reliqua habes inter  easdem epistolas.

Tertiam quoque eidem fratri pro eo misi epistolam, cuius exemplar hic habeo, in qua continetur: Multum timeo ac doleo, etc. uide ubi supra.

Ego sic scripsi. Et Hincmarus dicit me ad complicem meum Odonem scripsisse, ut quando ad synodum uenerimus, Deus poterit nobis dare quid loquamur, usque dum de isto indomabili unicornio, et inquieto animali nos liberabit. Que Scripture quantum inter se discordent, ratio manifesta demonstrat. Nam etsi ita, ut dicit Hincmarus, ad Odonem scripsissem: non tamen ibi colligere poterat illius traditorem me fore: cum etiam in litteris suis me dicat dixisse: Quando ad synodum uenerimus,  Deus poterit nobis dare quid loquamur. Quesiui enim inter exemplaria litterarum exemplar epistole in qua hec uerba que dicit, contineantur, sed inuenire non potui. Et licet eum unicornem, scilicet indomabilem bestiam in meis litteris appellarem, non criminaliter peccatum committerem. Cum B. Gregorius exponens sententiam Domini ad Iob dicentis: Nunquid alligabis rhinocerotem ad arandum loro tuo?  de suo imperatore dicat: Sepe, inquiens, uidisse me memini quod cum se ad feriendum grauiter hic rhinoceros accenderet, quasi eleuato cornu bestiolis minimis mortis exsilia, damnationemque subiectis immensis terroribus intentaret, repente fronti signo crucis impresso, omne in se  incendium furoris exstinxit. Et utinam hic rhinoceros noster signum crucis fronti et cordi imprimeret, et e sue contumacie ferocitate semetipsum exstingueret, et se alterum faceret: ut cum Apostolo dicere possit: uiuo ego, iam non ego; uiuit autem in me Christus . Unde Gregorius: Exstinctus quippe fuerat seuus ille persecutor, et uiuere ceperat pius predicator. Afferat autem litteras meas de quibus hic scripsit, et proferat eum qui eas illi dedit, et cognoscatur inde ueritas. Nam quod dicit, mihi restitisse de Rothado: subscript ones manus sue, quas habeo, inde mendacii eum redarguunt, ostendentes, quia nichil de Rothado decreui, uel de ordinando alium in locum eius feci, quod mecum ipse non fecerit: sicut et synodalia  gesta apostolice sedi directa, quibus ipse subscripsit, patenter ostendunt.

Ceterum ueni ad domnum regem ad Solarium in Cippido , et ei litterarum responsionem de suis et Hincmari litteris detuli. Quam responsionem coram me, et Odone episcopo, et Ottulfo, atque Hildeboldo tunc presbyteris, sed et coram Eirico comite, et non recordor aliorum nomina qui ibidem adfuerunt, Hincmaro dedit, et locum super noctem [f. noctem super locum] ad legendum concessit. Et in crastina ad regem reuersus, quia in solita contumacia pertinaciter perstitit, ut nec ego, nec frater Odo, nec etiam qui adfuerunt alii quiddam rationis, uel humilitatis, aut episcopalis grauitatis obtinere apud eum potuimus: licentiam apud domnum regem petii: et  quia satis infirmus eram, ad mansionem secessi. Si autem quiddam de traditione illius, uel de custodie mancipatione cum domno rege aliquid locutus fui, non solum domnus rex hoc melius sapit: uerum et isti religiosi episcopi Odo, et Ottulfus, et Hildeboldus, ueritatem nobis pro amore ipsius ueritatis possunt edicere, et me aut noxium, aut innoxium de hac calumnia pronuntiare. Scriptum est enim: In ore duorum aut trium testium stabit omne uerbum . Et Apostolus accusationem sub duobus, uel tribus testibus aduersus presbyteros, recipi posse ostendit. Et Nicenum concilium , Neophytum episcopum a duobus uel tribus testibus redargutum, abstinere a clero precipit, si aliquod delictum anime circa personam reperiatur huiusmodi.  Sed et quia, ut supra posui, sacre leges dicunt, quia conuinci nemo potest, nisi scriptura uel testibus: audistis scripturas et suas, et meas, de quarum certitudine cum domni regis, et istorum episcoporum attestatione legaliter ac regulariter potestis discernere, atque decernere, si prefata iudicia legum, et Zosimi, in eum qui me falso est calumniatus, recidere debeant; que in me procederent, si me per calumniam delatorem suum probare ualeret.

Que, et alia, de aliis mihi ab eo illatis, non causa mearum iniuriarum dico: sed zelo Dei et ecclesiasticarum regularum, atque diuine ordinationis, secundum paternas constitutiones: ne pro loci mei  officio damnari ex negligentia debeam; sed, sicut B. Gregorius in regula pastorali demonstrat, eumdem zelum postmodum, inter me et illum, fortem munitionem habeam, ne tunc ad uindictam sim destitutus, si nunc in correctiones fuero dissolutus. Nec non ut et de me ueritas, et litterarum illius falsitas, cunctis eius accusationes et meas excusationes legentibus liqueat. Et si fortassis idem frater Hincmarus ideo subscripsit, et subscribi ab ecclesiasticis Ecclesie sue ministris fecit, ut delatori, iuxta forenses leges, aut lingua capuletur, aut caput amputetur, quatenus in me, quem suum delatorem postea scripsit, hec uindicta procederet: egit prepropere, et contra ecclesiasticam disciplinam, ut antequam me confessum, uel ordine regulari conuictum uideret:  iudiciali me sententia, et illa maxime, quam non recepit censura ecclesiastica, condemnaret.



CAPUT XXu. Aliam nepotis calumniam de contemptu pontificie excommunicationis dissipat auunculus.

Aliam quoque rotulam nimis prolixam preterito anno, Idibus Nouembris, 4 indictionis, per Clarentium presbyterum suum direxit, in qua contra me scriptum habetur. Non mihi, inquit Hincmarus, uidetur dignum excellentia uestra fuisse, ut diceretis Berthario quod mihi renuntiauit uos dixisse: Si eos presignatos meos excommunicassem homines, qui talia agerent, et adhuc agunt, non eos excommunicatione teneri, uidelicet anathematis uinculo non ligari. Sed non est mirum, si paruitatis mea excommunicationem  paruipenditis, ac forte irrationabilem iudicatis, quando apostolice sedis excommunicationem et pro nichilo ducitis, et pro nichilo ducendam, ut pote absurdam, iudicatis.

De qua calumnia mihi illata, quia S. Gregorius in libro ex Regesto frequentissime dicit, secundum leges et canones, causas inuestigari debere, et iudicia terminari, legantur leges et canones. Dicunt enim antiquorum Patrum nostrorum regule : Dignum est, ut uita innocentis nulla maculetur pernicie accusatoris. Ideo quisquis a quolibet criminetur, non ante accusatus supplicio detur, quam accusator presentetur, atque legum et canonum sententie exquirantur. Quod si indigna ad accusandum persona inuenitur,  ad eius accusationem non admittatur. Et, quod si episcopus aliquem de crimine putat esse damnandum, accusatoris uice discutiendum se sciat. Fas est enim ut, que uni probantur, probentur et omnibus. Quos canones si, ut solet ea que contra illum faciunt, refutare uoluerit, audiat, quid hinc Leo papa ad Maximum Antiochenum episcopum dicat : Quidquid, inquiens, propter [al., preter] speciales causas sydonalium conciliorum ad examen episcopale defertur, potest aliquam diiudicandi habere rationem, si nichil de eo est a sanctis Patribus apud Niceam diffinitum. Nam quod ab illorum regulis et constitutionibus [al. constitutionisque] discordat, apostolice sedis nunquam poterit obtinere [obtinebit]  consensum. Et Antiochena synodus , perfectum illud esse concilium, ubi interfuerit metropolitanus antistes. Et Zosimus papa in epistola ad uniuersos episcopos per diuersas prouincias constitutos, prouincialem Gallicanorum episcoporum synodum approbat, dicens: Lazarus, inquit, dudum in Taurinensi concilio grauissimorum episcoporum sententiis pro calumniatore damnatus, cum Briccii innocentis episcopi uitam falsis obiectionibus appetisset. Et Africe prouincie canones : Cause, inquiunt, que communes non sunt, in suis prouinciis iudicentur. Et Africanum concilium decreuit, ut quotiescunque clericis, cum quibus et episcopi numerantur, ab accusatoribus multa crimina obiiciuntur,  et unum ex ipsis, de quo prius egerit, probare non ualuerint, ad cetera non admittantur. Et sacre leges dicunt, quia nemo conuinci nisi scriptura aut testibus potest. Et Gelasius in Commonitorio Fausto legatione fungenti dato, de episcopis preuaricatoribus: Quid tamen dicerent, si non chartis suis in omnibus uincerentur? Et Africanum dicit concilium : Testes ad testimonium non admittendos, qui nec ad accusationem admitti precepti sunt: uel etiam quos ipse accusator de domo sua produxerit. Et item sacre leges dicunt: Unius testimonium, quamlibet splendida et idonea uideatur esse persona, nullatenus audiendum.

Unde quia scriptura quam frater Hincmarus calumniatus  est impresentiarum habetur: aut producantur ab accusatore aduersum me legales et regulares testes, uel scriptura, qua me de hac calumnia, qua dicit excommunicationem apostolice sedis et pro nichilo me ducere, et pro nichilo ducendam, utpote absurdam, predicare. Quod si agi ab eo, uel a quoquam nequiuerit: leges et regule de calumniatore sententiam proferent. Et ueniet frater Bertharius diaconus, in presentiam uestram, quem sibi Hincmarus renuntiasse dixit, me illi dixisse, quod si presignatos suos homines excommunicasset, qui talia scillicet contra leges ecclesiasticas egerunt, et adhuc agunt, non eos excommunicatione teneri, uidelicet anathematis uinculo ligari. Et quia discreta  est ista Hincmari in scriptura sua sententia, quia de sua excommunicatione a me annullata ad Bertharium se reclamat , liceat mihi legaliter ac regulariter in presentia uestra confligere cum eodem Berthario.



CAPUT XXuI. Sensum suum catholicum de summa sedis apostolice in soluendo ligandoque potestate publice profitetur Hincmarus.

De eo autem quod dicit idem Hincmarus: Sed non est mirum, si paruitatis mee excommunicationem paruipenditis, ac forte irrationabilem iudicatis, quando apostolice sedis excommunicationem et pro nichilo ducendam, utpote absurdam, predicatis; cum eo legaliter, ac regulariter est mihi, consilio et  auxilio uestro agendum. Qualiter autem de apostolice sedis, que est omnium Ecclesiarum in toto orbe terrarum mater et magistra, et cuius pontifex, patriarcha est patriarcharum, et primas primatum cunctarum prouinciarum, ligatione atque solutione sentiam atque teneam, ut sciatis mandaciter hinc me ab Hincmaro calumniatum; quanquam decernat Africanum concilium, ut quotiescunque clericis ab accusatoribus multa crimina obiiciuntur, et unum ex ipsis, de quo prius egerit, probare non ualuerint, ad cetera iam non admitantur: coram uobis expono, sicut corde credo ad iustitiam, et ore confiteor ad satutem.

Et sicut ex doctrina beati Leonis, eiusdem sancte et prime sedis pontificis didici, qui in sermone sui  natalis , inter cetera dicit: Quod dicitur beatissimo Petro: Tibi dabo claues regni celorum, et quecunque ligaueris super terram, erunt ligata et in celis, et quecunque solueris super terram, erunt soluta et in celis; transiuit quidem etiam in alios apostolos ius istius potestatis, et in omnes Ecclesie principes decreti huius constitutio commeauit: sed non frustra uni commendatur, quod omnibus intimetur. Petro enim ideo hoc singulariter creditur, quia cunctis Ecclesie rectoribus Petri forma proponitur. Manet ergo Petri priuilegium, ubicunque ex ipsius fertur equitate iudicium: nec nimia est uel seueritas uel remissio, ubi nichil est ligatum, nichil solutum, nisi quod B. Petrus aut ligarit, aut soluerit: qui regem celorum ut Augustinus et ceteri  doctores exponunt, maiore pre ceteris deuotione confessus est; merito pre ceteris ipse collatis clauibus regni celestis munere donatus est: ut constaret omnibus, quia absque ea confessione ac fide regnum celorum nullus possit intrare. Claues autem regni celorum, ipsam discernendi scientiam, potentiamque iudiciarie potestatis nominat, qua dignos recipere in regnum, indignos secludere debet a regno. Unde Dominus manifeste subiunxit: Et quodcunque ligaueris super terram, erit ligatum et in celis .

Que soluendi ac ligandi potestas, quamuis soli Petro data uideatur a Domino; absque ulla tamen dubietate noscendum est, quia et ceteris apostolis datur, ipso teste, qui post passionis resurrectionisque  sue triumphum apparens eis insufflauit et dixit omnibus: Accipite Spiritum sanctum: quorum remiseritis peccata, remittuntur eis; et quorum retinueritis, retenta sunt . Nam sicut interrogatis generaliter omnibus, Petrus respondit unus pro omnibus; ita et quod Petro Dominus respondit, in Petro omnibus respondit: Necnon etiamnunc in episcopis ac presbyteris omni Ecclesie officium idem committitur, ut uidelicet agnitis peccantium causis, quoscunque humiles ac uere penitentes respexerit, hos iam a timore perpetue mortis miserans absoluat: quos uero in peccatis que egerunt persistere cognouerit, illos per [deest eam] omnibus suppliciis obligandos insinuet. Unde alias Dominus, de correpto semel et  iterum, ac tertio, sed non penitente fratre, precepit dicens: Si autem Ecclesiam non audierit, sit tibi sicut ethnicus, et publicanus . Et ne leue quisque putaret Ecclesie se iudicio condemnari, mox terribiliter adiunxit: Amen dico uobis: Quecunque alligaueritis super terram, erunt ligata et in celo: et quecunque solueritis super terram, erunt soluta et in celo . Omni igitur electorum Ecclesie, iuxta modum culparum, uel penitentie, ligandi ac soluendi datur auctoritas. Sed idem beatus Petrus, qui Christum uera fide confessus, uero est amore secutus, specialiter claues regni celorum, et primatum iudiciarie potestatis, et curam pascendarum ouium Dominici ouilis accepit; et in primatu illius successores ipsius in sede  eius acceperunt: ut omnes per orbem credentes intelligant, quia quicunque ab unitate fidei, uel societatis illius quolibet modo semetipsos segregant, tales nec uinculis peccatorum absolui, nec ianuam possunt regni celestis ingredi.

De qua obligatione uel solutione episcopali, quod nobis apostolice sedis filiis ac discipulis, satis tremendum, et cauendum, atque obseruandum est, S. Gregorius in homilia Euangelii dicit: Sepe in ligandis ac soluendis subditis pastor sue uoluntatis motus, non autem causarum merita sequitur. Unde fit, ut ipsa hac ligandi et soluendi potestate se priuet, qui hanc pro suis uoluntatibus, et non pro subiectorum moribus exercet. Unde recte per prophetam dicitur: Mortificabant animas, que non moriuntur:  et uiuificabant animas, que non uiuunt . Non morientem quippe mortificat, qui iustum damnat; et non uicturum uiuificare nititur, qui reum supplicio absoluere conatur: ac sepe agitur, ut uel damnet immeritos, uel alios ipse ligatos soluat. Cause ergo pensande sunt, et tunc ligandi atque soluendi potestas exercenda.

Ceterum sicut B. Augustinus, et ceteri catholici doctores dicunt, non sunt ligamenta uel solutiones sancte Ecclesie, que contra sanctam Ecclesiam fiunt; uel ab his fiunt, qui contra dogmata catholice Ecclesie sentientes, contraria ipsi Ecclesie ligant, uel soluunt. Sancta quippe Ecclesia dicit: Non sedi cum concilio uanitatis, et cum iniqua gerentibus non introibo. Ouidi Ecclesiam malignantium, et cum impiis  non sedebo. Lauabo inter innocentes manus meas . In cuius solius catholice Ecclesie unitate, que per hereses et schismata non est diuisa, ut uera sunt sacramenta, ita uera sunt ligamenta atque solutiones; que edificata est super petram: que unica columba appellatur: que sponsa pulchra sine macula et ruga: et hortus conclusus, fons signatus, puteus aque uiue, paradisus cum fructu pomorum, locus penes Deum in quo solide statur, et locus auro in quo confletur; et domus Dei que claues regni celorum accepit, ac potestatem ligandi et soluendi. Hanc domum si quis corrigentem corripientemque contempserit, precipitur a Domino ut sit sicut ethnicus et publicanus .

 Ita de ligatione et solutione sancte catholice Ecclesie, et apostolice sedis pontificis, sed et subiectorum sibi episcoporum ex eiusdem apostolice sedis doctrina credendum, et tenendum, atque sequendum accepi: et ita credo, teneo, et sequor. Et qui aliter de me dixit atque dixerit, ostendet se esse maliuolum, et me probare non poterit non esse catholicum: se autem comprobabit mendacem criminatorem, et non criminis esse me reum. Que autem mihi discenda sunt, et libenter et obedienter ab illius summe sedis catholica doctrina paratus sum discere, tenere, et loqui; que in primatu B. Petri, cui Dominus trina repetitione pascendas suas oues commisit , et ut confirmaret fratres suos precepit , priuilegium primatus omnium  Ecclesiarum in toto orbe terrarum accepit.



CAPUT XXuII. Quod plura falso narrat de litteris apostolicis secum non communicatis.

Isdem etiam frater noster Hincmarus, mihi litteris suis impegit noxam non leuem: si uerum diceret, me commisisse contra eamdem sanctam et apostolicam sedem, dicens: uocastis me litteris uestre auctoritatis Attiniacum ad synodum, intimantes quia littere domni apostolici domno regi Carolo, et regni ipsius episcopis directe fuerunt, de quibus sine synodali consultu responderi non poterat. Quamuis has litteras in Gundulfi uilla  suscepissetis, ubi et presens adfui: quas mihi ibidem nullatenus ostendistis. Cum autem Attiniacum ueni, dedistis  mihi quasi exemplar earumdem, legere me rogantes, et sic statim inde me respondere, et ut perlegens idipsum exemplar uobis protinus redderem, precepistis. Sicut autem postea per aliud didici exemplar, plura in indiculo uestro mihi ostenso defuerunt.

Que dicta illius non sunt uera. Nam ipsa die quando missi domni apostolici, in Gundulfi uilla eius epistolas in presentia regis et episcoporum, et ceterorum fidelium qui ibi aderant, mihi dederunt: sicut et domnus rex scit, et episcopi, ac ceteri in quorum presentia epistolas illas accepi, antequam de ipsa domo exirem, audiente rege, et audientibus episcopis, et ceteris qui ibidem fuerunt, eas relegi. Et si Hincmarus ibi fuit, et audire eas uoluit, sicut  et ceteri eas audierunt, audire modis omnibus potuit. Quod dicit, quoniam quasi exemplar earumdem, quando Attiniacum uenit, illi dedi, et legere rogaui, et sic statim respondere, non dicit uerum. Exemplar secundum tenorem authenticum epistole illi ad legendum dedi, sicut et Erardo [Turonensi], et Waniloni [Rothomagensi], et uulfado [Bituricensi], et ceteris archiepiscopis domni Caroli ex integro misi, et eamdem epistolam in synodo apud Attiniacum relegi. Quod dicit, me iussisse illum ut statim responderet: non sic dixi: sed ut legeret illud exemplar, et uideret quid inde responderet. Quod dicit, quia per aliud exemplar didicit plura in indiculo meo sibi ostensa defuisse. integrum exemplar  epistole illi legendum dedi. In indiculo autem a me collecto, et regibus, et episcopis relecto et dato, quantum de ipsa epistola, sed et de illa quam domnus apostolicus misit , necessarium admittendum uidi, misi, et exemplar ipsius indiculi domno apostolico ex epistola mea direxi. Et ipsam epistolam domni apostolici, sed et memoratum indiculum, sed et scripta ipsius fratris Hincmari, hic habeo: quibus probari potest me uerum dicere, et illum a uero deuiare.



CAPUT XXuIII. Quod uane gloriatur, excommunicationem a se factam a sede apostolica probatum iri.

Scribit etiam in rotula quam per Clarentium presbyterum suum mihi transmisit hoc modo: Tam  intentatiue in Attiniaco de excommunicatione a me in parochia mea facta interrogatus sum. Tantummodo hoc interea pando, eo quod uos inauditam illam, ac contra apostolicam doctrinam, et contra ecclesiasticam ueritatem fuisse asseratis factam. Non aliam illam feci, quam a uestra uiue uocis doctrina faciendam didici, et uos ea que iure destruxistis, ab re edificare non debetis. Imo et quam in Romana sede apostolica auctoritate cognoui preinditam, et de qua eamdem mihi sedem declamo fore auctricem: cuius interest et de illa a me facta excommunicatione iudicare, et de uestra resolutione decernere.

Ad que rescribo. Maiores ad doctores nostri dixerunt, quedam esse nomina, que in femininum flecti  non possunt, ut auctor, cursor. Et iste nouus doctor, qui nouiter adinuenit quod diceret de ipsa excommunicatione, apostolicam sedem se reclamat fore auctricem. Sed me auctorem non habebit, de eo quod super me dicit, quia non aliam illam excommunicationem parochia sua fecit, quam a mea uiue uocis doctrina faciendam didicit. Et quod mox subsequitur: Quoniam ea que iure dextruxi, ab re edificare non debeo, uerum esse confirmo. Nam per euangelicam ueritatem, et apostolicam atque canonicam auctoritatem; necnon et per apostolice sedis doctrinam atque decreta, suam perniciosam excommunicationem destruxi: quam ab re edificare non debeo, nec uolo, nec ualeo.

In eo uero quod dicit, quia non aliam illam excommunicationem  fecit, quam in Romana sede apostolica auctoritate cognouit preinditam, id est ante insertam, ante impositam, ante immissam: nimis audacter posuit in celum os suum. Et ideo non est mirum si lingua eius transiuit in terram, ut de me peccatore diceret: Non aliam illam feci, quam a uestra uiue uocis doctrina faciendam didici. Sed sicut apostolica sedes a nobis accusari non debet, nec ualet: ita excusatione nostre humilitatis non indiget. uerumtamen quod non ab incertis relatoribus inde audiuimus, cum uenia ipsius sedis libere dicere possumus. Audiuimus namque, quia sancte memorie Nicolaus papa, sancta Romana Ecclesia in afflictione posita, auctoritate ueteris et Noui Testamenti,  in ieiunio, et fletu, ac planctu, in cinere et cilicio litanias indixerit. Sed a nullo audiuimus, quia causa suarum iniuriarum et ipsius sedis apostolice, paruulos in discrimine mortis positos baptizari, et obeuntibus atque petentibus ultimam penitentiam, et uiatici muneris communionem, et mortuis sepulturam negari preceperit. Et quod de illa excommunicatione perniciosa quam fecit, eamdem sibi sedem fore, sermone uitioso, atque calumnioso dicit auctricem, non credimus. Absit enim ut, sicut hic frater Hincmarus in pernicioso scripto suo improprie dicens declamat, sue colligationibus impietatis apostolica sedes consentiat; minime autem auctrix existat. Que per B. Celestinum uniuerso mundo apostolice intonat: Obsecrationum, inquiens,  sacerdotalium sacramenta respiciamus, que ab apostolis tradita, et in toto mundo, atque in omni catholica Ecclesia uniformiter celebrantur: ut legem credendi, lex statuat supplicandi. Cum enim sanctarum plebium presules mandata sibimet legatione funguntur, apud diuinam clementiam humani generis agunt causam; et tota secum Ecclesia congemiscente postulant et precantur, ut infidelibus donetur fides. Et sic pro omnibus exorare Dominum catholicam Ecclesiam debere demonstrat, ut erutos de potestate tenebrarum transferat in regnum filii caritatis sue : et ex uasis ire, faciat uasa misericordie : qui non uult mortem peccatoris, sed ut conuertatur et uiuat : et qui uult omnes homines saluos fieri, et in agnitionem  ueritatis uenire; et neminem uult perire . Absit, inquam, ut auctor sit sancta sedes apostolica istius pertinacis crudelitatis tantorum hominum, qui per baptismum, uel per sacerdotalis ministerii reconciliationem saluari, et per uiatici muneris communionem ab eterno poterant liberari interitu mortibus reo ; quia non poterat fieri ut in tam ampla parochia, sicut illa est, que specialiter subiacet Lauduni municipio, per quinque circiter dies, quibus eo modo, sicut premisi, fuerat colligata, quia eam antea metropolitana sollicitudine, euangelica, et apostolica, atque canonica, et apostolice sedis auctoritate absoluere non cucurri, plures sine baptismo, et absque communionis gratia, non obierint: de quibus quicunque saluati sunt, saluantis  est donum; qui autem perierunt, perditoris et pereuntium fuit meritum.

Attamen licet, uelut sanctus Ambrosius in fidei deuotione ualentiniani , et beatus Augustinus disputando demonstrat, ut sicut in illo latrone cum Domino crucifixo et credente, et confitente, quod ei ex baptismi sacramento defuerat, compleuit omnipotentis benignitas: ita forte paruulis quibus baptismum denegari iussit, parentum uel patronorum corde credentium, et etiam paruulis fideli confessionis uerbo baptisma expetentium, sed non impetrantium fides, et fidelis postulatio prodesse potuerit: donante eo, cuius spiritus, quo regeneratio fit, ubi uult spirat; et etiam ante baptismum se  baptizandis infudit, sicut in sacra historia legitur. Similiter et de his qui ultimam penitentiam, et uiatici muneris communionem petierunt, et impetrare pro sua interdictione non potuerunt, gratia eius, cui ab omni fideli dicitur: Gemitus meus a te non est absconditus : et quibus singulis Dominus dicit: Mox ut ingemueris, saluus eris, ad salutem prodesse ualuerit. Ipse tamen de eorum perditione securus esse non potest, si aliqui sine eisdem sacramentis per suam iussionem abierunt, ut non districte inde iudicetur.

Et si uult dicere de excommunicatione Nortmanni, quam mendaciter per subreptionem a sede apostolica elicuit, suggerens Nortmannum res sue ecclesie inuasisse, quas ipse aut regi, aut Nortmanno  beneficiandas concessit, aut filio Nortmanni beneficiauit, sicut scripta sua demonstrant: respondendum ab eadem sancta et discretissima sede credimus: Fiat tibi secundum fidem tuam . Et: Ex uerbis tuis condemnaberis . Et quod B. Augustinus in serm. 7 Euangelii Ioannis dicit: Iuris, inquiens, forensis est, ut qui in precibus mentitus fuerit, non illi prosit quod impetrauit. Dixisti enim quod uoluisti: et cui dixisti, nesciuit an uerum sit. Dimisit te aduersario tuo conuincendum, ut si ante iudicem conuictus fueris de mendacio, quia non potuit ille nisi prestare, nesciens an fueris mentitus, ibi careas beneficio rescripti, quo perduxisti rescriptum. Et hoc ius in corpore libri Theodosiane legis haberi legimus. Ceterum,  sicut de Deo omnipotente, cum omnia possit, scilicet que omnipotentie illius conueniunt, recte dicit Apostolus: Seipsum negare non potest : ita et nos de illa sancta sede dicimus, quia sibi ipsi, presertim in tam manifestissimis et maximis causis, et humane redemptionis atque salutis singularibus presidiis, contraria nullo modo esse potest: et que secundum euangelicam ueritatem, et apostolicam traditionem, atque canonicam auctoritatem, per Siricium, Innocentium, Celestinum, Leonem irrefragabiliter constituit, refragari a quoquam impune nulla ratione dimittet. Cuius interest, sicut isdem frater Hincmarus scribit, de illa a se facta excommunicatione iudicare, et de mea resolutione decernere.

 uerumtamen, sicut ex concilii Sardicensis canonibus SS. Innocentius, Bonifacius, et Leo promulgauerunt, prius maiores causas, que ad statum Ecclesiarum, et ad concordiam pertinent sacerdotum, apud nos, sub timore Domini, conuenit uentilari; et de componendis, que forte nostro nequiuerint sopiri iudicio; et de iudicio nostro compositis post iudicium oportet ad sedem apostolicam plenam rationem transmitti: ut ea que iuxta ecclesiasticum morem iuste et rationabiliter apud nos fuerint diffinita, ipsius apostolice sedis sententia roborentur. Sic enim et sanctus Ambrosius scribens ad Theophilum Alexandrinum episcopum, sacras leges, et canones, ut post iudicium ad sedem apostolicam relatio  referatur, et qui legaliter euocatus, iudicio adesse neglexerit, dilationem sententie proferende, sicut in contumacem, de absentia non lucretur, se intellexisse demonstrat, dicens: Cum sancta synodus cognitionis ius unanimitati tue, ceterisque ex Aegypto consacerdotibus nostris commiserit, iterum oportet fratrem nostrum Flauianum conuenias, ut si in eo perseuerauerit, quo ueniendum non putet, saluis concilii Niceni, etiam synodi Capuensis statutis, illibata pace uniuersorum ita consulas, ut non uideamur destruere quod edificatum est. Si enim quod edificaui destruo, preuaricatorem me ipse constituo; ac si que destruxi, iterum edificem. Seruetur ergo impertite pacis gratia inter uniuersos, et nichilominus declinatio partis alterius frustrandi effectum habere  non possit. Sane referendum arbitramur ad sanctum fratrem nostrum Romane sacerdotem Ecclesie; quoniam presumimus ea te iudicaturum, que etiam illi displicere non queant. Ita enim utile erit consultum sententie, ita pacis et quietis securitas, si id uestro statuatur consilio, quod communioni nostre dissensionem non afferat; ut nos quoque accepta uestrorum serie statutorum, cum id gestum esse cognouerimus, quod Ecclesia Romana haud dubie comprobauerit, leti fructum huiusmodi examinis adipiscamur.



CAPUT XXIX. Quod similem excommunicationem ab ipso Rhemensi factam esse falso criminatur.

De hac etiam excommunicatione mihi in Gundulfi  uilla per uenerabilem quondam archiepiscopum Wenilonem mihi mandauit sicut domnus Aduentius, et ceteri qui adfuerunt episcopi, sciunt, quia quod de illa excommunicatione fecit, ego illi insinuaui, dicens se habere quamdam uillam in mea parochia, et quia homines eiusdem uille rogauit, ad illam ecclesiam dare illorum decimam, ad quam eam dare debebant, excommunicauerim illos: et habebat imbreuiatos, quot infantes sine baptismate, et quot homines sine communione inde obierint: que mihi in publicum obiicere nollet, ne postea illi improperarem. Quod si alia mala de me sciret, illa etiam diceret. Unde illi statim per eumdem Wenilonem remandaui, quia et inde, et de quibuscunque uellet, que illi uiderentur, obiiceret. Sed de hac causa uerum  non diceret, et contra canones se confitebatur egisse, qui me postposito ordinationem decime in mea parochia usurpauit.

Et postea inde illi scripto respondi, cuius exemplar hic habeo: in quo continetur, tria me considerasse in hoc quod dixit, me illi insinuasse quod de illa excommunicatione fecit. Primum quidem, quoniam si ratio inter illum et clericos Laudunensis Ecclesie agitanda foret, de petitione ex causis in eo continentibus ab eisdem mihi porrecta, utrum esset an non ueritate subnixa, nullam questionem deberet recipere, postquam sue confessionis attestatione firmatur. Aliud uero, quia silentio suppressis bonis que illi insinuaui, atque insinuari feci, imputando  mihi quod male illi de hac excommunicatione quam perpetrauit, insinuauerim, reum se confessus est, quia scienter male fecit. Ac per hoc, secundum decreta Hilari pape, suum contra regulas factum deberet ipse dissoluere. Quod si nollet, per sententias canonum, et apostolice sedis decreta, que nulla possunt ratione conuelli, auctoritas metropolitana illud deberet annichilare. Tertium, quia ut secum me posset illaqueare, si forte, ut assolet improuise menti accidere, illi statim hec falsa de me reiiciendo imparatus et ira commotus non responderem, et se iactare ualeret, me in aliquo inde concredidisse; uoluntarie sibi de tali confessione laqueum studuit iniicere. Et pro bonis mala retribuens, non ut quondam proditorum primicerius simulando pacem  osculo, quam non habebat in pectore, sed exerto lingue gladio me aperte, ac impudenter decreuit impetere: et quasi me qualicunque patrono, ac benefactore, atque ordinatore suo tradito, talis confessionis de tantis impietatibus laqueo se suspendere. Sed benedictus Dominus, qui secundum promissionem suam, qua dixit: A flagello lingue absconderis , liberando animam meam a labiis iniquis, et a lingua dolosa, adiuuit me, et consolatus est me: mox telum falsitatis, scuto ueritatis, respondendo reieci.

Que animi dolore compunctus, non animi liuore stimulatus, dixi, sciens capiti ac Saluatori nostro mendaciter multa fuisse obiecta: sed et productos aduersus eum falsos testes fuisse. Nam et Romane  sedis pontificibus Damaso, Sixto et Leoni III, uerum et aliarum insignium Ecclesiarum pontificibus, Athanasio scilicet Alexandrino, Ioanni Constantinopolitano, Ceciliano Carthaginensi, sanctitate fidei et operationis atque scientie doctrine preclaris: necnon et quamplurimis aliis uenerandis episcopis, ab hominibus inuidis, et eorum locum, ac bone opinionis famam obtinere uolentibus; sed non habere meritum illorum studentibus, mortalia et nefaria crimina falso impacta, et usque ad ecclesiastica iudicia, et cognitionem publicam fuisse perducta legimus. Sunt enim huiusmodi uiperee nequitie homines, qui licet prius eorum mentes propria rodat inuidia, in hoc tamen suas tegere posse iniquitates putant, si alios infamia modo quolibet maculare curauerint:  quorum criminationes iidem uiri sancti patientissime tolerauerunt, et constantissime, adiuuante Domino, reuicerunt. Et horum, sicut scriptum est, intuens exitum, conuersationis fidem mihi necesse est imitari: et ita compertus, et de illo in me prorsus expertus, quia phreneticus sepe nulli maiorem alapam dare solet, quam ipsi medico, qui eum curare uolet. Sed et multum me miratum scripsi illi, ubi sensum suum habuit, quando de me, tante auctoritatis, et sapientie, atque religionis uiro, sicut domnus erat Wenilo, dixit, et ad plurimorum episcoporum notitiam peruenire fecit, quod si in iudicio regulari dixisset, probare non posset: presertim se reum de hoc ipso confessus, et confitendo se talia  egisse, que etsi non confiteretur perpetrasse, negare non posset, seipsum illaqueasse uidere non potuit. Et quia mendacium erat quod dixit, me excommunicasse homines uille de ipsa rusticana parochia, et infantes sine baptismate, et homines sine communione in ea excommunicatione inde obiisse; mox illi remandaui, quoniam nulli unquam in mea parochia, postquam fui ordinatus episcopus, baptismum, uel uiatici muneris communio, a me, uel a quoquam comministro meo denegata fuere: sicut omnes in parochia mea tam ecclesiastici quam et seculares, tam uiri quam et femine sciunt.



CAPUT XXX. Quod postulauit ut auunculus sua aduersus ipsum scripta igni absumeret. Iterum de superiore calumnia, propter quam non debet ad accusationem admitti.


 Mandauit etiam mihi per prefatum uenerabilem quondam archiepiscopum Wenilonem, ut si scripta que illi et ecclesie sibi commisse, de excommunicatione qua agitur ab eo intentata sue parochie, transmisi, queque ibi secum habebat, coram aliis incenderem, et annullanda dicerem, meque contra rationem et auctoritatem fecisse profiterer, mecum pacem habere uellet. Unde illi pro tempore, cum aliis que mihi occurrerunt, per eumdem archiepiscopum, et Aduentium gloriosum episcopum remandaui. Et postea illa ipsa, et alia, scriptis, quorum hic habeo exemplaria, inculcaui, quoniam in quocunque conuentu me adire,  mihique pacis osculum, sicut et domnus rex, et episcopi, ac ceteri illustres, ac mediocres qui conueniebant, dare nolebat, nec etiam ullo uerbo me alloqui dignabatur, de quibus hic quedam studui replicare. Scripsi nempe inter cetera illi, quomodo ei in sensum suum uenire potuerit, ut talia mihi mandaret?  Nam diabolus loquens ad primos parentes nostros, sed et ad Redemptorem ac Saluatorem nostrum, non ex deiectione, sed ex prouectu, et ex sublimitatis auaritia eos tentauit. Isdem autem supergressus, sic dici fas est, diaboli malignitatem, oblitus scriptum esse, quod Malignitates exterminabuntur , me stultissime ex deiectione tentauit: sciens quia que illi, et ecclesie sibi commisse in eisdem scriptis direxi,  de euangelica ueritate, et apostolica atque prophetica, necnon et canonica auctoritate, sed et de apostolice sedis constitutione, sicut acceperat eadem sancta sedes, beatissimorum apostolorum traditione constaret esse conscripta. Et sanctarum Scripturarum traditores et incensores inter sacrilegos legimus computatos. Si ergo illa que de Euangelio, et apostolis, atque prophetis, necnon et de sacris regulis spiritu Dei conditis, sine admistione alicuius hereseos, uel schismatis, conscripsi, uidelicet mensuram tritici a comburendis paleis et zizania puri, reuera de horreo Dominico in tempore illi ac ecclesie sibi commisse, et sollicitudine mee subiecte prolata incenderem, et uera negarem: sine dubio Christum  qui in eis prenuntiatus et ostensus est, et per que Christum cognouimus, quique illa locutus est, me nosse, et in eum credere, ac per hoc me Christianum negarem. Et si sacros canones, et decreta catholice Ecclesie incenderem et abdicarem: me procul dubio ab episcopatu non solum ipse deiicerem, uerum et ab Ecclesia catholica diuisum, et alienum, id est schismaticum et anathematizatum, publicis et ecclesiasticis legibus efficerem. Sicut sanctus Leo papa scribens ad Leonem Augustum etiam de se dicit : Si secundum Apostolum, inquit, que destruxi, hec edifico, preuaricatorem me constituo, et eis me conditionum ultionibus subdo, quas non solum auctoritas beate memorie principis Marciani, sed etiam ego mea consensione firmaui.

 Quapropter etsi me infirmum ac fragilem, atque imbecillem, ut reuera sum, adeo estimauit, ut minis uel promissionum blanditiis ad hec agenda trahi, uel inuitari ualerem - non tamen episcopus dubitare debuerat uerum esse, quod ab eo qui perficit in infirmitate uirtutem, ore ueridico promittitur: Dominus, inquit, dabit uirtutem multam euangelizantibus uerbum : et episcopus mihi qualicunque episcopo mortiferum ad bibendum non debuerat propinare; scilicet, ut eloquia sacra, gratia sui incenderem. Et licet hinc me Deus gratia sua seruauerit, qui in se credentibus repromisit, dicens: Et si mortiferum quid biberint, non eis nocebit . Dum pestiferas, inquit B. Gregorius , suasiones audiunt, et tamen ad operationem  prauam minime pertrahuntur, mortiferum quidem est quod bibunt; sed non eis nocebit. Ipse tamen nisi penituerit ex hac perniciosissima suasione, studii sui luet iudicium. Tardius, inquit B. Gregorius , peccatum soluitur, quod et per consilium solidatur. Nisi enim mens omnimodo eterna despiceret, in culpa ex iudicio non periret.

Et quia dicit Apostolus: Auaritia, que est idolorum seruitus : et B. Gregorius, ex prouectu auaritie primos parentes nostros tentatos et superatos demonstrat, ostendens auaritiam, non solum pecunie, sed etiam altitudinis esse; et quia recte auaritia dicitur, cum super modum sublimitas ambitur: scripsi ei ex uerbis beati Augustini de Scripture sacre  auctoritate dicentis, contra Donatistas schismaticos, qui se sine causa a compage unitatis catholice separauerunt, dicentes quod probare non potuerunt, Cecilianum a traditoribus sacrarum Scripturarum fuisse ordinatum; ut cognosceret quam graue peccatum sit idololatria, quod ex ambitu altitudinis admisisse uidetur, dum nulli subiectus esse uelit, qui cunctis preesse non ualet. Et quia grauius est peccatum incensio diuinorum eloquiorum, ad quod me traducere uoluit: et quoniam grauissimum sit peccatum schisma, quo se a fraterna nostra unanimitate per suam perniciosam subscriptionem separauit: sicut scripto ostendi in libello suo monstruoso a se, et a clericis parochie sue subscripto:  ubi quibusdam subscriptis que euangelice ueritati, et apostolice auctoritati, et decretis sanctorum conciliorum, que uniuersalis Ecclesie probauit assensus, et apostolice sedis confirmauit auctoritas, inueniuntur aduersa. Ait enim beatus Augustinus loquens ad Donatistas de his tribus capitulis : Non afferamus, inquit, stateram dolosam, ubi appendamus quod uolumus, et quomodo uolumus, pro arbitrio nostro dicentes, hoc graue, hoc leue est; sed afferamus diuinam stateram de Scripturis sanctis, tanquam de thesauris diuinis, et in illa quid sit grauius, appendamus: imo non appendamus, sed a Domino appendente recognoscamus. Tempore illo, quo Dominus priora delicta recentibus penarum exemplis cauenda monstrauit, et  idolum fabricatum, atque adoratum est, et propheticus liber ira regis contemptoris incensus , et schisma attentatum, idololatria gladio punita est; exustio libri, bellica cede et peregrina captiuitate; schisma, hiatu terre sepultis auctoribus uiuis, et ceteris celesti igne consumptis: quis iam dubitauerit hoc esse sceleratius commissum, quod est grauius uindicatum?

Sed quia illi non suffecit me calumniari, quod tam nefariam et exitiabilem excommunicationem illi agendam exemplo docuerim, nisi etiam nunc me scripto calumniaretur, non aliam illam excommunicationem se fecisse, quam a mea uiue uocis doctrina faciendam didicerit: respondendum mihi contra mendacem illius calumniationem ex  sacris auctoritatibus necessarium uideo; ne quasi tacendo consentiens, reus pariter cum illo diiudicer. Sicut in petitione, quam clerici Laudunensis Ecclesie mihi dederunt, continetur, et sicut in synodo coram illo apud Attiniacum habita demonstraui, omnes sacerdotes totius parochie sue colligauit, ut nemo eorum in ea sacerdotali ministerio tandiu uteretur, usquedum ille ipse iterum cum eis uiua uoce loqueretur, aut littere a sede B. Petri apostoli eis mitterentur: et ne baptizarent pueros, ne uisitarent infirmos, ne reconciliarent cum uiatico munere penitentiam petentes, ne sepelirent mortuos, penitus ab his omnes eos prohibuit. Et in sua rotula mihi scripsit, non aliam illam fecisse, quam a mea uiue uocis doctrina faciendam didicit. Quod mendacium  esse profiteor. Et quia manifestum est, eum illas colligationes impietatis admisisse: que si crimina esse possunt, sicut S. Gregorius esse ostendit, criminaliter illas admisit: ostendendum est ex sacris auctoritatibus, si criminosus alium criminari, et reum criminis facere possit. Sacre quippe leges, quas Ecclesia catholica recipit, dicunt, quia iure et legibus constitutum est , ut spontanea professione reus, reum non faciat, neque illi de altero credatur, qui se criminosum esse confessus est. Et item: Non credendum est contra alios eorum confessioni , qui in criminibus accusantur, nisi se prius probauerint innocentes: quia periculosa est, et  admitti non debet rei aduersus quemcunque professio. Et sacri canones dicunt , ut ad accusationem non admittantur, quos ad accusanda publica crimina leges publice non admittunt. Et quotiescunque clericis ab accusatoribus multa crimina obiiciuntur, et unum ex ipsis de quo prius egerint, probare non ualuerint, ad cetera non admittantur. Et item sacre leges Theodosiane dicunt : Si episcopus, uel presbyter, diaconus, et quicunque inferioris loci Christiane legis ministri, apud episcopos, siquidem alibi non oportet, a qualibet persona fuerint accusati, siue ille sublimis uir honoris, siue ullius alterius dignitatis qui hoc genus illaudabilis intentionis arripuerit, nouerit docenda  documentis se debere inferre. Si quis ergo contra huiusmodi personas non probanda detulerit, auctoritate huius sanctionis intelligat se iacture fame proprie subiacere: ut damno pudoris, existimationisque dispendio discat sibi aliene uerecundie impune insidiari, saltem dicere non licere. Et Africanum dicit concilium : Omnes infamie maculis aspersos ad accusationem non admitti, nisi in causis propriis. Et de episcopo qui Donatistis se communicasse mentitus fuerat, idem decreuit concilium : ut si probatum fuerit eum de communione illorum fuisse mentitum, dicendo eis se communicasse, quos eo sciente non communicasse constiterit, etiam episcopatum amittat.

 Unde uestra fraternitas inter me et illum discernat, atque decernat, ut si ego, licet mendaciter me talia illum docuisse uel hortatum fuisse, sicut ipse dicit, confiterer, reus criminis episcopatum deberem amittere: quid ille mereatur qui mendaciter me calumniatur, non solum participem, uerum et auctorem in his suis impiis excomunicationibus esse. Unde etiam antiquorum Patrum canones sanxerunt, scribentes ad episcopos per Gallias et quascunque prouincias constitutos, hoc modo: Nec illud, fratres, scribere alienum ab Ecclesie utilitate censuimus, ut sciretis, quicunque sub ordinatione uel diaconatus, uel presbyterii, uel episcopatus mortali crimine dixerint se esse pollutos, a supradictis ordinationibus submouendos: reos scilicet uel  ueri confessione, uel mendacio falsitatis. Neque enim absolui potest, qui in seipso dixerit mortis causam, que dicta in alium puniretur; cum omnis qui sibi fuerit mortis causa, maior homicida sit. Quod enim in hac sententia canonum dicitur: Quicunque sub ordinatione uel diaconatus, uel presbyterii, uel episcopatus, mortali crimine dixerunt se esse pollutos a supradictis ordinationibus submouendos, nemo sanum sapiens hec de sola luxuria, et immunditia, uel pollutione carnis dictum intelligit, cum scriptum sit: Dispersit superbos mente cordis sui . Deus qui superbis resistit . Et in Euangelio dicit: Que de corde exeunt, hec coinquinant hominem . Et S. Gregorius dicit,  quia per humilitatis custodiam seruanda semper est munditia castitatis. Et item dicit, quia aliquando minus est in corporis corruptionem cadere quam in cogitatione tacita ex deliberata elatione peccare. Neque enim rex Babylonie tum reus de elatione exstitit, cum ad elationis uerba peruenit. Quippe qui ore prophetico et ante, cum ab elatione tacuit, sententiam exprobrationis audiuit. Nam districtus iudex prius inuisibiliter uidit, quod post publice feriendo, reprehendit. Unde et in irrationabile hunc animal uertit, ab humana societate separauit, agri bestiis mutata mente coniunxit , ut districto uidelicet, iustoque iudicio homo quoque esse perderet, qui magnum se ultra homines estimasset. Et item Scriptura dicit: Initium omnis  peccati superbia ; que mater est inobedientie, et regina omnium uitiorum, qua de celo cecidit archangelus, et factus est diabolus, qui est rex super uniuersos filios superbie . Mortale igitur peccatum esse superbiam, nemo qui nesciat. Sed et inobedientiam, propter quam homo est eiectus de paradiso, et de qua hic frater arguitur, omnes mortale peccatum nouimus. De qua etiam Scriptura dicit: Quasi peccatum hariolandi est, repugnare; et quasi scelus idololatrie, nolle acquiescere . Unde S. Gregorius: Sola est, inquit, qua fidei meritum possidet obedientia, sine qua quisque infidelis conuincitur, etsi fidelis esse uideatur.



CAPUT XXXI. Quod excommunicationem a se factam frustra excusare conatur.


Et frater Hincmarus, excommunicationem, de qua agitur, se egisse in suis rotulis confitetur. Quam mortalem fuisse, et in plurimorum perditionem, in nullius autem saluationem a se absque ulla discretione intentatam denegare non potest. De qua satis egit, ut se ualeret contegere tam de apostolice sedis calumnia, dicendo ab eadem sancta sede illam excommunicationem preinditam, et sibi fore auctricem: quam et dicendo super me falsa: quasi ego illi et exemplo faciendam ostenderim, et uerbo agendam docuerim; quatenus exitiabiliter egisse a me non posset redargui. Sed quo fructu, ac cuius mercedis intuitu illam fecerit, in rotula per Clarentium mihi  directa manifeste denudat, dicens, ad excusandas excusationes in peccatis, ut impleat peccata sua semper. Docet quidem papa Alexander in fine sue epistole, quod non tantum attendenda sunt que fiunt, quantum quo animo fiunt. Nempe cum hoc examussim tam in uobis, quam in me fuerit perscrutatum, patebit illico inde equitatis emolumentum. Et que sequuntur usque ad hanc sententiam: Quod non me, pro me dicere reamini, quasi propria instigatum iniuria. Quia, Deo teste, pro cauendo potius ecclesiastici ordinis detrimento, uobis scribo, uti scriptum est: Nolite locum dare diabolo .

Quibus uerbis aperte ostendit, se sustinere non  uelle, ut auctoritas metropolitana, secundum regulas, excessus illius corrigendi ullam habeat potestatem: et quem uiolatorem apostolice sedis decreta, et delinquentem contra omnes leges tam diuinas quam humanas significet, qui legit, uel audit, intelligat: et cui ue propheticum imminere ea docenti, per que hec fieri quoquomodo a quibuscunque presumantur: et quem in ipso sacrosanctam religionem preuaricatum fuisse conuictum dicat, aperte in superiori capite demonstrauit, in quo me suum traditorem uocauit. uerba quoque S. Alexandri corrupte interpretatus est. Ubi enim idem sanctus dicit. Non tantum attendenda sunt que fiunt, quantum quo animo fiant. Paulo post subsequitur, inquiens: Unde et illud est, quod Dominus ad  munera Abel respexit, et non ad Cain; quia magis intendit ad offerentis animum, quam ad ea que offeruntur. Hinc B. Gregorius: Ab omnipotente Deo munus non accipitur, quod corde obligato in malitia offertur: quia omne quod Deo datur, ex dantis mente pensatur, quia in his quoquo animo gerantur, ignoratur a proximis. Apud Deum igitur bona uera commendat intentio pura: quoniam non est arbor mala faciens fructum bonum. Arbor namque homo, fructus autem opera sunt ipsius. In apertis autem malis non est necesse intentionem requirere cordis: quia non est arbor bona, que facit fructus malos. Dicit enim Apostolus: Manifesta autem sunt opera carnis ; post quorum enumerationem subdit spiritus fructus. Inconuenientem  ergo interpretationem precepti Domini ad primos parentes nostros, non humilitatem quacunque simulatione collectam; sed nudam superbiam frater Hincmarus se excusando de sua perniciosa excommunicatione ostendit: quia, ut beatus dicit Gregorius : uere humilitatis testimonia sunt, et iniquitatem suam quemque cognocere, et cognitam uoce confessionis aperire [al., et nunciatam satisfactione penitentie delere]. At contra, usitatum humani generis uitium est, et labendo peccatum committere, et commissum negando defendere, et conuictum defendendo multiplicare [al. et uulgatum defend. multiplic.].

Similiter et Apostoli sententiam ad suum sensum uiolenter inflectens, dicit: Lex propter transgressores  posita est. Que iuxta ipsius sensum ad quem illam retorsit, ita exponi potest, ac si diceret: Trangressus sine timore legem contra legem, excommunicationis posui legem, quam rex timeret, et me contingere non auderet: et predicans non furandum, furari non timui; et abominans idola, sacrilegium feci. Deinde ponens Gregorii uerba dicentis : Qui non corrigit resecanda, committit. Ac si patenter diceret: In me resecanda, in multos excommunicando commisi, ut hoc facto nemo in me resecanda auderet corrigere. Demum subsequitur: Deo teste, pro cauendo potius ecclesiastici ordinis detrimento uobis scribo. Quibus uerbis euidenter ostendit, qua intentione  illam excommunicationem fecerit: uidelicet sue irrationabilitatis castigationem, uocans ecclesiastici ordinis detrimentum, ut rex illam excommunicationem pertimesceret, et illum rebellantem contra se contingere non auderet: et ipse, qui pro Dei timore se non cohibebat, nec distringi a quoquam hominum reuereretur, et proprie uoluntatis motus ut libenter, ita etiam exsequi posset licenter. Tandem addidit: Pro cauendo ecclesiastici ordinis detrimento uobis scribo, ut scriptum est: Nolite locum dare diabolo. Quod Apostoli testimonium, dum non apostolico, sed apostatico sensu in alium iaculare uoluit, in seipsum retorsit. Sicut ipse Apostolus ad Ephesios aperte demonstrat, dicens: Irascimini, et nolite peccare . Sol non occidat super  iracundiam uestram. Nolite locum dare diabolo . Per iram, inquit Gregorius, lux ueritatis amittitur, quia cum menti iracundia confusionis tenebras incutit, huic Deus radium sue cognitionis abscondit. Ipse ergo in se locum diabolo principi tenebrarum, scilicet iniquitatum, donauit, qui radium cognitionis Dei, qui lux est, per iracundiam menti sue confusionis tenebras incussit, ut uidere non posset, quam magnum malum in sua perniciosa excommunicatione, de qua se excusando accusat, perpetrare non metuit: ille ecclesiasticas, imo diuinas leges trangressus est, et locum diabolo dedit, ut sine baptismo et communione mortuos homines raperet; ne locum contingendi eum contra suam uoluntatem quis habere auderet. uerumtamen secundum  suam intelligentiam, eamdem Apostoli sententiam adulterino sensu hic posuit: qua de causa in synodis plures fuisse damnati leguntur.



CAPUT XXXII. Refertur magna pars epistole Hincmari Laudunensis de subscriptione quam fecit in synodo apud Attiniacum.

Et in rotula quam mihi XuI Kalend. Iulias misit, ita scribit: Quia me sepe de subscriptione redarguitis, et cetera que habes inter epistolas Hincmari Laudunensis, tomo CXXIu, usque ad Deo propitiante nunquam acturus ero Pergit Hincmarus Rhemensis:

Contra que scriptum est: Filius stultus dicit se esse iustum, sed exitum suum non abluit. Et  aliis interpositis ad hanc suam subscriptionem resiliuit, dicens:

Ac si etiam in subscriptione illa aliquid haberetur quod forte intolerabile foret. . . . . Reliqua item lector habet ubi supra.



CAPUT XXXIII. Hincmarus archiepiscopus superiores obiectiones uera rerum gestarum narratione dissoluit.

Cuius uerba singillatim recenseamus. Dicit in eadem synodo, primo uiolenter per regiam potestatem, et postea fraudulenter a me fuisse ab illo ipsam subscriptionem extortam. Domnus rex, Deo gratias, et etatem, et sapientiam, et uirtutem, et locum pro se respondendi habet: et de hoc facto plures habet  et archiepiscopos, et episcopos ueridicos testes.

Quod dicit postea, illam a me fuisse ab eo fraudulenter extortam, non est uerum. Nam soluta synodo illa die, in crastinum conuenienda, postquam domnus rex ab ea domo abscesserat, et quidam episcopi in eadem domo, sicut cuique conuenit, cum suo fratre loquebatur: et ego iuxta quamdam fenestram stans cum fratre Odone loquebar, uenit ad me Frotarius archiepiscopus, et Aeneas episcopus, et dixerunt mihi coram Odone, quia frater Hincmarus uellet professionis libello subscribere, et de domni regis obedientia: et essemus inter nos pacifici sicut pater et filius, ac archiepiscopus et episcopus esse debent. Quod ego gratanter recepi; et ab alia fenestra, iuxta quam stabat Hincmarus cum  aliis episcopis, adduxerunt eum ad me: et ipse Hincmarus petiit, ut liceret illi loqui solo mecum solo. Et secessi cum eo iuxta parietem domus; et dixit mihi, quod pro me nichil dubitaret in illa subscriptione, sed pro eo qui post me erit in illa sede metropoli. Et ego ei respondi, ut ille ipse libellum dictaret sicut uellet; et petiit ut ego illum dictarem. Et reuersi sumus simul ad fenestram iuxta quam Aeneas et Odo stabant: et dixi Odoni ut acciperet suas tabulas, et exciperet in illis libellum cui Hincmarus deberet subscribere. Et excepit Odo, sicut tunc simul dictauimus. Et dixi illi, ut quidquid ibi uellet aut mutare, aut subtrahere, aut addere, faceret: sicut et factum est. Et dixi ego Odoni, ut in crastino illum apportaret scriptum, et in synodo ei  Hincmarus subscriberet. Hincmarus autem respondit, quia febris illum tangebat, et statim se inde uellet deliberare, ut sanguinem posset minuere. Ego autem iussi Odonem ire ad Cancellarium regis, et accipere ab illo pergamenum, et atramentarium, et scriberet illum cito. Interea dixi Aenee, cui tunc auscultabat Hincmarus, quod melius esset ut in crastina exspectaret; et persuadente Aenea acquieuit ita Hincmarus. Et in crastina ueniens in synodo professus est secundum quod in illo libello continetur. Et porrigente sibi Odone pennam, coram omnibus, sicut tunc paruit, eidem libello sponte subscripsit; et regi, et mihi manu sua porrexit. Et tunc domnus rex pacem illi dedit: et ego post illum. In crastino autem antequam in domum intrarem, in  quam episcopi conuenire debebant, Harduicus episcopus in alia domo mecum loquens, secretissime dixit mihi, quod Hincmarus mihi mittebat unum paruulum scriptum, petens ut ei subscriberem. Et occulte illum mihi dedit; ego autem illum suscepi, et in sinum meum misi. Quem postea non legi, antequam in uia essem, qua ad mansionem meam redibam. Et coram Odulfo episcopo qui mecum ibat, primum idem scriptum relegi; postea nec Hincmarus, nec aliquis alius inde mecum rationem habuit. uerum et Fredericus presbyter Harduici, unquam de illo libello mecum ullam rationem non habuit. Et per talem fraudem, sicut auditis, eamdem subscriptionem ab eo extorsi.

 Quod dicit illam professionem, antequam ei subscriberet, suam domum portasse, non est uerum. Quia postquam Odo episcopus eam in tabulis suis excepit, scriptam Hincmarus illam non uidit; usquequo XuI Kal. Iul. 3 indictionis eidem professioni in synodo coram omnibus qui adfuerunt episcopis, et coram domno rege subscripsit: et domno regi, ac mihi porrexit, et ei in synodo exemplar illius donaui. In crastino autem, id est Xu Kal. Iulias, domnus Harduicus archiepiscopus, tali modo sicut premisi, libellum ab eo mihi directum dedit. Et nichil postea, quandiu in Attiniaco fuimus, inde Hincmarus uel uerbo, uel scripto quiddam mihi dixit. Qui etiamsi mihi aliquid inde dixisset, responderem illi ex Iacobo: Petis, et non accipis, eo quod male  petis . Quia iniustum atque irrationabile est, ut archiepiscopus a sacris canonibus exorbitans excedenti episcopo suffraganeo, et a se ordinato, professionis ac subscriptionis sue libello satisfaciat. Sicut enim secundum Scripturam, minor a maiore benedicitur: ita prorsus minor a maiore, et non maior a minore iudicatur, ligatur, et soluitur: sicut et in decretis B. Gelasii demonstratur.

De eo quod subsequitur: Nam sicut iam uobis rescripsi, ad illam synodum pro responsione ad litteras domni apostolici me uocasti: ad quam ueniens, non illam me intrare permisistis; sed extra fores, ut priuilegio uestre sedis subscriberem mandastis. Dicat, per quem hoc illi extra fores mandaui; et ostendat, quomodo uerum esse possit, quoniam  ad synodum ueniens, non illum eam ego intrare permiserim. Nam postquam ad Attiniacum uenit, quandocunque in synodo fuimus, et ipse interfuit: et coram illo in synodo ea que semel et secundo pro dissoluendis ipsius impiis colligationibus ad eum ex euangelica ueritate, et ex decretis apostolice sedis decreueram, relecta fuerunt. Et in synodo coram illo, omnibus audientibus, Otulfus episcopus dixit, eum sepe dicere, sicut et alii cum eo audiebant episcopi, quod plenam buccam de aqua non ualerent illa que legebantur.

Quod dicit se respondisse, quia nunquam contra priuilegium meum, quod in metropolis ciuitatis dignitate accepi, fecisset: uos iudicate, si contra priuilegium metropolitanum in his que audistis  quoquomodo fecerit.

Quod dicit se sedem apostolicam appellasse: dicat quis ei contradixit, ut suam appellationem non prosequeretur.

Quod dicit, qua domnus rex mea factione instigatus, qui priori die dixerat, se nichil illi ex sua parte discredere; et postea illum minatus est: domni regis responsio ualebit sufficere.

Quod dicit, quia sui homines cogerentur rewadiare, quod illum in uillam Pauliacum secuti fuerant: si rewadiabant, quia irrationabiliter eum in Pauliacum secuti erant, negare non potest se esse auctorem ipsius irrationabilitatis.

Quod dicit, si etiam in subscriptione illa haberetur  aliquid, quod forte intolerabile foret, B. papa Alexander illi manum porrigeret. uideamus quomodo illi conueniat, et manum illi porrigat quod S. Alexander decreuit. Ait enim in epistola omnibus orthodoxis per diuersas prouincias Domino famulantibus : Est etiam et hoc ad hanc sanctam perlatum sedem quod pudet dicere; et non solum sacerdotali, sed etiam omni Christiano nomini est inimicum. Id est, quod nonnullos episcopos aut sacerdotes aut metu compellunt, aut ui extorquent, aut fraude decipiunt, aliquos confessionis sue in alteram partem quam debeant, aut pro suarum non requisitione rerum; aut, quod deterius est, alieni erroris sectas [al., pro alieni erroris secta], scripturas facere, et propriis manibus roborare,  et coram populis recitare atque confiteri. Aliquos dicunt carceribus et ergastulis recludi, ut saltem his territi insidiis deuient Domini sacerdotes, et suis faueant uoluntatibus. Et plurimis capitulis interpositis iterum hinc dicit ad locum, que Hincmarus adulterantium modo in rotula sua posuit: Similiter si huiusmodi personis quedam scripture quoquomodo per metum, aut fraudem, aut per uim extorte fuerint, uel ut se liberare possent, quocunque ab eis conscripte uel roborate fuerint ingenio, ad nullum eis preiudicium aut nocumentum prouenire censemus: neque ullam eos infamiam, aut calumniam, aut a suis sequestrationem bonis, unquam auctore domno, et sanctis apostolis eorumque successoribus, sustinere permittemus.  Confessio uero in talibus non compulsa sed spontanea fieri debet: ipso attestante qui ait: Ex corde enim procedunt homicidia, adulteria, fornicationes, blasphemie , et cetera, que sunt ad hec pertinentia. Nec tantum attendenda sunt que fiunt, quantum quo animo fiant. Et paulo post: Unde et illud est, quod Dominus ad munera Abel respexit, et non ad Cain; quia magis attendit ad offerentis animum, quam ad ea que offeruntur.

Conferamus uerba B. Alexandri cum professione, ac subscriptione Hincmari. Alexander dicit nonnullos episcopos uel sacerdotes, aut metu compelli, aut ui extorqueri, aut fraude decipi, aliquas confessionis sue in alteram partem quam debeant, aut pro suarum non requisitione rerum, aut, quod deterius  est, alieni erroris sectas, scripturas facere, et propriis manibus roborare, et coram populis recitare atque confiteri. Et Hincmarus professus est, atque subscripsit hoc modo: Ego Hincmarus Laudunensis Ecclesie episcopus amodo et deinceps domno seniori meo Carolo regi sic fidelis et obediens secundum ministerium meum ero, sicut homo suo seniori, et episcopus per rectum suo regi esse debet. Ac priuilegio Hincmari metropolitani prouincie Rhemorum Ecclesie, secundum sacros canones et decreta sedis apostolice ex sacris canonibus promulgata, pro scire et posse me obediturum profiteor, et subscribo. In qua professione et subscriptione nichil continetur de his que seruari non  debent: nec aliquid ibi sonat de confessione in alteram partem quam debeat, neque pro suarum non requisitione rerum, neque de sectis alieni erroris: nec eum quisquam, ut subscriberet, aut in carcere, aut in ergastulo reclusit, ut his territus insidiis, Domini deuiaret sacerdos, et uoluntatibus alienis faueret.



CAPUT XXXIu. Eiusdem refutationis continuatio.

De eo quod ibidem subsequitur: Si non sunt tantum attendenda que fiunt, quantum quo animo fiant; quo animo ego illud fecerim, neque parum sciens poterit ignorare: qui etiam multo plura tunc essem facturus, ut meos qui innoxii erant, et causa mei opprimebantur, possem liberare. Paulus apostolus  dicit: Lex non est posita iustis, sed iniustis . Et hinc S. Leo dicit scribens ad Rauennium : Iusto quippe ideo dicitur lex non esse posita, quia normam preceptionis implet iudicio uoluntatis. Si sui qui eum ad Pauliacum secuti fuerunt, rewadiauerunt per legem, quod contra legem commiserunt, innoxii non erant; et domnus rex ut noxios distringere iussit: quantum audemus dicere, contra regium ministerium fecit. Si iudices regii contra legem innoxios, uelut noxios distrinxerunt, preuaricatores legis fuerunt: si arbitros [arbitri] innoxios, uelut noxios iudicauerunt, auctoritatem et locum iudicii amittere meruerunt. Quia uero nec ipse, nec aliquis suorum, se tunc in iudicio pati preiudicium reclamauit: et S. Gregorius sepe iuxta  leges et canones terminari decreuit iudicia: et ex interpretatione legis Honorii et Theodosii dicitur, quoniam quicunque quod in iudicio aduersario presente non repetiit, postea de eadem re litem aliam non poterit inchoare. Legem conculcat, qui contra legem, legaliter iudicata, etiam scripto, rediuiua lite condemnat. Et quia personas priuatas suos homines contra legem distrinxisse, uel iudicasse Hincmarus probare non potest: constat, si sui homines legaliter rewadiarunt, quod contra legem commiserunt, innoxii non fuerunt. Et qui [supple dicit] se conduxisse illos, ut eum ad commissum illud quod rewadiauerunt, sequerentur, qui noxii fuere probati: innoxius rite dici non potest, et noxius innoxios facere suo testimonio nequit.

 De hoc quod dicit, S. Gregorium scripsisse a Pompeio episcopo cruciato, crematoque fame extorta confessione [extortam confessionem]: nos in illa synodo satis superque illum uidimus corpulentum, atque confessum; et non cruciatum neque necatum fame ut profiteretur ac subscriberet, uidimus uel audiuimus.

De hoc quod dicit: Certe si non nocet extorta confessio, non obest extorta subscriptio. Puto clamare nunc contra illum de celo, et clamaturos in diuino iudicio ducentos quatuordecim sanctos episcopos, qui in Carthaginensi concilio decreuerunt, ut si quis contra suam professionem, uel subscriptionem uenerit in aliquo, ipse se honore priuabit. Et  dicentem ex sua persona: Certe si non nocet extorta confessio, non obest extorta subscriptio: nisi penitentiam egerit, credo illum inter alia de hoc mendacio ab eisdem sanctis episcopis iudicandum. Sed et a beato Gregorio condemnandum, qui scripsit ad Theoctistam patriciam : Si qui sunt qui dicunt, quia compulsus quispiam necessitate se anathematizauerit, anathematis uinculo non teneri, ipsi sibi testes sunt, quia Christiani non sunt: quia ligamenta sancte Ecclesie uanis se estimant conatibus soluere: ac per hoc nec absolutionem sancte Ecclesie, quam prestat fidelibus, ueram putant, si ligaturas eius ualere non estimant. Contra quos diutius disputandum non est, quia per omnia despiciendi et anathematizandi sunt, et unde se fallere ueritatem  credunt, inde in peccatis suis ueracius ligantur. Et aliquanto superius: Et quia si compulsi aliqui de quibus reprehendebantur, anathematizare se dicerent, anathematis uinculo nullo modo teneri. Et si sunt qui certissime talia sentiunt, uel tenent, quia Christiani non sunt, dubium non est: eosque et ego, et omnes catholici episcopi, atque uniuersa Ecclesia anathematizamus, quia ueritati contraria sentiunt, et contraria loquuntur. Sed et mihi alia mendaciter impingit: sed et super scriptum quedam dicit, contra que longum est mihi scribere, et uobis audire.



CAPUT XXXu. Quod tertio uocatus ad synodum non respondit, et ideo tractari debet ut contumax.

Ecce audiuit uestra fraternitas, quomodo et in  quantis scriptura fratris Hincmari sit mendax. Et sicut sacre leges dicunt, quia hoc in omnibus causis statutum est, ut scripturam prolator affirmet: nam si is qui scripturam protulit, eius non astruxerit ueritatem, ut falsitatis reum esse retinendum. Et in concilio Ephesino, et Chalcedonensi, sed et in quinta, ac sexta synodo, propriis scripturis et subscriptionibus suis conuictos, nullorumque aliorum accusationem uel testificationem requisitam, secundum sacras leges, dicentes quoscunque conuinci scriptura uel testibus, legimus damnatos fuisse.

Sed et tertio uocatos, et uenire detractantes,  omni sacerdotali officio etiam absentes inuenimus fore priuatos. Sed et Ioannem Antiochie tertie sedis  episcopum, quia blasphemias contra Cyrillum secunde sedis archiepiscopum per libellos emisit, tertio uocatum, et non adeuntem Ephesinam synodum legimus ibidem fuisse excommunicatum. Necnon et Dioscorum secunde sedis Alexandrine episcopum inter cetera, quoniam aduersus regularem ordinem et ecclesiasticam egerit disciplinam: insuper etiam quia multos libellos plenos iniquitatibus contra archiepiscopum suum prime sedis magne Rome sanctissimum et sapientissimum Leonem, sepius ecclesiasticos conculcans canones in concilio obtulit; priuatum omni sacerdotali ministerio, ab eodem beatissimo Leone per uicarios suos in eadem magna synodo Chalcedonensi; et tertio uocatum, quia synodo  se presentare contempsit, absentem legimus fuisse damnatum. uerum de trina commonitione sacre leges dicunt, quicunque tribus auctoritatibus iudicis conuentus, uel tribus edictis ad iudicem fuerit prouocatus, aut uno pro omnibus peremptorio, id est quod causam exstinguit, fuerit euocatus, et presentiam suam apud eum iudicem, a quo ei denuntiatum est, exhibere noluerit, aduersus eum quasi in contumacem iudicari potest. Quinimo nec retractari per appellationem negotia possunt, quoties in contumacem fuerit iudicatum ab ea sententia que aduersus contumaces data est; neque appellari, neque in duplum reuocari potest. Et hinc S. Gregorius ad Maximum Salonitanum episcopum : Ita, inquit, fac, ut ad ueniendum  amplius iam moras non ingeras: ne ipsa te magis absentia obnoxium his que dicuntur, assignet: et nos inter hec reo [al., in te hec res] non solum propter dicta crimina que purgare subterfugis, sed etiam propter inobedientie culpam, durius, scilicet ut in contumacem cogat ex concilio ferre iudicium. Et S. Celestinus de trina uocatione ad Nestorium ita scripsit : Itaque quamuis iam frater Cyrillus secundis te epistolis [al., epistolis suis] asserat esse conuentum, intelligas uolo post primam et secundam illius, et hanc correptionem nostram, quam constat esse iam tertiam, ab uniuersitate collegii et conuentu Christianorum te prorsus esse seiunctum; nisi mox ea que male dicta sunt, corrigantur, nisi in eam uiam redeas, quam Christus  esse [al., se Christus esse] testatur. Et item in eadem epistola: Persequar plane Domini mei [al., boni Domini] fidelis seruus inimicos: cum Propheta asserat, eos odio se odisse perfecto . Moneor rursus altero loquente, ne parcam. Quem uis ergo respiciam [al., quem hic ego respic.], cui honoris aliquid seruem, quando agitur ut mihi totius spei mee causa tollatur? Ipsius in Euangelio uerba sunt Domini, quibus ait non sibi patrem, non matrem, non filios, non aliquam necessitudinem debere preponi . Est enim frequenter talis pietas ex qua nascatur impietas: cum uincente earum affectu carnis caritati illi que Deus est, caritas preponitur corporalis. Et S. Ambrosius in psalmo CXuIII: Est iusta misericordia, et est etiam iniusta  misericordia. Denique in lege scriptum est de quodam. Non miserebitur illius. Et in libro Regnorum legis, quia Saul propterea contraxit offensam, quia miseratus est Agag hostium regem, quem prohibuerat sententia diuina seruari . Et si quis latronis filiis deprecantibus motus, et lacrymis coniugis eius flexus, absoluendum putet, cui adsit latrocinandi affectus, nonne innocentes tradit exitio, qui liberet multorum exitia cogitantem? Certe si gladium reprimit, uincla dissoluit; cur laxat exsilia, cur latrocinandi qua potest clementiore uia non eripit facultatem, qui uoluntatem extorquere non potuit? Deinde inter duos, hoc est, accusatorem et reum, pari periculo de capite decernentes, alterum  si rem probasset, alterum si non esset ab accusatore conuictus, non id quod iustitie est iudex sequatur; sed dum miseretur rei, damnet probantem, aut dum accusatori fauet qui probare non possit, addicat innoxium. Non potest igitur hec dici iusta misericordia: in ipsa Ecclesia ubi maxime misereri decet, teneri quam maxime debet forma iustitie, ne quis a consortio communionis abstentus, breui lacrymula, atque ad tempus parata, uel etiam uberioribus fletibus communionem, quam plurimis debet postulare temporibus, facilitati sacerdotis extorqueat. Nonne cum uni indulget indigno, plurimos facit ad prolapsionis contagium prouocari? facilitas enim uenie, incentiuum tribuit delinquendi. Hoc eo dictum est, ut sciamus secundum uerbum Dei, secundum rationem,  dispensandam esse misericordiam debitoribus. Medicus ipse si serpentis interius uulneris inueniat cicatricem, cum debeat resecare ulceris uitium, ne latius serpat, tamen a secandi urendique proposito lacrymis inflexus egroti medicamentis tegat, quod ferro aperiendum erat: nonne ista inutilis misericordia est, si propter breuem incisionis uel ustionis dolorem corpus omnino tabescat, uite usus intereat? Recte igitur et sacerdos uulnus, ne latius serpat, a toto corpore Ecclesie, quasi bonus medicus, debet abscidere, et prodere uirus criminis quod lateat, non fouere: ne dum unum excludendum non putat, plures dignos faciat, quos excludat ab Ecclesia. Iure ergo Apostolus diuino nos hortatur exemplo, dicens: uide ergo bonitatem et seueritatem Dei; in eos quidem  qui ceciderunt, seueritatem; in te autem bonitatem, si permanseris in bonitate . Et sanctus Gregorius in Regula pastorali : Malorum, inquit, cum incaute amicitiis cingimur, culpis ligamur. Unde Iosaphat qui tot de anteacta uita preconiis attollitur, de Achab regis amicitiis pene periturus increpatur: cui a Domino per prophetam dicitur: Impio prebes auxilium, et his qui oderunt Dominum amicitia iungeris; et idcirco iram quidem Domini merebaris; sed bona opera inuenta sunt in te, eo quod abstuleris lucos de terra Iuda . Et in homilia Euangelii: Multum, inquit, est, quod carnales affectus intentionem mentis diuerberant, eiusque aciem obscurant; sed non declinant a recto itineris, qui arcam  Dei portant in mente.

Et ne quis dicat, beatum Celestinum de tertia commonitione scripsisse ad Nestorium hereticum: attendendum est quod Hilarus papa dicit : Quia non minus in sanctarum traditionum delinquitur sanctiones, quam in iniuriam ipsius Domini prosilitur. Et huiusmodi presumptor, qui in sanctarum traditionum pertinaciter sanctiones delinquit, non inter catholicos est computandus, sed cum schismatis est condemnandus: quia sicut in decretis apostolice sedis scriptum est, quisquis schismatico assenserit, schismaticus esse negari non poterit. Quod etsi omnes sacerdotes, et mundus assentiat, damnatio consentientes inuoluit, non preuaricationem consensus  absoluit. Non enim crimen minuitur, sed roborescit, cum generale fit ex priuato. Hoc enim Deus omnium iudicauit, qui peccatorem mundum generali diluuio interemit. Et his beatus Gelasius concinit in decretis suis: sicut manifeste ex eius uerbis hic possem ostendere, si prolixitatem non deuitarem.


Conclusio qua monstratur non obstante appellatione ferri posse sententiam.

Hec omnia suprascripta, ut sepe commemoraui, non causa mearum iniuriarum, sed euindicatione dignitatis mihi commisse metropolis, contra fratrem Hincmarum contexui: nec sacras leges et regulas collegi aduersus eum in causis propriis intentando iudicium, sed ostendendo qualitatem, ac quantitatem suorum excessuum, et mearum commonitionum; et  quibus ac quantis constitutionibus pertinacem obiecit contemptum. uestra uero Deo placita unanimitas, coram se recitata uigilanti discernat libramine: quia licet sacerdotibus canones ignorare non liceat; leuior tamen fuerat error, si per ignorantiam deliquisset, quam nunc, quia sciens et prudens ex consilio et studio sacrarum regularum per contumaciam transgressor existit, quarum custodiam et obseruationem professione ac subscriptione sua firmauit. Duplici ergo reatu tenetur astrictus; qui non solum contra uenerabilium Patrum, sed etiam contra sua uenisse decreta temere comprobatur. Utrum igitur Deo medio prolata sententia, eum debeat percellere; an ueraciter recognoscentem, et humiliter supplicantem absoluere, saluis sanctorum conciliorum  statutis, et apostolice sedis pontificum ex eisdem sacris canonibus promulgatis, et reseruato per omnia prime et apostolice sedis priuilegio, ac Rhemorum metropolis iure: quod ex me est, consilio, et iudicio uestre unanimitatis committo: pro modulo meo sequens dicta B. Celestini ad Cyrillum episcopum de Nestorio : Studeo, inquit, quieti catholice, studeo pereuntis saluti, si tamen uoluerit egritudinem confiteri. Quod ideo dicimus, ne uolenti corrigere [al., se corrigere], forsitan deesse uideamur. Nam si et nobis [al., etsi et nobis] sustinentibus uuam, spinas sibi addiderit, impleatur manentibus, statutis prioribus sui fructu iudicii, colligat quod sulco diabolico seminauit, non nostro consilio, sed  se periturus auctore. Probat [al., probet] nos ueloces pedes ad effundendum sanguinem non habere, quando sibi etiam remedium cognoscat oblatum. Et hec dico non preiudicans uestre deliberationi, utrum iuxta hec B. Celestini uerba ueraciter recognoscens, et humiliter supplicans, absolui; an pro tam diutina pertinaci in contemptu sanctarum regularum permansione debeat percelli. Quia sicut a regulis prestitutis de certis et manifestis causis que in nullo nobis sunt dubia uel obscura nulla aut negligentia aut presumptione debemus discedere, sicut Leo ad Anastasium scribens  decreuit: ita de quibus diffinitiuas sententias, que nulla possunt ratione conuelli, a sanctis Patribus  promulgatas habemus, non debemus nouum inire tractatum, uel nouum exspectare consilium.

 Nec etiam sedem apostolicam in requirendo inquietare, sicut S. Innocentius scribens ad Macedones episcopos dicit : Cum sepius, inquit, repeti fecissem  aduerti sedi apostolice, ad quam relatio, quasi ad caput Ecclesiarum, missa currebat, fieri iniuriam, cuius adhuc in ambiguum sententia duceretur. Et ad Felicem Nucerianum episcopum : Stupuimus prudentem uirum de his uoluisse consulere, que omnibus sunt certa ratione comperta. Et S. Zosimus : Sciat quisquis hoc, postposita Patrum, et apostolice sedis auctoritate neglexerit,  a nobis districtius iudicandum, et loci sui minime dubitet sibi non constare rationem, si hoc putat post tot prohibitiones impune posse tentari. Contumelie enim studio fit, quidquid interdictum toties usurpatur. Et S. Celestinus : Que enim a nobis res digna seruabitur, si decretalium norma constitutorum, pro aliquorum libitu, licentia populis permissa frangatur? Et item : Que enim sola admonitionis auctoritate non corrigimus, necesse est per seueritatem congruentem regulis uindicemus. Et : Ideo omnia decretalia constituta tam beate recordationis Innocentii, quam omnium decessorum nostrorum que de ecclesiasticis ordinibus, et, canonum promulgata sunt disciplinis, ita a uestra dilectione custodiri  debere mandamus: ut, si quis in illa commiserit, ueniam sibi deinceps nouerit denegari. Et Gelasius : Satis indignum est, quemquam uel pontificem, uel ordinum subsequentium, hanc obseruantiam refutare, quam B. Petri sedem uideat edocere: satisque conueniens sit, ut totum corpus Ecclesie in hac sibimet obseruatione concordet, quam illic uigere conspiciat, ubi Dominus Ecclesie totius posuit principatum. Et item: Non opus fuit noua synodo; cum ueteris constituti sufficienter hec forma prescriberet. Et item: Nunquam cessisse manifestum est, qualibet necessitate cogente, nouiter, que fuerant salubriter constituta, temerasse. Et S. Gregorius ad Sergium defensorem : Si homo esses, aut aliquam districtionem [al.,  discretionem] habuisses, ita regularis discipline debuisses custos existere, ut ea que illic illicita committuntur, ante uindicta corrigeret, quam ad nos eorum nuntius perueniret. Et post pauca: Nam si quolibet modo in hac re negligens, uel lentus exstiteris, ita in te districtissime noueris uindicandum, ut quod ex te nescis, pena possis secante [al., reserante] cognoscere. Et domnus Adrianus papa in epistola, sicut audistis, nuperrime directa: Fidelium, inquit, relatione comperimus, quod tua fraternitas debitum uigorem in prouincia Rhemensi non agitans, multa reprehensione dignissima a tuis comprouincialibus conualescant. Cuius rei gratia negligentiam uestram his apostolicis affatibus  excitamus, ut secundum uenerandorum canonum regulas, ita omnium omnino comprouincialium tuorum synodice, saluo sancte Romane Ecclesie priuilegio, reseces uitia, ut priuilegii tui coram Deo, nostroque iudicio non merearis sustinere iacturam.

Et quia frater Hincmarus sepe non in canonico iudicio, nec pro certis causis, sed pro animi sui motibus, irregulariter sedem apostolicam appellauit, et prosequi appellationem suam, etiam irregularem neglexit: si regulariter nunc appellare uoluerit, sic submisse et temperate legum et canonum sunt exsequende sententie, ut et ipse comedat fructus uie sue, suisque consiliis saturetur, et sedes apostolica secundum sacros canones, ut dignum est, honoretur; et nos pro dissolutione regularis discipline redargui  non mereamur. Nam de appellatione Constantinus Aug. ad Catulinum decreuit hoc modo. Moratorias dilationes, frustratoriasque non tam appellationes quam ludificationes admitti non conuenit. Nam sicut bene appellantibus negari auxilium non oportet; ita his contra quos merito iudicatum est, inaniter prouocantibus differri bene gesta non decet. Et ex interpretatione legis ualentiniani, ualentis, et Gratiani Aug. ad Claudium: Lex ista hoc dicit: Cronopium episcopum a multis episcopis fuisse damnatum, et studuisse eum, ante iudicium, sententiam que proferebatur, appellatione suspendere: a qua sententia, quia iuste prolata fuerat, appellare minime debuisset. In qua eum graui mulcta, id est quinquaginta libras argenti addictum fuisse dicit.  Que tamen summa ipsius mulcte, non fisco prodesse iussa est, sed pauperibus erogari. Unde apostolica sedes discernet, si appellans episcopus bonam causam habebit, uelut decreuit Sardicense concilium : Si, inquiens, aliquis episcopus iudicatus fuerit in aliqua causa, et putat se bonam causam habere, ut iterum concilium renouetur, si uobis placeat, sancti Petri apostoli memoriam honoremus, ut scribatur ab his qui causam examinarunt, Iulio Romano episcopo: et si iudicauerit renouandum esse iudicium, renouetur, et det iudices. Si autem probauerit talem esse causam, ut non refricentur ea que acta sunt: que decreuerit, confirmata erunt. Et hinc in can. 4 et 7 ordo appellationis episcopi post episcopale iudicium  ad apostolicam sedem describitur. Quem eodem modo exsequendum Innocentius, Bonifacius, et Leo in decretis suis ex eisdem sacris canonibus apertissime promulgauerunt. Unde et Gelasius scribit : Confidimus quod nullus iam ueraciter Christianus ignoret uniuscuiusque synodi constitutum, quod uniuersalis Ecclesie probauit assensus, nullam [al., non aliquam] magis exsequi sedem oportere [al., pre ceteris oportere], quam primam, que et unamquamque synodum sua auctoritate confirmat, et continuata moderatione custodit, pro suo scilicet principatu, quem beatus Petrus apostolus Domini uoce perceptum, Ecclesia nichilominus subsequente, et tenuit semper,  et retinet. Quam synodum Sardicensem apostolica sedes per Osium Cordubensem, et Gentium Capuensem, et Calepodium Neapolitanum episcopos, suos uicarios confirmauit: et Ecclesia nichilominus subsequente confirmatam tenuit semper, et retinet.



SENTENTIA DEPOSITIONIS HINCMARI LAUDUNENSIS Ab Hincmaro metropolitano Rhemensi in concilio Duziacensi pronuntiata.


Hincmarus Rhemorum episcopus dixit: Nunquam uellem in eum me iudicare oporteret; et utinam nec ordinare contigisset, de quo semper timui, quod  nunc uideo, postquam eum sibi seculum rapuit, et ei frequenter scriptum predixi: Qui mentis est dure, corruet in malum . Sed quia ipse sibi iudicium ferri exegit: uestra unanimitas dicat, si ego pro premissis causis eum iudicauero, utrum uos illum mecum unanimiter iudicabitis, an non? Et singillatim episcopis respondentibus, se illum una cum eo iudicaturos, Hincmarus Rhemorum episcopus dixit: Et postquam ego iudicio, secundum morem ecclesiasticum subscripsero, subscribetis mecum eidem iudicio? Responderunt, quia quod cum eo iudicauerint, se iuxta morem ecclesiasticum fore subscripturos. Et tunc lecte sunt in synodo ab Adalgario diacono sententie canonum, ita eo dicente: Sardicenses canones decreuerunt :  Ut si aliquis episcopus iudicatus fuerit in aliqua causa, et putet se bonam causam habere, ut iterum concilium renouetur, si uobis placet sancti Petri memoriam honoremus, ut scribatur ab his qui causam examinarunt, Iulio Romano episcopo, et si iudicauerit renouandum esse iudicium, renouetur, et det iudices: si contra probauerit talem esse causam, ut non refricentur ea que acta sunt; que decreuerit, confirmata erunt. Et Innocentius papa decreuit , ut Si maiores cause in medio fuerint deuolute, ad sedem apostolicam, sicut synodus statuit, et uetus consuetudo [al., beata consuet.] exigit, post iudicium episcopale referatur. Et Bonifacius papa dicit : Nos per omnes prouincias litteras dirigemus, ne excusationem sibi  ignorationis iure Maximus obtendat, ut ad prouinciam uenire cogatur, et illic se constituto presentare iudicio. Quidquid autem uestra caritas de hac causa duxerit decernendum, cum ad nos relatum fuerit, nostra, ut condecet, necesse est auctoritate firmetur. Et S. Leo papa decreuit : Si que, inquiens, alie emerserint cause, que ad statum Ecclesiarum, et ad concordiam pertineant sacerdotum, illic sub timore Domini uolumus uentilentur; et de componendis atque compositis omnibus ad nos relatio plena mittatur: ut ea que iuxta Ecclesiarum morem iuste et rationabiliter fuerint diffinita, nostra [al., mea] quoque sententia roborentur.

 Tunc Hincmarus metropolitanus Rhemorum episcopus legens, dixit: Hincmarus Rhemorum episcopus Hincmarum hactenus Ecclesie Laudunensis episcopum euangelice ueritati, atque apostolice auctoritati in pertinacia presumptionis illicite excommunicationis repugnatorem; et sanctorum canonum uenerandorum conciliorum, et decretorum sedis apostolice, ex eisdem sacris canonibus promulgatorum, transgressorem; et ecclesiastici ordinis ac regularis discipline in contemptu priuilegii sue metropolis contra sacram Nicenam synodum, contraque cetera sancta concilia, et decreta sedis apostolice nouum impugnatorem: ueternosis fecibus corruptum, seditionis scilicet Chore, ac post Nicene synodi constitutionem, quorumdam  subiectorum rebellionis contra potiores suos resuscitatorem; et contra ordinem ecclesiasticum ac regularem disciplinam professorem ac subscriptorem; necnon et canonice professionis ac subscriptionis sue preuaricatorem; sacreque Scripture adulteratorem, et uerborum catholicorum interuersorem, et imposturatorem. Regie siquidem subiectioni, et honorificentie contra regulam apostolicam resultatorem; periurum quoque, seditiosum, et rerum alienarum ac facultatum peruasorem, calumniatorem, ac iniuriarum reum; et post tertiam uocationem a metropolitano suo ad synodum euocatum; itemque ab ipsa synodo per ter, ternis episcopis, ternisque presbyteris, ac ternis diaconibus iterum euocatum, in diutina contumacia sua pertinaciter  persistentem, et non resipiscentem; et ad obiecta sibi regulariter respondere contemnentem. Per Dominum nostrum Iesum Christum, cuius euangelice ueritati, pertinaci presumptione perniciose excommunicationis repugnauit, iudicio sancti Spiritus, qui locutus est in beatissimis apostolis, et apostolice sedis pontificibus, quorum doctrine, atque decretis causa sue iniurie crudeliter et contumaciter obuiauit, secundum sacros sanctorum conciliorum canones Spiritu Dei conditos, et totius mundi reuerentia consecratos, quibus sepe correptus, et non correctus, multoties resultauit: et ideo ipse contra se elicuit canonicam damnationis proferri sententiam: episcopali honore ac dignitate priuatum iudicio, et omni sacerdotali officio spoliatum  decerno: reseruato per omnia iuris priuilegio domni et Patris nostri Adriani, apostolice ac prime sedis pape: sicut sacri Sardicenses canones decreuerunt, et eiusdem apostolice sedis pontifices Innocentius, Bonifacius, Leo, ex eisdem sacris canonibus promulgauerunt.



EPISTOLA SYNODALIS AD ADRIANUM PAPAM Sub nomine concilii Duziacensis ab Hincmaro Rhemensi scripta.


Domino sanctissimo ac reuerentissimo Patri Adriano, sancte catholice et apostolice Romane prime  sedis pape, Hincmarus, Harduicus, Remigius, Frotarius, Wlfadus, Bertulfus, Adalardus, Ansegisus, Franco, Hildegarius, Aduentius, Gislebertus, Hodo, Rainelmus, Engenoldus, Ioannes, Waltharius, Willebertus, Hildeboldus, Berardus, Ingilwinus, episcopi, qui cum diuersarum ecclesiarum legatis, in synodum apud Duziacum Rhemensis parochie, in nomine Christi conuenimus.

Diutinis, ac multis, grauissimisque, atque frequentibus ab insolentiis Hincmari Laudunensis, uexationibus fatigati, quem nec metropolitanus suus, qui orphanum benigne illum nutriuit, in clericum totondit, litteris erudiuit, per singulos gradus, electione cleri et plebis Laudunensis Ecclesie, cum fauore domni regis Caroli, ad apicem episcopatus prouexit,  multifarie multisque modis et uerbis, et scriptis commonitum, corrigere non potuit. Quem domni nostri regis Caroli benignitas multorum beneficiorum largitionibus, et castigationibus, ad episcopalem mansuetudinem, et grauitatem attrahere non preualuit: et nec ipse, neque metropolitanus suus ad hoc eum compellere potuerunt, ut clericis ac laicis, quibus iniuste fecerat, quod lex, et iustitia dictabat, restitueret. Sed potius quicunque ad regem, uel ad metropolitanum suum se contra cum reclamauit, nequaquam cessauit, donec eos penitus exterminauit. Cui etiam synodales inuectiones, ut a contumacia et leuitate sua resipisceret, et bonum nomen, quod apostolica regula episcopum etiam ab his qui foris sunt, habere iubet , morum probitate, et  ordinis sui religione obtinere, et bonorum operum exemplum demonstrare studeret, persuadere non potuerunt. Quem etiam humana uerecundia a suis reprehensibilibus, et improbabilibus actibus, ut non uituperaretur ministerium nostrum extrahare nequiuerunt. Quem uestre postremo apostolice epistole, obtestationes, et commonitiones corrigere, et ad obedientiam debitam flectere non potuerunt.

Tandem quod non sine gemitu et cordis dolore dicimus, quoniam aliud medicamentum quo sanaretur, reperire nequiuimus, ab ordine sacerdotali remouimus: sicut in gestorum serie sanctitas uestra inueniet, quam per hunc fratrem, et uenerabilem cepiscopum nostrum Actardum, qui nobiscum resedit  in synodo, auctoritati uestre dirigimus. Quia diutius nec sibi commissa Ecclesia, que sub eo ueluti sub grauissimo fasce gemebat, illum portare; nec aliarum Ecclesiarum rectores, sine reprehensione insolentias eius ferre; nec regie dignitatis potestas, uel regni unanimitas, eius inquietudinem ac dehonorationem sustinere ualebat. De quibus quedam, et iuxta pluralitatem aliorum excessuum, in prefata gestorum serie pauca inuenietis: quia et pro temporis breuitate, quoniam isdem Hincmarus constituta sibi die noluit uenire ad synodum; et domnus rex cum quibusdam episcopis ad colloquium fratris sui, pro reconciliatione filiorum eius, ad patrem illorum et fratrem suum festinare accelerabat; ne commota seditione carne propinquos inter se compugnantes  Christianorum parricidalis sanguis effunderetur [leg., effunderet]; et hac de causa ecclesiarum Dei res scinderetur, et sacerdotum ac seruorum Dei facultates diriperentur, et pauperes depopularentur. uerum et ipsum Hincmarum ad hoc perducere multum laborantes non potuimus, ut secundum rationem et auctoritatem ad obiecta sibi redderet rationem. Sed obstrependo clamoribus, et inconditis uocibus, ea que uerbis confitebatur, et in scriptis suis professus fuerat, iterum denegabat, et ea que negauerat, iterum fatebatur.

Propterea premissis [pretermissis] aliis, que in gestorum serie inuenietis, et que in plurimis sui metropolitani epistolis, et que in ipsius Hincmari scriptis habentur: intermissis etiam quamplurimis  plurimorum querelis, qui datis petitionibus in synodo aduersus eum querebantur, tam de clericis et laicis ecclesie sue, quam et de parochianis presbyteris, et liberis hominibus, non solum sue parochie, uerum et aliarum parochiarum. Intermissa nichilominus ratione de auro, et gemmis quamplurimis et pretiosis; et multis ac uariis ornamentis ex auro et gemmis compositis, quibus Pardulus episcopus decessor illius altare sancte Marie Laudunensis Ecclesie pulchre satis ornauit: quod iste defabricauit: et sicut ministeriales ipsius ecclesie dicunt, inde umgas ad spatas, et balteos, et calcaria, atque ligaturas hosarum, quas hosobindas dicunt, fieri iussit; et suo fratri, et quibus sibi placuit dedit. Sed et de auro purissimo ex calice, quod prefatus decessor suus  eidem ecclesie contulit. Necnon et de alio auro, uerum et de argento ipsius ecclesie; sed et de casulis pretiosis, quas dedit quibus sibi uisum fuit. Necnon et de sacrato panno optimo ex altare sancte Marie, quem ad seculares usus dedit: et alia plurima, que ad rationem et iudicationem mittere non concurrimus.

Sicut nec de seditionibus aliis, preter eam de qua rex eum accusauit per scripturam, presens presentem in synodo: in quarum una ipse fuit, et ueniens cum pluribus armatis hominibus, et permista uulgi multitudine, cum gladiis et fustibus ad mansum ubi mulier comitis regis, nomine Nortmanni, de partu more femineo iacebat, eiecit eam  inde, et omnia que ibi habuit, aurum, argentum, uestimenta, pannos plurimos, annonam, uinum, et generis diuersi ac sexus pecuniam, sine misso, uel litteris, aut uerbo regis, in sua parochia, et missatico, illi per uiolentiam abstulit: sicut in petitione ipsius Nortmanni nobis porrecta in synodo continetur. In altera uero seditione que ipsius iussione fuit concitata, sicut illi dicunt qui in ea fuerunt, unus homo fuit occisus. Nam quia domnus rex cuidam uassallo de Laudunensi episcopio, nomine Amalberto, cui beneficium reddere iussit, quod ab eo iniuste tulerat, precepit hominibus suis et familie episcopii Laudunensis illuc ire cum armis et fustibus, et inde illum eiicere: sicut et factum est; et fugato eo, unus homo ibi fuit occisus.

 Sed et plura sunt alia, que nobis longum est scribere: tantum de his que in petitione domni regis contra eum in synodo data continentur, iudicia terminauimus: reseruato per omnia iuris priuilegio apostolice sedis, ac uestro iudicio: sicut sacri Sardicenses canones, et decreta sedis apostolice pontificum, Innocentii, Bonifacii, et Leonis, ex eisdem sacris canonibus promulgata decernunt. Ea uero que metropolitanus suus et iam in altera , et nuper in ista synodo ad correctionem illius, quem per se non ualebat corrigere, legenda obtulit, idcirco auctoritati uestre dirigimus, ut expressius et certius, seu plenius, fastum et animi eius duritiam, et irreuocabilem ipsius Hincmari pertinaciam cognoscatis; et  non prepropere, uel immutare, ac inconsulte, sed satis coacte nos in eum, ipso compellente, damnationis sententiam protulisse.

Unde obnixe precamur uestram auctoritatem, ut a tanto huius incorrigibilis pestis tedio, nos etiam suo iudicio, quem longius supportare nequiuimus, liberet: secundum decreta Bonifacii et Leonis, ea que iuxta ecclesiasticum morem, prout intelleximus, non inimico animo, uel aliqua cupiditate, aut gratia deprauati, iuste et rationabiliter diffiniuimus, uestra quoque sententia roborando. Et si forte, quod non putamus, uisum uobis necessario fuerit, ut secundum Sardicences canones renouetis iudicium, et detis iudices, scribendo episcopis qui in finitimis et uicinis prouinciis sunt, ut et ipsi diligenter omnino requirant,  et iuxta fidem ueritatis diffiniant. uel si decreueritis mittere a latere uestro habentes auctoritatem uestram, qui cum episcopis iudicent, eo in gradu adhuc non restituto, sicut sacri Sardicenses canones precipiunt, non abnuimus. Licet, quantum possumus, redire ad laborem quo diu uexati sumus, refugere cupiamus: et ea que propter uerecundiam sacerdotalis reuerentie tegi potius, quam publicari optamus, si ualuerimus, ad plurimorum notitiam deferri modis omnibus resultemus. uerumtamen quanta possumus deuotionis humilitate deposcimus, ut etiam in hac causa nobis canonicam diffinitionem seruetis. uidelicet ut si, quod non credimus, ea que regulariter diffiniuimus prout sacras regulas intelleximus,  uobis presentaliter non placuerit uestra sententia roborare, non antea communione sacerdotali, a qua separatus est restituatur, antequam, secundum regulas et leges, in prouincia, in qua cause geste, et iudicate sunt, requirantur. Quia usque ad nostra tempora nulla Patrum diffinitione hoc Ecclesiis Gallicanis et Belgicis est derogatum: presertim quia decreta Nicena, siue inferioris gradus clericos, siue episcopos ipsos, ut Africanum scribit concilium, suis metropolitanis aptissime commiserunt. Sicut et S. Bonifacius exponit, scribens ad Hilarium Narbonensem episcopum : Conuenit nos, inquit, paternarum sanctionum diligentes esse custodes. Nulli etenim uidetur incognita synodi constitutio Nicene, que  ita precipit, ut eadem proprie uerba ponamus. Per unamquamque prouinciam ius metropolitanos singulos habere debere; nec cuiquam duas esse [al., posse esse] subiectas. Quod illi, quia aliter credendum non est, sancto Spiritu suggerente sibimet, censuerunt. Et paulo post: Quod idcirco dicimus, ut aduertat caritas tua, adeo nos canonum precepta seruare, ut ita constitutio quoque nostra diffiniat, quatenus metropolitani sui unaqueque prouincia in omnibus rebus ordinationem semper exspectet. Prudentissi me enim sancti Patres nostri iustissimeque uiderunt, ut Africanum concilium ad Celestinum papam scripsit [conc. Af. ep. ad Celest.] Quicunque negotia in suis locis ubi orta sunt, finienda: nee unicuique prouincie gratiam sancti Spiritus defuturam,  qua equitas a Christi sacerdotibus et prudenter uideatur, et constantissime teneatur. Maxime autem cum diffinitione ac patrocinio sancte et apostolice sedis, secundum leges et Africe prouincie canones, illud ratum haberi posse ostendatur iudicatum, ubi testium necessarie persone absque sexus, uel senectutis, seu infirmitatis, uel multorum aliorum excusatione impedimentorum, possunt adduci. Quoniam nemo nisi aut scriptura, aut testibus, legaliter ac regulariter potest conuinci: sicut Hincmarus suis scriptis, ac subscriptionibus, et idoneis testibus est in synodo coram nobis conuictus.

Quia ergo nos, quantum scimus et possumus, priuilegium sancte ac prime sedis Romane, et conseruare, et obaudire, et extollere cupimus, atque  satagimus, pro suo scilicet principatu, quem B. Petrus apostolus Domini uoce perceptum, Ecclesia nichilominus subsequente et tenuit semper et retinet: seruet uestra paternitas, et a Deo in prima sede constituta auctoritas, nobis, filiis et subiectis sibi episcopis ecclesiastica priuilegia, a sacris canonibus, et uestris decessoribus, ac predecessoribus conseruata. Quatenus et apostolica sedes proprium uigorem retineat, et a se concessa aliis sua iura non minuat. Sicut B. Gregorius scribens ad Dominicum Carthaginensem episcopum [epist. 39.]: De ecclesiasticis, inquit, priuilegiis quod uestra fraternitas scribit, hoc postposita dubitatione teneat, quia sicut nostra defendimus, ita singulis quibusque Ecclesiis sua iura seruamus: nec cuilibet fauente gratia,  ultra quam meretur impertior; nec ulli hoc quod sui iuris est, ambitu stimulante derogabo [al. derogo]; sed fratres meos bonorare per omnia cupio, sicque studeo eos in honores subuehi [al., honore singulos subuehi], dummodo non sit, quod alteri iure ab altero possit opponi. Et ad Natalem Salonitanum episcopum: [indict. 10, ep. 37.] Quod uero dicitis uestris temporibus [al., nostris temporibus.] debere seruari, que a decessoribus quoque [al., a meis quoque decess.] tradita et custodita sunt: absit a me ne statuta maiorum consacerdotibus meis in qualibet ecclesia infringam: quia mihi iniuriam iacio, si fratrum meorum iura perturbo.

Et si forte, quod absit, cuiuscunque suggestione  uel postulatione, apostolice sedi subreptum fuerit, ut idem contemptor et conculcator sacrorum canonum in gradu restitutus, aut in nostras prouincias ad audientiam remittatur, aut sine audientia in restitutione manere iubeatur, ut cum uenia uestra dicamus, ulterius quod isdem ab ipsis ordinationis sue primordiis semper quesiuit, ut in nostris prouinciis, nullius cercitionis respectu quidquid uellet, licenter agere posset, sciens nos de singulis Romam mittere non posse: usquequo iidem sancti Patres nostri, qui adhuc nobiscum in suis constitutionibus uiuunt, et secundum tramitem sanctarum Scriturarum, traditionemque apostolorum, preuenti, ac inspirati gratia sancti Spiritus, de huiusmondi factis, que insolens, et transgressor sacrarum legum, ac regularum  Laudunensis Hincmarus noscitur perpetrasse, certa prefixere iudicia, cum domino inde iudicaturi adueniant, de ipsius in episcopali cum ma . . . ordine perpetratis, ac perpetrandis excessibus, sicut hactenus actibus eius conhibendo non communicauimus; ita in postmodum nulla de eo iudicia decernemus, uel quamcunque proclamationem apud quemcunque faciemus. uiuat sibi sicut uuit, consolante nobis ac consulente Apostolo, qui dicit: Nolite communicare operibus infructuosis tenebrarum, magis et redarguite . Egimus enim de illo pro modulo nostro. Quia sicut B. Augustinis exponit, duobus modis nos non maculat malus, scilicet, si non consentiamus eius operibus malis; et si ea redarguamus. Non consensimus quidem: imo et  eius opera redarguimus; et quem corrigere non potuimus, iudicatum a nobis Dei mediante sententia, diffinitionis uestre iudicio reseruauimus: et sub gestorum serie, que acta sunt per uenerabilem episcopum nostrum Actardum, qui synodalibus diffinitionibus nostris interfuit, paternitati uestre dirigimus [Locus corruptus]. Quod et de Rothado faceremus, si legatis nostris facultas transeundi Alpes in illis temporibus concederetur. Credite ergo fidei nostre, quia non inimico animo, uel aliqua cupiditate, aut gratia deprauati eum iudicauimus: sed ipso multis et maximis, atque diutinis excessibus nos compellente: ac per hoc credite, iuxta Sardicenses canones, posse sufficere, sicut regulariter negotio terminum imposuimus, nostrum iudicium uestra roborante  sententia.

 uenerabilem denique fratrem, et cepiscopum nostrum Actardum, quem clerus et plebs metropolis Ecclesie Turonensis, in eadem ecclesia baptizatum, tonsum, et nutritum, ac per singulos gradus ad ordinem episcopatus prouectum, sibi incardinari deposcit: quemque uestra paternitas nobis incardinandum, etiam si locus eueniret in nostris regionibus in metropoli recommendauit, auctoritati uestre remittimus. Quatenus illum in prefata metropoli, eo, si uobis placet, tenore archiepiscopum incardinetis, ut post decessum illius prefate metropoli ecclesie cleri ac plebis electione, sicut regule sacre precipiunt, et uetus consuetudo  exigit, a suffraganeis et prouincialibus episcopis ibidem metropolitanis ordinetur episcopus  Quem licet, iuxta Antiochenos canones perfecto concilio, atque secundum apostolicas uestras litteras uacanti Ecclesie incardinare possemus: quia tamen Turonensis Ecclesia ex antiquo metropolis, et beati Martini meritis famosissima et honorabilis semper exstitit, et prefatus frater noster Actardus uenerabilis episcopus genio pallii [a 1Kb] a benignitate uestra est honoratus: rationabilius uidimus, ut petitione cleri ac plebis ipsius ecclesie, et consensu nostre unanimitatis, ac fauore domni nostri Caroli regis gloriosi , ac uestra auctoritate eidem incardinetur Ecclesie. Deus noster sanctitatem  uestram euo longiore orantem pro nobis custodiat, domine reuerentissime Pater in Domino. Data uIII Idus Septembr. presentis quarte indictionis.



EPISTOLA HINCMARI RHEMENSIS AD ADRIANUM PAPAM.


Domino sanctissimo et reuerentissimo Patrum Patri Adriano, prime sedis apostolice et uniuersalis Ecclesie pape, Hincmarus, nomine non merito Rhemorum episcopus, ac plebis Dei famulus.

uenerabilem fratrem, et cepiscopum nostrum  Actardum, sicut uestra dignatio exiguitati mee litteris suis precepit , in gremio dilectionis suscepi, et a paganis Nortmannis, necnon et a pseudochristianis Brittonibus de sua sede expulsum, consensu cepiscoporum Rhemensis prouincie, ac fauore domni nostri Caroli regis gloriosi, in uacante ecclesia [Morinensi] dieceseos nostre locum sacrificandi, et episcopale ministerium peragendi concessi: et secundum Sardicenses canones  immorandi licentiam dedi: et de rebus ac facultatibus eiusdem ecclesie, larga beneuolentia humanitatem exhiberi precepi: usque dum aptus et conueniens sibi locus eueniret, ubi secundum preceptionem uestram posset incardinari.  In qua uacante ecclesia dieceseos nostre secundum apostolicas litteras uestras, incardinari non potuit; quia res Ecclesie Namnetensis a paganis residue, longe ab Ecclesia Morinensi Rhemorum prouincie distant, et in duabus prouinciis regulariter conscribi non poterat. Nunc autem quia clerus et plebs metropolis Ecclesie Turonensis, in eadem ecclesia baptizatum, tonsum, et nutritum, ac per singulos gradus ad ordinem episcopatus prouectum, sibi cum incardinari deposcit, quem uestra paternitas nobis incardinandum, etiam si locus eueniret in nostris regionibus in metropoli, commendauit, auctoritati uestre remittimus: quatenus illum in prefata metropoli,  eo, si uobis placet, tenore archiepiscopum incardinetis, ut post decessum illius, prefate metropoli ecclesie, cleri et plebis electione, sicut regule sacre precipiunt, et uetus consuetudo exigit, a suffraganeis et prouincialibus episcopis, ibidem metropolitanus ordinetur episcopus. Quem licet iuxta Antiochenos canones perfecto concilio, atque secundum apostolicas uestras litteras uacanti ecclesie incardinare possemus: tamen quia Turonensis Ecclesia ex antiquo metropolis, et beati Martini meritis famosissima, et honorabilis semper exstitit; et prefatus frater noster Actardus uenerabilis episcopus, genio pallii, a benignitate uestra est honoratus: rationabilius uidimus, ut petitione cleri ac plebis ipsius ecclesie, et consensu nostre unanimitatis, ac  fauore domni nostri Caroli regis gloriosi, a uestra auctoritate eidem incardinetur ecclesie.

De causa uero fratris Hincmari, sufficienter uobis gestorum series, quam per hunc uenerabilem fratrem et cepiscopum nostrum Actardum, synodus in parochia Rhemensi nuper habita, uestre auctoritati transmittit, plenam notitiam intimabit. Cui post omnia gesta, que de illo gerenda fuere, cum aliis episcopis et confratribus nostris, apud domnum regem obtinuit [leg. uidetur obtinui], ut quicunque de clero, uel de familia Laudunensis Ecclesie cum illo pergere uellet, licentiam haberet. Quem utinam non uidissem, minime autem illum me ordinare in episcopum contigisset, per quem tantum scandalum in nostrarum prouinciarum ecclesiis, et in regno in  quo degimus, sine ulla necessitate commotum, et diutino tempore hactenus est perduratum. Adeo ut non inconuenienter de eo dicere possem: Bonum erat ei, si natus non fuisset homo ille: qui pro eo ut ad episcopalem gradum prouectus in religione proficeret, sub qua nutritus fuerat, pompas et illecebras seculi cepit sequi, et familiaritates, ac contubernia secularium delectari; de negotiis secularibus sermocinationes frequentare; cupiditatem et auaritiam, non solum pecunie, sed et altitudinis, ac turpis lucri emolumenta sectari; meas, et quorumcunque correptiones aspernanter et indignanter accipere, et in sensu ac sapientia sua confidere; sicut multi, proh dolor! in nostris regionibus sciunt.  Et ut alia plurima specialiter computare omittam, que per plures annos in timore, et cordis dolore, de illius moribus et improbabilibus actibus, et etiam humana uerecundia de insolentiis eius sustinui: sepissime illum et uerbis, et scriptis, familiariter et per me, et per communes familiares nostros corripiens, et ad recognitionem, uel correctionem adducere non ualens; de his pauca commemorabo, que ante quadriennium in peius proficiens, et excrescens, cum uirtute laborare cepit, ut caderet.

Cepit enim clericos et laicos, qui eum elegerant, per uarias occasiones affligere; et ab eis, que habebant, uel acquirere poterant, per diuersa ingenia  subripere, et, ut dicam apertius, rapere: indeque illos de loco, in quo nutriti fuerant, exterminare, et alios praue opinionis ex diuersis prouinciis recipere. Unde afflicti tam clerici, quam laici de sibi commissa ecclesia, ceperunt se reclamare ad domnum regem, et ad meam exiguitatem: pro quibus satis superque laboraui; sed aut parum, aut nichil profeci. Isdem autem pro reclamatione suorum hominum contra domnum regem commotus, de rebus a Nortmanno inuasis, quas ipse regi sine meo ac cepiscoporum meorum consensu concesserat, ut eas Nortmanno beneficiaret, sicut et ipse in suis scriptis fatetur: misit illum apud uestram auctoritatem, me inscio, sine ulla necessitate accusare, per missum suum Celsanum. Et mandauit mihi,  quod domnus rex eum, et omne episcopium Laudunensis Ecclesie, exceptis principali ecclesia, et episcopii domo, et claustro fratrum, proscripserit et confiscauerit, quia ipse seculare iudicium adire noluerit. Ego autem illi ut episcopo credens, scripsi inde domno regi plura, et minus caute, reprehendens illum de iniusto iudicio. Et quia non ita se res habebat, sicut idem Hincmarus mihi mandauerat, et postea ipse dixerat: assumpto eo mecum, ueni ad domnum regem, et una cum cepiscopis nostris, sicut antea, et postea sepius egi, domnum regem ei placabilem feci. Postea uero sine mea conscientia, uel consensu, misit iterum ad uestram auctoritatem, non solum regem, sed et me accusare, sicut in sanctitatis uestre litteris inueni. In quibus inter cetera continetur: Quare ministerio  iuris episcopalis in regionibus istis abutar, et Hincmarus nepos, et equiuocus meus, uenerabilis duntaxat episcopus, sicut audistis, non minima in ecclesia sua sustinet detrimenta: si me tepescente nullam potuit consolationem inuenire. Unde iure uestre auctoritati rescripsi , quod non est modo necesse repetere.

Sed ipse Hincmarus unde cautior et humilior esse debuerat, scilicet de mea intercessione, et domni regis benignitate, inde elatus in superbiam, et amarus animo effectus, non solum se non correxit, sed malis peiora semper adiecit. Et quia suis prauis actibus et improbabilibus moribus consentire non uolui, et incaute suis mendaciis fidem accommodare  uitaui; imo et illum redarguere cepi: etiam contra me irremediabiliter se commouit; et plura et maiora scandala et regi, et regno, et mihi, ac cepiscopis nostris, et ecclesie sue tam clericis quam laicis semper accumulauit.

Et horum scandalorum, licet non apertis uocibus, scandalizati ab eo, ut audiui, me auctorem esse dicebant: quoniam eum scilicet nepotem meum episcopum ordinaueram. Non attendentes, quia non ut Iudam electum presenti iustitia apostolum, et Saul regem postea reprobatum, de quo scriptum est: Erat uir electus et bonus, et non erat uir de filiis Isrel melior illo . Deus omnia sciens ordinauit, et nichil culpe contraxit, quia peccare non  potuit: sed ut homo nesciens quod futurum erat, istum per improuidentiam ordinaui, et diuini iudicii non iniusti minister exstiti: quia, sicut timeo, aliis peccatis meis hoc esse promerui. Quanquam et sancti apostoli cum B. Stephano, et aliis diaconibus, Nicolaum ordinauerint, nec tamen dictis et factis illius improbabilibus postea manifestis, per manuum suarum impositionem communicauerunt . Sicut nec Samuel culpam contraxit in ordinatione Saul: quem diuina iussione a se ordinatum, et a Domino postea abiectum diutissime fleuit, ueluti sacra narrat historia . Quia autem dicebant quod nepotem meum episcopum ordinauerim, non attendebant quia et alii per me sunt episcopi ordinati, qui non sunt mihi carne propinqui: et quia  non impedit ad quemquam ordinandum carnis propinquitas, si ordinandus fuerit electus, et petitus secundum ecclesiasticas regulas. Nam et Dominum a quo, et per quem cepit episcopatus, carne sibi propinquos legimus ordinasse episcopos.

Sed licet in isto nepote meo egerim unde gemo, quia nescio qualiter de hoc, et de aliis meis factis terribilis in consiliis super filios hominum  in occulto suo iudicio, qui posuit tenebras latibulum suum  disponet: scio tamen omnipotentem aduocatum, et misericordem iudicem, ante quem est omne desiderium meum, et gemitus meus non est absconditus . Consolatur enim me, quia recepi pro illo et per illum duplicia. Quoniam sicut sanctus dicit Gregorius: Quos plus  ceteris diligimus, cum ab eis aduersa patimur, maiorem dolorem mala nobis ingerunt, quam que ab externis inferuntur: et plus in nobis ea tormenta seuiunt que ab illis patimur, de quorum mentibus presumebamus; quia cum damno corporis mala nos cruciant amisse caritatis. Hinc est enim quod de Iuda traditore suo per psalmistam Dominus dicit: Et quidem si inimicus meus maledixisset mihi, sustinuissem utique; et si is qui oderat me, super me magna locutus fuisset, abscondissem me forsitan ab eo. Tu uero homo unanimis, dux meus, qui et notus meus, simul mecum dulces capiebas cibos: in domo Domini ambulauimus cum consensu . Et rursum: Homo pacis mee in quo sperabam, et qui edebat panes meos, magnificauit aduersum me supplantationem  . Ac si de traditore suo apertis uocibus dicat: transgressionem eius tanto grauius pertuli, quanto hanc ab eo qui meus esse uidebatur, sensi.

Cui multa et multipliciter ut se corrigeret, scripsi: que si in unum corpus fuerint congregata, non puto minoris fore uoluminis, quam quinque sunt libri Moysi. Et ideo ad scribendum illi me contuli, quia sufferre non poterat, que illi a me dicebantur. Sed nec de ullo homine patienter aliquid potest audire, ut semper non ipse loquatur; nisi ea illi quis dixerit, que in suo corde uersantur. Contra que etiam scripta ipse multa multipliciter, et irrationabiliter mihi rescripsit: nolens ea que illi scribebam sic intelligere, sicut scripta erant: sed me, et ipsa scripta  reprehendere, et calumniari, atque refellere laborabat.

Per que intelligens illum esse incorrigibilem, statui in corde meo, ulterius me apud illum non inaniter laboraturum: uidens in eo impleri, quod de Domino psalmista dicit: Immissiones per angelos malos, uiam fecit semite ire sue . Cor, inquit Gregorius, Dominus prioribus meritis aggrauatum, iuste permittit etiam subsequentibus malignorum spirituum persuasionibus falli: quod dum digne in culpa trahitur, reatus iam in pena cumulatur. Unde et ire sue Domino uiam facere, est in eos qui punire in se causas recte noluerunt, districte iudicando dilatare: ut qui illuminati agere recta noluerunt, iuste cecati adhuc faciant unde  amplius puniri mereantur. De quibus dicit Apostolus: Ut impleant peccata sua semper . Et hinc uoce angeli ad Ioannem dicitur: Qui nocet, noceat adhuc; et qui in sordibus est, sordescat adhuc . Et hinc Dauid ait: Appone iniquitatem super iniquitatem eorum, et non intrent in iustitia tua . Et hinc per Moysen dicitur: Nondum completa sunt peccata Amorrheorum . Hinc per eumdem Moysen Dominus dicit: Ex uinea enim Sodomorum, uitis eorum; et propago eorum ex Gomorrha. Uua eorum uua fellis, et botrus amaritudinis ipsis. Furor draconum uinum eorum, et uenenum aspidum insanabile. Nonne hec condita sunt apud me, et signata in thesauris meis? In die ultionis reddam eis . Et quia multa eorum mala  narrauit, tamen illico adiunxit. In tempore quo lapsus fuerit pes eorum . Et atrocissima peccata illorum describuntur: et tamen ad ultionis diem adhuc subsequens lapsus adipiscitur, quo eorum culpe cumulentur. Habent iam quidem, unde feriri mereantur: sed sustinetur tamen adhuc peccatum crescens, ut peccantes possit acrior culpa cumulare. Iam meretur supplicium peccatum, et causa peccati: sed exspectatur adhuc, ut augmentum supplicii subroget peccatum et pena peccati. Que in illo compleri uidens, pro modulo meo sequi decreui quod Dominus dicit: Non audiuit populus meus uocem meam, et Isrel non intendit mihi: et dimisi eos secundum desideria cordis eorum: ibunt in adinuentionibus suis . Et: uocaui et renuistis,  et despexistis omne consilium meum, et increpationes meas neglexistis. Comedent igitur huiusmodi, fructus uie sue, suisque consiliis saturabuntur .

Et quia ipse Dominus dicit: Si oculus tuus dexter, uel manus tua dextera scandalizat te, proiice ea abs te : et odire nos proximos nostros precipit, adhuc autem et animam nostram . Unde beatus dicit Gregorius  quia amandus quilibet in hoc mundo nobis est aduersarius: sed in uia Dei contrarius non amandus est nobis, etiam proximus. Quia licet amandi sint proximi, et impendenda caritas omnibus, et propinquis  et extraneis; non tamen pro eadem caritate in Dei est amore flectendum. Quia pro affectu carnali, sicut nec uacce quondam portantes arcam Bethsames, non declinant a recto itinere , qui arcam Dei portant in mente: cognoscentes quia compassio proximis, et rectitudo debetur uitiis. Que idcirco uestre sanctissime auctoritati scribens, dolore cordis constrictus, de illo per uocem luctus emitto: ut sciatis, quanta non solum ego, sed et ecclesie Cisalpinarum regionum, et rex, ac regnum nostrarum partium per illum hactenus sustinuerunt. Suggero enim paternitati uestre, quia quandiu in hac mortali carne uixero, sicut metropolitanus cum episcopo rationem habere debet, quantum ex me est, nec de parochia, nec de quacunque causa, metropolitana  sollicitudine, cum illo ullam rationem habebo: quem diutius insolentem sufferre non ualeo. Et tolerabilius mihi est, etiam corporaliter, oculum, aut manum, aut pedem abscisione amittere, quam cum illo, quem spe gaudens dilexi, et ea gemens diligo propter Deum, de suis insolentiis contentiones sine ulla utilitate conserere. Iam enim in multis, et per plures ab eo uexato, necesse est mihi, ut non rixas, sed quietem exquiram. Quatenus qui iam terminum meum exspecto, uel in eodem termino, per Dei misericordiam dicere possim: Nunc dimittis seruum tuum, Domine, secundum uerbum tuum in pace .

Ceterum uestre paternitatis auctoritas nuper mihi litteras misit de presbytero parochie nostre, nomine  Trisingo, precipiens ut plenariis scriptis remitterem uobis notitiam de causa ipsius. De quo sicut se rei ueritas habet, uestre auctoritati rescribo.

Quedam libera femina, soror hominis nomine Liuulfi, de ipsa uilla in qua prefatus Trisingus presbyter fuerat ordinatus, accepit maritum fratrem ipsius Trisingi presbyteri: et hac familiaritate idem Trisingus cepit frequentare domum fratris sui. Et, sicut idem Liuulfus, qui in ipsa uilla manebat, et parochiani atque uicini eiusdem presbyteri dicebant, cum filia uxoris fratris sui, quam de altero marito susceperat, cepit concumbere. Et quadam die ipse presbyter, atque prefatus Liuulfus perrexerunt ad castellum, quod Mosomus dicitur, et  inebriauerunt se in quadam taberna contra nostrum episcopale interdictum: qui presbyteris nostris in omnibus synodis interdicimus, ut sicut canones Africani diffiniunt : Clerici edendi, uel bibendi causa tabernas non ingrediantur, nisi peregrinationis necessitate compulsi. Et iste presbyter, gule non peregrinationis necessitate, ad inebriandum se tabernam intrauit: quia idem castellum non amplius quam quatuor milliaria a mansione ipsius presbyteri distat. Reuertentes autem idem presbyter et Liuulfus, ebrii, de prefato castello, ceperunt uerbosare inter se [a 1Kb] , sicut ebrii  solent facere, et illorum uerbosatio eo usque processit, ut de ipsa sua nepte improperaret presbytero; et e contra ipse presbyter opprobria que inuenire potuit, eidem Liuulfo retulit. Idem autem Liuulfus fuste, quem in manu portabat, bis percussit Trisingum presbyterum. Tunc ipse presbyter irruens super filium Liuulfi, qui spatam ad collum portabat, extraxit eamdem spatam; et uolens percutere eum per medium caput, ut illum occideret, leuauit idem Liuulfus manum contra spatam, et suscepit spate ictum, et abscissi sunt illi duo digiti de eadem manu: et cadente illo de caballo, putauit presbyter illum esse mortuum, et saliens in caballum illius perrexit domum suam.

Ego uero per multos hoc audiens, uocaui eum ad  me, in presentia clericorum ac comministrorum nostrorum, et interrogaui eum, ac ueritatem. Qui de femina de qua reputabatur, negauit quod cum ea non concubuerit. De uoluntate autem, quia eo ordine sicut premisi, ipsum hominem occidere uoluerit, confessus fuit: qui iuxta uocem Ioannis apostoli homicida conuincitur. Ego autem, sicut beatus Augustinus de presbytero sue parochie Xantippo primati suo scripsit, que negauit, Deo dimisi; que occultare permissus non est, iudicaui; et eum ab officio sacerdotali remoui, donec ad synodum comprouincialem ueniret, et ibi cum certo episcoporum numero, sicut Carthaginenses precipiunt canones , causa ipsius certum finem acciperet.  Isdem autem, cum plures synodos in prouincia nostra babuerimus, ad synodum postea nullam uenit. Quem per annum et sex menses exspectaui, et pro se in synodo nichil sategit. Et decernentibus sacris canonibus : ut quoties clerici conuicti, et confessi in aliquo crimine, si forte cause adesse uoluerint, et innocentiam suam asserere, intra annum excommunicationis hoc faciant. Si uero intra annum causam purgare contempserint, nulla eorum  uox postea penitus audiatur. Post annum et sex menses reclamantibus parochianis ecclesie ipsius, in qua idem presbyter fuerat ordinatus, se non habere presbyterum : nam quia Romam perrexerit, ignoraui, donec post tres menses, quam in loco eius fuit presbyter ordinatus, Roma ueniens mihi litteras uestre sanctitatis attulit.

In canonibus autem Africe prouincie concilii quarti capitulo 67, de seditionariis et usurariis, ne clerici fiant scriptum est ita : Seditionarios nunquam ordinandos [al., ordin. clericos], uel iniuriarum suarum ultores. Et si tales ordinandi non sunt, colligendum est, quid mereantur qui post ordinationem, admittere talia non formidant. Et antiqui Patrum canones in synodo,  cui plurimi metropolitani cum suis suffraganeis interfuerunt, decernente Antiocheno concilio perfectum illud esse concilium, ubi interfuerit metropolitanus antistes, manifesta sententia decreuerunt : ut clerici, qui in quacunque seditione arma uolentes sumpserint reperti, amisso ordinis sui gradu in monasterio penitentie detrudantur. Et Zacarias papa Bonifacio episcopo Moguntino scripsit, ut episcopos, presbyteros, aut diaconos sanguinem Christianorum seu paganorum effudisse repertos, ab eisdem ecclesiasticis gradibus remoueret. Et iam plusquam duo sunt anni, ex quo prefatus Trisingus suprascriptum Liuulfum uolens occidere, demembrauit, quando hanc relationem, ut iussistis, uestre  auctoritati transmitto. Et quia populus sine presbytero tandiu manere sine periculo dimitti non potest, uestra sapientia sufficientissime nouit. Deus omnipotens sanctitatem uestram ad doctrinam et correctionem sancte sue Ecclesie in suo cepto seruitio per annorum multa curricula conseruare dignetur, domine sanctissime, et reuerendissime Patrum Pater in Domino.




ANNO DOMINI DCCCLXXXII.
IOANNES uIII PONTIFEX ROMANUS.





NOTITIA HISTORICA IN IOANNEM uIII. Auctore, ut creditur, PANDULFO Pisana.


 Ioannes uIII, natione Romanus, ex patre Gundo, sedit annos decem, menses duos. Hic beatissimus pro utilitate omnium Ecclesiarum Dei, et precipue pro Gallicane Ecclesie, Arelatem maritimali itinere deductus est; ubi Leo abbas in presentia eius ueniens, contra Gisbertum [Baluz., t. uII Miscell., Gilbertum, hic et infra] Nemausensem episcopum  conquestus est. Monasterium enim sancti Petri in quo quiescit corpus beati Aegidii in finibus Gothie in ualle Flauiana, quam uallem Flauius quondam rex beato Aegidio donauerat, et sanctus Aegidius exinde donationem integriter Romane Ecclesie et domno pape Benedicto fecerat, et ibi in ueneratione apostolorum principum Petri et Pauli monasterium  edificauerat, prefatus Gisbertus Nemausensis antistes predictum monasterium quadam temeritate inuadens, eidem Leoni abbati abstulerat. Deinde preceptum ex rege Francorum exceperat, in quo nec firmitatem credens, Romanum pontificem adiit, super hoc auctoritatem furtim quasi de suis apostolicam exquisiuit. Sed sancte recordationis domnus Nicolaus papa, licet huius fraudis esset ignarus, diuino tamen Spiritu plenus, omnes de hoc legem querentes excusare sategit. Sed domnus Ioannes papa cum munimentum chartarum eiusdem monasterii requireret, priuilegium, quod Rome [id., quod Romanus] uenerabilis papa Benedictus sancto Aegidio corporaliter tradiderat, ei oblatum est. Tunc domnus papa Ioannes per Deusdedit ducem Rauennatem, aduocatum suum, contra Gisbertum Nemausensem episcopum, ipsum monasterium quesiuit. Tunc ambarum partium aduocatis per fideiussorem legatis, exsecutionem [id., exsecutore] duntaxat Gregorio scriniario, et Deusdedit agente, uoluit idem  Gisbertus episcopus per preceptum domni Nicolai pie memorie ibi relectum, quod furtim quasi de suis ex apostolica sede fraudauerat, et per preceptum quod ex quodam rege Francorum falsum exceperat, in quo nec ulla firmitas subsistebat, defendere. Sed domnus papa omnes episcopos et iudices Rome, uel prouinciales sub anathemate excommunicationis admonuit, de hoc rectam legem dicturos et facturos. Tunc Rostagnus Arelatensis archiepiscopus, et Aribertus  Ebredunensis archiepiscopus, Waldbertus Portuensis episcopus, Paschalis Amerinus episcopus, Radbertus ualentie episcopus, Litiduinus [Baluz., Lituinus] Massiliensis episcopus, Ictarius uiuariensis  episcopus, et alii episcopi prouincie et iudices, Ioannes dux, et Datiuus [id., Daturus] Rauenne, Ardus, Adbertus, Guisalfredus, Arderardus, Godulfus [id., Gondalfus], et alii nonnulli prouinciales iudices, ut preceptum lectum audierunt, mox cognouerunt apostolicam domni Nicolai censuram, excusare de hoc legem querentes. Et dixerunt per illud preceptum hoc monasterium non posse defendi, iudicantes statim ut prefatum monasterium Gisbertus episcopus domno pape redderet, et penam inuasionis sibi componeret. Tunc ipsum aduocatum Deusdedit ducem Rauennatem domnus papa illuc transmisit, qui super hoc corporalem traditionem de omnibus rebus predicti monasterii tam intus, quam extra a prefato Gisberto episcopo recepit. Deinde in Galliam transitum faciens anno Incarnationis Dominice 879, Xu Kalendas Septembris  , indictione XI, anno pontificatus sui in sanctissima [id., sacratissima] sede beati Petri apostoli sexto, apud Trecas ciuitatem [Id., sexto, mense Augusto,  Trecas ciuitatem], in presentia domni Ludouici serenissimi regis concilium permaximum celebrauit  . Huius etiam temporibus floruit Anastasius Romane Ecclesie bibliothecarius, qui, tam Greco quam Latino eloquio pollens, septimam uniuersalem synodum de Greco in Latinum transtulit. Transtulit etiam de Greco in Latinum Hierarchiam Dionysii Areopagite Athenarum episcopi, scriptam ad Timotheum episcopum Ephesi, et direxit Carolo imperatori filio Ludouico. Transtulit etiam de Greco in Latinum Passionem sancti Petri Alexandrini archiepiscopi, et Passionem sancti Acacii, sociorumque eius, et uitam sancti Ioannis Eleemosynarii.





ALTERA DE IOANNE uIII NOTITIA.


 Ioannes  sedit annos decem, dies duos. Hic decreto suo statuit ut nulli ducum liceat quemlibet episcopum in presentiam Romani presulis introducere,  uel census ab eo ad sumptus publicos seu dona quelibet exigere, sed nec coram laicis episcopum concessit. Clericos et sanctimoniales, pupillos et  uiduas sub tutela episcoporum esse decreuit, et eos ad secularia iudicia trahi modis omnibus interdixit. Quemlibet autem ducem uel alium contra hec agentem, excommunicandum esse decreuit; perseuerantem uero anathematis uinculo innodandum.

Idem inter cetera de decimis sacerdotibus dantis ita precepit. Quas scilicet decimas unumquemque fidelem illi sacerdoti dare censuimus, in cuius parochia eum procul dubio constat sub episcopi proprii ditione  , quia ad hoc recipiendum ab episcopo suo est constitutus, manere, et ideo nullum alterius dieceseos sacerdotem aut Leuitam alteri iure ea nouum  debita huiusmodi audire impudenter, uel temere querere, aut accipere damnationem uel donationem  . Eum uero qui aliter  dare uel accipere presumpserit, ecclesiastica communione tandiu iudicamus manere priuatum, donec secundum hoc nostre apostolice auctoritatis capitulum studuerit agere.

Huius temporibus Ludouicus imperator, ab Adalgiso Beneuentano duce constrictus, timore uite, iureiurando firmauit, nunquam se Beneuenti fines ultra intraturum, neque ex periculo iniurie tunc sibi illate uindictam aliquando exacturum. Ab hoc autem iuramento postmodum predictus papa eum Rome absoluit auctoritate Dei et sancti Petri, affirmans nichil sibi obesse, quod ob mortis periculum euadendum coactus fecerat, nec sacramentum esse dicendum quod contra salutem reipublice, quamuis cum multis exsecrationibus, fuerit prolatum.





IOANNIS PAPAE uIII EPISTOLAE ET DECRETA ORDINE CHRONOLOGICO DIGESTA.






PHILIPPI IAFFE MONITUM.


Quanticunque merito habetur amplum et grande, quod superest, Registri Ioannis uIII fragmentum, epistolas 308 comprehendens, dolendum tamen est, quod non meliore conditione ad nos peruenit. Incuria enim siue ipsius notarii, siue, ut probabilius est, eorum qui transcripserunt, non modo corrupte magnopere et truncate haud pauce epistole sunt, sed ne temporis quidem in iis disponendis ubique habita ratio est; quin etiam eo usque chronologie quasi contemptio quedam haud raro processit, ut in permultis iisque continuis litteris, quas plane manifesto ex interioribus indiciis apparet scriptas temporibus diuersis fuisse, chronicis signis omnino abiectis eodem modo substitueretur: Data ut supra. Que uerba ab inepto quodam etatis posterioris librariolo pro: Data et cetera, apposita putem, cum presertim quo ex codice expressum Registrum est, eum undecimo demum seculo confectum esse testetur Pertzius in Archiu fr ltere deutsche Geschichtskunde, u, 32. Sed quoquomodo sese res habeat, de epistolarum diebus nichil debuit usquam ex praua illa formula extricari.



I. AD ANNONEM FRISINGUENSIS ECCLESIAE EPISCOPUM. Fragm.--- Ut Ecclesie Romane debitos redditus transmittat.


Efficaciam tue fidelitatis circa sedem apostolicam, quam nimirum litteris tuis extuleras, operibus te approbare uelle satis deuotissime promittentem et gratanter accepimus et pro commendatione rerum Romane Ecclesie prouisioni tue, ut asseris, commissarum. Noueris itaque nuperrime nos litteras dilecto filio nostro Ludouico regi, sed et episcopis et comitibus Italici regni qui earum redditus nobis deferri saluos faciant, transmisisse, nichilque aliud superesse cognoscimus nisi ut aurum aliasque species  quas te collegisse fateris simul cum preterite indictionis qui minus fuerunt redditibus sub omni plenitudine nobis per totum Septembrem future uII  indictionis, aut per temetipsum deferas aut transmittas, sciens quia si hoc condicto tempore redditus nobis non uenerint, nullius alterius nisi tue morose negligentie specialiter imputandum. Precamur autem ut optimum organum cum artifice, qui hoc moderari et facere ad omnem modulationis efficaciam possit, ad instructionem musice discipline nobis aut deferas, aut cum eisdem redditibus mittas, quatenus dum uile metallum beato Petro conferre festinas, ab eo aurea regni celestis munera capessas.



II. AD WILIBERTUM COLONIENSEM ARCHIEPISCOPUM. Fragm.--- Pallium, nisi post consuetam fidei professionem, dari non debet.

Optatum tibi pallium nunc conferre nequiuimus,  quia fidei tue paginam minus quam oporteat continere reperimus: cum uidelicet in ea nullam sanctarum  uniuersalium synodorum, in quibus fidei nostre symbolum continetur, nec decretalium pontificum Romanorum constitutorum, secundum morem, feceris mentionem; sed nec illam propria subscriptione munieris, nec aliquem qui hanc iureiurando firmaret miseris.



III. AD LUDOuICUM II IMPERATOREM. Fragm.--- Asseruntur quedam Ecclesie Rauennatensi predia.

Nam monasterium sancte Marie in Comaclo, quod Pomposia dicitur, et monasterium sancti Saluatoris in monte Feretri, aliudque monasterium quod uocatur sancto Probo, atque colonos in territorio Ferrariensi  et Adriensi et Gallicata et Fanuentillam Rauennati archiepiscopo non abstulimus, sed ea monasteria et loca ab antecessoribus nostris possessa reperientes possedimus hactenusque iure proprio retinemus. Alia quoque loca et uillas et predia de quibus aliquam functionem per D iam annos Ecclesie Rauennas recepit, uolumus ut pristinam functionem et dationem eadem Ecclesia deinceps recipiat. Et quia eidem Ecclesie alia loca nec tulimus nec occupari fecimus, habeat que hactenus habuit absque predictis locis, id est Gallicata et massa Fauentilla, et absque prefatis monasteriis, quousque in presentia nostra et ipsa loca que sua esse putat, nostre potius Ecclesie lege et ratione pertinere omnimodis cognoscetis. Datum Iu Kal. Febr., indictione  uII.



Iu. AD ANSBERTUM ARCHIEPISCOPUM MEDIOLANENSEM. Fragm.---

uir spectabilis Rudolphus nomine, imperatorius homo, nos nuper adierat, queritans et asseuerans se uxorem suam nomine Bauam zelo pudoris feruente, obscene suspicionis macula denotasse, ac sinistra crebrescente fama carnalis accusatione criminis impetisse. Qui cum hanc ad purgandum secundum legis proprie tenorem parentibus eius et consanguineis tradidisset, ultra spatium anni fuerit sub criminalium reatu calumniarum retenta. Qua de re nos, equitatis amore succensi, apostolica parentibus  eius auctoritate precipimus quatenus mediante mense Augusto preterite septime indictionis siue purgatam, siue aliter eamdem feminam uiro proprio reddidissent, haud dubium quin subituram si non secularis legis, saltem ecclesiastice pietatis medelam. Alioquin corporis et sanguinis Domini nostri Iesu Christi se noscent cum ea communione priuandos, qui nec mundanarum uel diuinarum legum censuram, nec apostolice sedis reuerentes decretum. Horum nichil, ut predictus uir ad nos iterato ueniens retulit et ipsius rei exitus innuit, agere curauerunt. Quamobrem in sacro communionis munere secundum quod illis intentando comminati fueramus, eos merito priuaremus nisi alteram partem audiendam fore  iudicaremus. Unde quia non esse iustos mediatores oportet, unius autem mediator non est, eosdem uexare longius proficiscendo nolumus, sanctitati tue super huiuscemodi controuersie circumstantia, uice nostra delegata hortamur, ut statuto et indicto tempore uenerabiles Lintfridum Ficinensem, Paulum Placentinum antistites ad certum accersias, et uxore iam memorati Radulphi missis uestris et litteris aduocata, que legis siue mundane siue diuine sunt, super utroque coniuge incunctanter exerceas, secundum prestitutam uobis sacerdotalis mensuram duntaxat officii. Que si post uocationem uestram, quam tertiam esse post secundam nostram procul dubio constat, ad uirum proprium, collata sibi legali et indubitabili se libertate purgandi, minime redire  delegerit, examenque sanctitatis uestre subterfugiens declinauerit, a sacris et sanguinis Domini nostri Iesu Christi communione in idipsum una cum spiritu nostro conuenientes, tam ipsam quam nequiter eam tuentes et defendentes consanguineos, quinimo fautores eius et omnino communicatores, donec obediant, sequestrate.



u. AD LUDOuICUM REGEM GERMANIAE.  Priuilegia Romane Ecclesie non nisi centum annorum prescriptiones tolluntur.


Nemo de annorum numero resultandi sumat  fomentum, quia sancte Romane, cui Deo auctore seruimus, Ecclesie priuilegia, que in firma Petri stabilitatis petra suscepit, nullis temporibus angustantur, nullis regnorum portionibus preiudicantur. Sed uenerande Romane leges, diuinitus per ora piorum principum promulgate, rerum eius prescriptionem non nisi per centum annos admittunt.



uI. AD PAULUM EPISCOPUM.  Commonitorium Paulo episcopo fungenti legatione in Germaniam et Pannoniam.

Non enim solum inter Italiam ac ceteras Hesperie pronuincias, uerum etiam intra totius Illyrici  fines consecrationes, ordinationes et dispositiones apostolica sedes antiquitus patrare consueuit. Porro si de annorum numero forte causatur sciat quia inter Christianos et eos qui sunt unius fidei numerus certus affixus est. Cum tamen ubi paganorum et incredulorum furor est in causa, quantalibet pertranseant tempora iuri [non] preiudicant Ecclesiarum, que corporalia nescientes arma, solum Dominum propugnatorem suum, quomodo ei placuerit misereri patientem, exspectant. uerum, si annorum prolixitas in talibus impedit, ergo Deus ipse reprehendendus, qui post quadringentos et triginta annos filios Isrel de seruitute Pharaonis e fornace ferrea liberauit, et qui hominum genus  post longa tempora de claustris inferni et demonum potentia eripuit.



uII. AD LUDOuICUM IMPERATOREM. Fragm.--- Excommunicatur Rainaldus Castri Felicitatis episcopus.

Qualiter Rainaldus Castri Felicitatis episcopus super homicidio tam penes apostolicam quam penes imperatoriam sedem publico murmure fuerit denotatus, et Gregorio dilecto filio nomenclatore misso et apocrisiario sancte sedis nostre cum Gregorio illustri magistro militum ac uestiario sacri nostri patriarchii apud dilectissimam filiam nostram imperatricem  Augustam consistente, a matre perempti iuuenis aliisque parentibus fuerit impetitus, et ad purificandum se a nobis per frequentes excommunicatorias epistolas accesserit Romam coactus, serenitati uestre credimus manifestum. Sed quia idem Romam ueniens purgationis sue tempus preripuit, et indicta pro se synodo deputatum sibi a nobis locum, fraudulentus excedens more furis per Urbis se muros deiecit, et uera fuisse crimina, que sibi illata sunt, indicium subterfugiens propalauit, hinc auctoritate Dei omnipotentis sanctorumque apostolorum principum et nostre mediocritatis ab omni ecclesiastica simul et Christiana communione penitus sequestramus.



uIII. AD LUDOuICUM II IMPERATOREM.  Legis auctoritate dissoluitur quod contra eam fit.



uides, fili carissime, quia quod contra leges accipitur, per leges dissolui meretur.



IX. AD NEAPOLITANOS, SALERNITANOS ET AMALPHITANOS. Fragm.---

Conscientia uestre in Christo dilectionis iuste diiudicet, quantum Christo auersi sunt hi qui cum eius infidelibus contra prohibitionem Pauli tanti apostoli pollutam federis ineunt unitatem. Cum enim regis  rebellionibus quocunque participio coniunguntur, pariter maiestatis criminibus obnoxii iudicantur parique sententia condemnantur: quantum a corpore Christi probantur extranei, qui eius hostibus federati, membra ipsius tanto perniciosius lacerant, quanto uicinius Ecclesie Dei colliminant? Item.

Quantum autem Deo sit exsecrabile cum impio federa pangere, luculenter ex hoc deprehenditur, quod Iosaphat rex Iuda, qui tot de anteacta uita preconiis extollitur, de Achab amicitiis increpatur, cum ei per Iehu prophetam dicitur: Impio prebes auxilium, et his qui oderunt Dominum amicitia iungeris. Et idcirco iram quidem Domini merebaris, sed bona opera inuenta sunt in te eo quod abstuleris lucos  de terra Iuda . Quantum preterea sit Deo delectabile ab inimicorum Dei pace desistere, noster Psalmographus manifestat cum dicit: Nonne qui oderant te, Domine, oderam illos, et super inimicos tuos tabescebam? Perfecto odio oderam illos, inimici facti sunt mihi . Ex quo, dilectissimi filii, patenter ostenditur quanto crimine cum pessimis pax tenetur, si propheta tantus hoc uelut in hostiam Deo obtulit quod contra prauos pro Deo inimicitias excitauit. Hinc Leui tribus, assumptis gladiis per castrorum media transiens quia feriendis noluit peccatoribus parcere, Deo manus suas dicta est consecrasse: hinc Phinees peccantium ciuium gratiam spernens, ceuntes cum Madianitis perculit, et iram Dei iratus placauit.

 Quia fidelibus et mysterium Christianitatis scientibus loqui nos credimus, per sacrarum Scripturarum testimonia longius tendere deuitamus, dilectioni uestre Donatum uenerabilem episcopum, cuius laus est in sancta octaua synodo, et Eugenium religiosum presbyterum, dilectos filios et consiliarios nostros, ecce dirigimus.



X. AD CLERUM SALERNITANUM. 

IOANNES uIII clero et ordini Salernitano.

De illis presbyteris qui tempore sanctissimi decessoris nostri domini pape Nicolai excommunicati sacrum ministerium contingere presumpserint,  ipsi in se damnationis sicuti sancti canones statuunt, sententiam incurrerunt. Tamen quia miseratio apostolica ueniam solet prestare correctis, ob multitudinem misericordie illis hanc indulgentiam exhibemus, ut sancta communione saginati studeant tribus continuis annis per hebdomadam omni secunda et sexta feria, aut a uino, aut a cibo [cocto ut alibi legitur] penitus ieiunare, et ultra lugenda nequaquam committere.



XI. Excommunicantur qui de morte Romani clerici suspecti erant. Fragm.---

Qui de homicidio Romani religiosi clerici suspecti, a nobisque canonice sue excommunicationis  intentione, mediante Iunio presentis octaue indictionis, uocati uenire contempserunt, et ob hoc per nostras litteras secundo et tertio aduocati, extremum uero per Ioannem, Leonem episcopos omnimoda communione priuati, quia apostolatus iudicium hactenus subterfugisse et neque uenisse neque misisse probantur: auctoritate sancti Spiritus anathematizatos esse decernimus quousque futuris Kalendis Octobribus, future none indictionis purificari canonice mereantur. Si autem neque tunc plenissimam nobis satisfactionem ostenderint, perpetuo anathemate teneantur innexi, ita ut quicunque amodo eis in cibo, potu uel oratione communicauerint, pari cum eis anathematis sententia colligentur.



XII. PRIuILEGIUM PRO MONASTERIO FULDENSI  Monasterium Fuldense cum uniuersis cellis, ecclesiis, decimis, curtibus, aliisque rebus ad idem pertinentibus exemptum ac liberum iterato declarat.



IOANNES episcopus, seruus seruorum Dei, SIGAHARDO religioso abbati uenerabilis monasterii Domini Saluatoris, et per te in eodem uenerabili monasterio successoribus tuis abbatibus in perpetuum.

Quoniam semper sunt concedenda que rationabilibus  congruunt desideriis, oportet ut deuotioni conditoris pie constructionis auctoritas in priuilegiis prestandis minime denegetur: igitur quia postulasti a nobis quatenus monasterium Saluatoris a sancto Bonifacio archiepiscopo constructum in loco qui uocatur Boconia erga ripam fluminis Fuldaha priuilegii sedis apostolice adminiculis decoretur ut sub iurisdictione sancte nostre cui Deo auctore deseruimus Ecclesie constitutum nullius alterius Ecclesie iurisdictionibus submittatur; pro qua re piis desideriis fauentes, hac nostra auctoritate id quod exposcitur effectui mancipamus, et ideo omnem cuiuslibet Ecclesie sacerdotem in prefato monasterio ditionem quamlibet habere aut auctoritatem preter sedem apostolicam, prohibemus: insuper locum  Fuldensem cum omnibus cellis, ecclesiis, decimis, curtibus, ac cunctis rebus suis, tam eis quas moderno tempore tenet uel possidet, quam que futuris temporibus in iure ipsius loci diuina pietas augere uoluerit priuilegii nostri preceptione firmamus: hoc uero deliberantes decernimus, ut congruis temporibus nostre sollicitudini ecclesiastice intimetur, qualiter religio monastica regulari habitu dirigatur, concordiaque conuenienti ecclesiastico studio mancipetur, ne forte, quod absit, sub huius priuilegii obtentu, animus gressusque rectitudinis uestre a norma iustitie aliquo modo retorqueatur, constituimus quoque per huius decreti nostri paginam ut quicunque cuiuslibet Ecclesie presul uel quacunque dignitate predicta persona hanc nostri priuilegii  chartam, quam auctoritate principis apostolorum firmamus temerare tentauerit, anathema sit, et iram Dei incurrens, a cetu omnium sanctorum extorris existat, et nichilominus prefati monasterii dignitas a nobis indulta perpetualiter inuiolata permaneat, apostolica auctoritate subnixa. Scriptum per manum Pauli notarii, scriniarii sancte Romane Ecclesie in mense Octobris, indictione uI. Bene ualete. Datum u Non. Octobrias per manum Gregorii nomencimissi et apocrisiarii sancte sedis apostolice; regnante imperatore Domino Iesu Christo, anno pontificatus domini Ioannis summi pontificis et uniuersalis pape et episcopi primo, indict. sexta.



XIII. AD MONACHOS S. uEDASTI ATREBATENSIS.  Confirmat omnia contenta in diplomate Caroli imperatoris.


IOANNES episcopus, seruus seruorum Dei, fratribus monasterii B. uedasti, quod uocatur Nobiliacus, uel Atrebas, ubi ipse S. uedastus confessor Christi corpore quiescit in perpetuum.

Si utilitatibus seruorum Dei pie consuluimus locaque Christo dicata apostolicis fulsimus sanctionibus, quo diuini cultus seruitores, inibi Deo uacantes, a turbinibus, et uariis tempestatibus secularium muniantur excursibus, nichil hoc holocausto gratius Redemptori nostro credimus offerendum.  Qua de re luce clarius patet omnibus Ecclesie filiis, quia carissimus filius noster Carolus rex, adiens limina beatissimorum apostolorum Petri et Pauli, honorifice a nobis exceptus, postquam solemniter uota regia persoluisset ad sepulcrum B. Petri, die natiuitatis Domini, in ecclesia ipsius B. Petri apostolorum principis dignitatem imperialem per impositionem manuum nostrarum adeptus est. Dehinc non minus sincere quam deuote a nobis expetiit ut B. Petri apostolorum principis, simulque apostolatus nostri auctoritate decerneremus priuilegium Romane atque apostolice sedis astipulatione roboratum, fratribus iam dicti monasterii confessoris Christi uedasti, per quod stabili iure ac sine perturbatione  possiderent claustrum ac predictum monasterium et omne quod eis per suum preceptum concesserat ac Gallicanorum episcoporum decreto muniri fecerat. Huius rei gratia, quia eumdem Augustum diuino contactum amore id fecisse perspeximus, gratanter eius petitionibus assensum prebuimus, decernentes apostolica auctoritate ea que hic inserta habentur inconuulsa manere. Ad matriculam scilicet ecclesie Maisboduillum, Bais, Senous, Herbodcisternam, Pomerias, Herlincurtem, et in Boninicurtem mansos, et cum Longobragium, Manium, Morsele, et Sceldogotheim, Iuuentiacum, et in Dominica curte mansum I et in Farreolo mansum I. Ad necessaria uero fratrum, uictus scilicet et potus, medietatem uici  qui uocatur Houauilla, et tabernam unam, Filciacum dominicam curtem, Theuludum, Bigartium, Hecnam-curtem, Berneuillam, Mediolanas, Puteas aquas, Angeli-curtem, uallis cum camba una, et duobus molendinis, Stagras Saltiacum, Atiamentarius, Mast, Marcheim, Seringe-him, precariam Emmonis, et Tangigarii. Ad cameram uero uillas sitas in pago Batua, que circumfluit Rhenus bicornis fluuius, his nominibus Rehxnam, Wulfrum, una cum capella ibidem posita, Rotheim super fluuium uersiam sitam. Item in altera Rotheim mansos uI, preterea etiam ultra Rhenum prelibatum fluuium mansos numero XXXuI, pariter cum siluis appendentibus. Deinde in pago Atrebatensi  Atheias, Saltiacum, Liniacum, Campanias, et in Fontanido mansos III, et in Lambras mansum I, et alterum in Hadas, et tabernam I in uico monasterii. Ad portam Berneiam uillam, et in Anzinio mansum I, cum molendino et in Enez mansos u, cum molendino et decimam omnis abbatie. Ad hospitale pauperum in Daginuilla mansos uII, in Boneiam uillam, et Lentsales mansos III et quintam partem omnis decime. Ad domum uero infirmorum omne telonium ex mercato, et has uillas quas pro remedio anime sue dedit uel reddidit S. uedasto, Frontellicurte, Cilliacum, Lutosum montem, atque Tilgidum. Has ergo uillas cum omnibus appenditiis, et redditibus et mancipiis, quemadmodum per precepti paginam ordinata  sunt atque tradita, per nostri apostolatus auctoritatem sancimus, ut nulli mortalium liceat aliter ordinare, mutare, uel aliud quid quoquomodo exinde, uel parum agere, preter quod a sepedicto filio nostro piissimo Augusto constitutum est; sed omnis ordinatio in arbitrio abbatis pendeat. Qui ergo ea que sancta atque apostolica sedes stabiliuit pro nichilo duxerit, temerarioque ausu auaritie diaboliceque cupiditatis instinctu qualitercunque uiolare tentauerit, si ex toto aut ex parte transgressor apparuerit, B. Petri apostolorum principis nostrique apostolatus auctoritate anathematis nexibus, ut fur et sacrilegus astrictus, atque ab unitate matris Ecclesie et participatione corporis et sanguinis Christi sequestratus,  cum Iuda traditore Domini nostri Iesu Christi, et diabolo eiusque atrocissimis pompis in tremendo die magni examinis sententiam damnationis accipiat. At qui his apostolicis constitutionibus sincero amore obseruator exstiterit, benedictionem et misericordiam a Domino Iesu Christo percipiat, et partem et societatem cum eis quorum nomina sunt scripta in libro uite Agni a constitutione mundi. Amen.

Data per manus Anastasii primiscrinii anno primo imperii Caroli serenissimi Augusti, et post consulatum eius anno I, indictione uIII.



XIu. AD CAROLOMANNUM [al., LUDOuICUM REGEM.]  Quod Pannonica diecesis deputata est priuilegiis apostolice sedis.



IOANNES episcopus dilecto filio CAROLOMANNO glorioso regi.

Multis ac uariis manifestisque prudentia tua poterit indiciis deprehendere, Pannonicam diecesim ab olim apostolice sedis fuisse priuilegiis deputatam:  si apud excellentiam tuam iustitia Dei locum, sicut decet, inuenerit: Hoc enim synodalia gesta indicant; historie conscripte demonstrant. uerum quia a quibusdam hostilium turbationum simultatibus impedientibus, illuc ab apostolica sede non est diu directus antistes, hoc apud ignaros uenit in dubium . . . . .



Xu. AD EPISCOPOS GALLIAE ET GERMANIAE.  uices suas in Gallia et Germania committit Ansegiso archiepiscopo Senonensi.

IOANNES episcopus, seruus seruorum Dei, omnibus sanctissimis episcopis per Gallias et Germanias constitutis.

 uestre omnium innotescimus sanctitati quia pro alleuiandis multiplicibus oneribus ecclesiasticis, quibus quotidie satis abundeque deprimimur quibus maxime super negotiis ex Galliarum et Germaniarum partibus nobis assidue destinatis arctamur, Ansegisum fratrem [a 1Kb] et cepiscopum nostrum Senonensis Ecclesie presulem, qui quoties utilitas ecclesiastica dictauerit, siue in uocanda synodo, siue in aliis negotiis exercendis per Gallias et Germanias uice nostra fruatur. Et uolumus ut decreta sedis apostolice per ipsum uobis manifesta efficiantur, et rursus que gesta fuerint, eius nobis relatione, si necesse fuerit, pandantur: ut maiora negotia ac difficiliora queque suggestione ipsius a nobis disponenda et enucleanda querantur. Quapropter uos huic pie sanctioni omnimodis  intendentes, que super hoc apostolica auctoritate decernimus unanimes admittite. Talem quippe illum agnouimus, talemque circa sedem apostolicam deuotum et in commisso fidelem reperimus, ut merito ei talia committi posse ducamus: quin et his maiora conferri debere illi sine cunctatione credamus, pro sua scilicet sanctitate, et fidei merito, atque diuinitus sapientie dono concesso. Optamus uos benere ualere. Data Iu Nonas Ianuarias, indictione IX. Recitata in synodo Pontigonensi.



XuI. BULLA IOANNIS PAPAE AD CONGREGATIONEM S. MEDARDI SUESSIONENSIS.  Confirmatur partitio monachorum S. Medardi Suessionensis.


IOANNES episcopus, seruus seruorum Dei, uenerande congregationi religiosorum monachorum uenerabilis monasterii sancti et confessoris Christi Medardi, necnon et beati martyris Christi Sebastiani in perpetuum.

Quoties illa a nobis tribui pro desiderio postulantis que omni rationi incunctanter conueniunt, animo nos decet libenti concedere et pie petentibus impartiri suffragium. Igitur omnium Christi fidelium cognoscat  solertia quoniam dilectissimus filius noster Carolus imperator Augustus, beatorum Petri et Pauli apostolorum principum adiens limina, nobis mente deuota suggessit quatenus eidem predicto uenerabili monasterio ad utilitatem et usum tam nominatorum monachorum, ibidem Domino seruientium, per apostolatus nostri priuilegium confirmaremus, et immobilia loca, que idem Christianissimus Cesar, tam pro ueneratione eorumdem sanctorum quamque pro mercedis sue augmento per regale preceptum contulisse dignoscitur, quorum nomina inferius scripta leguntur, Berneium scilicet, Crouiacum, Domno regium, Sodoleum, Berziacum una cum molendino, Berziso, mariziacos duos, atque spicarium et propter has Murocinetum, Cerniacum-uadum, sicut Hilduinus  anterior abbas ad suum tenuit dominicatum, superaddens in Murocincto mansum unum, Malcas etiam et piscinas super mare et Cubonimaci culte terre bonaria XXIu et Ruminiaco mansos quinque, et partem prati de loco Geigio, et mansos duos in uilla, que dicitur Lentegere-uicinium; decernens, ut camera uestimentorum monachorum habeat tres uillas, Capram, Albiacum, et Solmam; et hospitalis nobilium accipiat nonam ex uillis ipsius abbatie secundum priscam consuetudinem, et habeat Cauciacum simul cum lignariis de Piuone: et hospitalis peregrinorum accipiat decimam, et habeat Hatoniscurtem. Thesaurarius autem et portarius, atque hospitalarius, necnon et camerarius intra octo dierum Dominice natiuitatis, et resurrectionis Dominice  spatia, bis in anno plenariam refectionem habeant; insuper ex prefatis aliis uillis terminum natiuitatis dilecti filii sui Carolomanni plenariam refectionem habeant, et post eius obitum diem natiuitatis transferant in diem depositionis, similiter ex uilla Bernoilo decreuit refectionem abundanter fieri eisdem monachis in anniuersario Berte amite sue, et luminaria exhibeat ecclesie sancte Sophie inferiori, et sancte Trinitatis superiori, sicut in priuilegio eiusdem pii augusti de his omnibus facto continetur: ut quidquid ab eodem illustrissimo Cesare tam de mobilibus, et immobilibus rebus, quam de thesauro collatum est, et in futuro conferetur, pro anime sue remediis firmum et inuiolabile in perpetuum omnino consistat. Huius rei gratia, quia  eumdem sublimem imperatorem diuino amore contactum pia egisse confidimus, congruis suggestionibus eius fauere uolentes, decernimus, stabilimus, et apostolica auctoritate omnimodis confirmamus cuncta superius dicta immobilia loca cum nobilibus, seu famulis utriusque sexus, una cum thesauro ad usum et utilitatem supradictorum monachorum, utpote idem prestantissimus imperator augustali precepto eidem monasterio ob salutem anime sue concessit, uel concessurus erit. Statuimus autem sub diuini iudicii obtestatione, et anathematis interdicto,  ut nemini mortalium liceat quoquo modo aliquid dare de his omnibus a iure uenerabilis nostri monasterii, uel utilitate monachorum auferre, alienare, subripere, aut per qualemcunque modum, uel argumentum subtrahere: sed omnia hec, et que adhuc in thesauro ab ipso pio Cesare uel ab aliis Deum timentibus in ius, dominium, uel utilitatem nostri uenerabilis monasterii ac monachorum ibidem morantium conferentur, perennibus consistat omnino temporibus. Si quis autem, quod nunquam optamus, contra hoc nostre confirmationis preceptum, aliter agere non formidans, aliquid inde alienare, minuere, subtrahere, uel temerario ausu mutare presumpserit, aut aliter ordinare, preter quod iam ordinatum est, tentauerit, uel in toto,  uel in parte transgressor apparuerit, Dei omnipotentis iudicio sciat se esse anathematis uinculis innodatum, et cum Diabolo, et eius atrocissimis pompis; atque cum Iuda traditore Domini nostri Iesu Christi; et cum impiis omnibus portionem habeat, et a regno Dei alienus existat. Qui uero pio in omnibus intuitu uerus obseruator, et curator exstiterit benedictionem, gratiam, et celestem misericordiam, siue ueniam delictorum suorum a iusto iudice Domino Deo nostro consequi mereatur. Scriptum per manum Benedicti notarii regionarii, et sacrosancte Romane ecclesie in mense Ianuarii, indictione nona. Bene ualete, Quarto nonas Ianuarii, per manum Anastasii bibliothecarii sancte sedis apostolice, anno Deo propitio pontificatus domini Ioannis quarto,  imperatore domino piissimo perpetuo Augusto Carolo a Deo coronato magno imperatore anno primo, et post consulatum eius anno primo, indictione nona.



XuII. AD HINCMARUM ARCHIEPISCOPUM RHEMENSEM.  Ut in locum Hincmari ordinetur episcopus in Ecclesia Laudunensis.

IOANNES episcopus, seruus seruorum Dei, HINCMARO archiepiscopo Rhemensi.

Quamuis [a 1Kb] de sanctitatis tue iudicio nichil dubitassemus, quia tamen carissimus filius noster Carolus inuictissimus imperator, a nobis diligentissime percunctatus, circumstantiam iudicii a beatitudine tua cepiscopisque suis in Hincmarum dudum Laudunensem  episcopum prolati apostolatui nostro retulit, agnouimus iustum fuisse omnino iudicium. Neque enim tantus princeps nisi ueritate fultum quidquam poterat affirmare. Unde nefas esse duximus eius relationi non prebere incunctanter auditum. Noli ergo iam nunc Ecclesiam Laudunensem uiduatam et sine regimine pastorali dimittere; sed indifferenter electum, et de Laudunensis Ecclesie clero, uirum idoneum, et in quo omnium uota consentiant, eidem Ecclesie prefice prorsus episcopum. Cui electioni uolumus etiam missum prefati piissimi imperatoris  interesse, ut sine secularium strepitu omni latere talis eligatur, qui aptus sacris canonibus esse modis omnibus approbetur. Optamus sanctitatem tuam in Christo bene ualere. Data est Rome Theodorico, iussu pape Ioannis et domni Caroli noui imperatoris, per manus Anastasii bibliothecarii, in secretario ecclesie sancti Petri, anno incarnationis Dominice 876. Nonis Ianuarii, indictione IX. Et delata est ab eodem Theodorico in ciuitate Rhemis Hincmaro Rhemorum archiepiscopo, eodem anno et eadem indictione, u Idus Martii.



XuIII. AD ALDEFONSUM REGEM.  Ouetensis Ecclesia Gallecie metropolitana efficitur.

 IOANNES episcopus, seruus seruorum Dei, ALDEFONSO regi Christianissimo, seu cunctis uenerabilibus episcopis, abbatibus, uel orthodoxis Christianis.

Quia igitur in cura nos totius Christianitatis B. Petri apostolorum principis sempiterna prouidentia efficit successores, ea Domini nostri Iesu Christi constringimur adhortatione, qua beatum Petrum apostolum monuit, dicens quadam uoce [uice priuilegii]: Tu es Petrus, et super hanc petram edificabo Ecclesiam meam, et tibi dabo claues regni celorum, et reliqua . Hinc rursus imminente Domini nostri articulo gloriose passionis, inquit: Ego pro te rogaui, ut non deficiat fides tua, et tu aliquando conuersus confirma fratres tuos . Ideoque  quia uestre notitie fama per hos fratres limina apostolorum lustrantes, per Seuerum et Desiderium presbyteros [al. presbyterum et Synderedum] nobis miro odore bonitatis est reuelata, paterna uos adhortatione commoneo, in ceptis bonis operibus, gratia duce, perseuerare, quatenus copiosa uos beati Petri protectoris uestri et nostra protegat benedictio. Et quotiescunque, filii karissimi, ad nos uenire quilibet uestrum aut transmittere uoluerit, tota cordis exsultatione et animi gaudio de ultimis Gallecie finibus, cui uos preter me Dominus rectores constituit, tanquam iure filios nostros uos colligimus: et ecclesie Ouetensi, quam uestro consensu et assidua petitione metropolitanam constituimus, omnes uos subditos esse mandamus. Et concedimus etiam predicte  sedi ut ea que reges seu fideles [al. quilibet fidelis] iuste obtulerunt, uel in futurum, Domino opitulante, contulerint, rata firma et inconcussa manere in perpetuum precipimus. Hos quoque latores litterarum nostrarum omnes hortor ut habeatis commendatos. Bene ualete.



XIX. [a 1Kb] AD EUMDEM.  Monet ecclesiam sancti Iacobi consecrari.

IOANNES episcopus, seruus seruorum Dei, dilecto filio ALDEFONSO glorioso regi Galleciarum.

 Litteras deuotionis uestre suscipientes, quia deuotum uos esse cognoscimus erga uestram sanctam Ecclesiam, gratias uobis multiplices referimus, Dominum exorantes ut uigor regni uestri abundet [al., abunde], de inimicis uestris uictoriam uobis concedat. Nam nos, fili carissime, sicut petistis, sedulas preces Domino fundimus, ut regnum uestrum gubernet, uos saluos faciat, custodiat et protegat, et super inimicos uestros erigat: ecclesiam autem B. Iacobi ab Hispanis episcopis consecrari facite, et cum eis concilium celebrate. Et nos quidem, gloriose rex, sicuti uos, a paganis iam constringimur, die ac nocte cum illis bella committimus; sed omnipotens Deus dat [al., det] nobis de illis triumphum. Huius rei gratia rogamus dilectionem uestram, et animum  [nimium] deprecamur, ut quia, ut diximus, ualde a paganis opprimitur aliquantos utiles et optimos Mauriscos cum armis, quos Hispani cauallos Alpharaces uocant, ad nos dirigere non omittatis. Qualiter nos recipientes, Dominum collaudemus, uobis gratias referamus, et per eorum portatorem de benedictionibus S. Petri uos remuneremus. Bene uale, dilectissime fili et clarissime rex.



XX. AD EPISCOPOS ET COMITES IN REGNO CAROLI CONSTITUTOS.  Laudat illos quod in fide constantes erga Carolum perstiterint; et de legatis, quos ad componenda dissidia mittebat in Galliam.

 Benedictus Deus et Pater Domini nostri Iesu Christi, qui uestre sinceritatis fideique constantiam duriorem, ut ita dixerimus, adamante erga fidelitatem inuictissimi principis domni Caroli spiritalis filii nostri semperque Augusti hactenus non indebite fecit persistere, et quanti caloris in uobis caritas uigeat, dono gratie largitatis sue clarius demonstrauit, quatenus notam faceret gentibus uirtutem glorie sue, et diuitias bonitatis sue ad profectum fidelium et ad correctionem infidelium omnibus reuelaret. Ostendistis enim, karissimi quantum sit erga pacis et concordie cultum uestre beneuolentie benignus affectus, et implestis opere quod ipse a uobis exigit Christus, dicens in Euangelio: Omnia quecunque uultis ut faciant uobis homines, et uos facite  illis ; et Apostolus ait: Fides sine operibus mortua est . Unde noster apostolatus, immense letitie repletus tripudio, primum quidem Deo omnipotenti sufficientes ac laudes debitas, quia nichil sine eo facere possumus, retulit, et uobis, qui studiose tanto imperatori fidem immaculatam seruastis, multimodas gratiarum actiones agere dignisque uos efferre laudibus non omittit. Siquidem, dilectissimi, satis uobis prudenter consuluistis, quando aliis, quod flentes dicimus, uel sponte uel callide ac fraudulenter deceptis, uos, sicut diximus, fidei calore utentes, et Deum pre oculis habentes, noluistis iniquorum uel tyrannorum fascibus onerari uel maculari.  Quin potius restitistis, prauitatibus eorum non consensistis, et peccatis alienis minime communicastis. Idcirco libere dicere ualebitis: Non adhesit mihi cor prauum, quoniam nulla pars fidelis cum infideli, Christi ad Belial, iustitie ad iniquitatem, uel lucis ad tenebras. Ergo, quia ita est, state in fide, et uiriliter agite, seniorique uestro domino imperatori fidem specialiter repromissam, sicut cepistis, inconuulsam seruate, et in melius confortati eiusdem honori seu profectui prouidete; ac ne pro temporalibus eterna, pro corporalibus spiritalia, pro terrenis celestia gaudia amittatis, summopere decertate, scientes quia adiuuante illo qui dicit: Qui perseuerauerit usque in finem, hic saluus erit , et posse uobis celitus dabitur, et perseuerantia  tribuetur: opeque summe diuinitatis uestrum cor confortabitur, imo et ad omnes inimicorum insidias reprimendas confortabit Dominus mentes uestras in caritate et gratia, et tuebitur uos in secula seculorum: ut iterum atque iterum benedicatur Dominus et Pater Domini nostri Iesu Christi, et a nostro pontificatu, imo ab uniuersis Christi fidelibus, uobis innumere gratie referantur. Porro, si qui adhuc, quod minime credimus, in aliquo lesi quicunque uestrum reperti fuerunt, hortamur ut resipiscant, et dignam emendationem se corrigendo exhibeant. Nam cuiuscunque sit sublimitatis, dignitatis uel ordinis, qui cum presentibus legatis nostris, Ioanne uidelicet et Ioanne uenerabilibus episcopis, dilectis quoque familiaribus nostris, quos uoce nostra  illas in partes ad examinanda simulque diffinienda canonice siue legaliter que hoc anno inter utrosque fratres emersere negotia, conuenire in loco ab eis designato, eisque satisfacere humiliter detrectauerit, auctoritate Dei omnipotentis sanctorumque apostolorum principum Petri et Pauli, nostreque mediocritatis, ueniam sibi deinceps nouerint denegari, nec amodo communionis nostre futurum fore consortem, qui socius esse noluerit discipline. Optamus sanctitatem uel gloriam uestram in Christo bene ualere. Data XIII Kalendas Martias, indictione IX. Recitata in synodo Pontigonensi.



XXI. AD EPISCOPOS QUI, A CAROLO DESCISCENTES, LUDOuICO REGI ADHAESERANT.  Increpat eorum infidelitatem, monetque ut resipiscant, ac legatos a sede apostolica missos benigne suscipiant.


Relatione uera [a 1Kb] didicimus quod dilecto ac spiritali filio nostro Carolo gloriosissimo imperatore Augusto, seniore uestro, ad limina sanctorum apostolorum Petri et Pauli principum ueniente, ubique ut Christianissimum decet Ecclesie Christi patronum, uota  sua prisco iam tempore preoptata Domino Deo humiliter exsoluente, Augustaleque diadema, sibi diuinitus sine dubio collatum, per humilitatis nostre ministerium accipiente, fratri eius, Ludouico scilicet regi, si tamen rex iure dici debeat, qui mentis sue motus in abruptum impietatis cadentes non rexit, in regnum ipsius, collecta populi nefandi multitudine, intranti, et paganorum more Ecclesiam Dei, populum uidelicet pretioso Christi cruore redemptum, in pace positum conturbanti, relictis uestris conciuibus atque sodalibus, qui Deo et seniori suo fideles procul dubio esse uidentur, herere, atque cum eo aduersus Dominum, gentem et populum uestrum, ab statu uestre fidelitatis et promissione diuinorum sacramentorum, contra sacri ministerii  uestri officium, et contra sponsionis ac fidei uestre iusiurandum, arma eum hostibus eleuare, pariterque nefanda et impia committere presumpsistis. Heu, proh dolor! quare tante iniquitatis scelus sponte committere, quare tante infidelitatis malum mundo uniuerso, sicut Iude Iscariote, exsecrabile in exemplum ostendere non dubitastis? Que gens hoc audiens uos non odiat? Quod regnum uos exosos fore non iudicet? Quando etiam gentibus, que Deum uerum utique ignorant, tale committere nefas uidetur incongruum. Quarum pro terrenis lucris uel minis eos, quos societate et unanimitate uestra defendere saluareque ut uosmet debuistis, appetere, et cum inimicis persequi non contempsistis? Cum dicente Domino: Maiorem caritatem nemo habet,  quam ut animam suam ponat pro amicis suis , in quo scilicet uos eam, que per dilectionem operatur, caritatem, sine qua impossibile est placere Deo, in qua totam legem et prophetas pendere scimus, nullatenus constet habuisse, quin potius Cain fratricidam diu mente gessisse. Nonne lux mundi, et sal terre, ueritate attestante, uos estis, qui uerbis pariter et exemplis, quasi luminaria mundo lucere omnibus, atque insulsas hominum mentes sapientie celestis sale condire instantissime debetis? Nonne uos posuit Spiritus sanctus episcopos regere Ecclesiam Dei, quam acquisiuit sanguine suo? Nonne magis uestrum erat docere populum, non autem in tam peruersis rebus assensum prebere? Dolemus  itaque de uobis, quasi de membris corporis Christi, dicentes cum Propheta: uentrem meum doleo, uentrem meum doleo, sensus cordis mei turbati sunt ; et iterum: Quis dabit capiti meo aquam, et oculis meis fontem lacrymarum, et plangam populum istum die ac nocte?  Quapropter monemus, hortamur, et saluti uestre uolentes pro affectu consulere, magnopere suademus ut resipiscentes, tante iniquitatis auctore scelesto relicto, ad Deo dilectum imperatorem  seniorem uestrum Augustum toto animo fidelique uoluntate reuerti, ac deinceps ei fideliores existere omnibus modis procuretis. Nam uestrum erat pacem annuntiare his qui prope et his qui longe sunt, dicente Domino: Supra montem excelsum ascende tu qui Euangelizas Sion. Clama, ne cesses, quasi tuba exalta uocem tuam ; uestrumque erat annuntiare populo scelera et peccata sua, ne sanguis eorum de manu uestra a Domino requiratur, non, ut dictum est, sequi. Et ideo contaminati estis secundum Prophetam dicentem: ue quia tacui, quia uir pollutus labiis ego sum, et in medio populi polluta labia habentis ego habito ; et communicantes prauis eorum sceleribus infructuosisque operibus, uos reprehensibiles  ostendistis. Tamen quia scimus procul dubio late patere uiscera pietatis Dei, reuertimini, et nolite de cetero iugum cum infidelibus ducere. Nolite amplius imitari eos, qui pacis sancte federa uiolant, unitatem diuidunt, et in agro Dominico zizania superseminare ad propriam infelicitatem presumunt. Reuertimini et sectamini carismata meliora, nec iterum antiqui hostis uersutiis pareatis; sed sicut Dei ministri, Domini precepta sequentes, in omnibus cum iam dicto imperatore carissimo filio nostro perfecte stare satagite. Quia si cum prefato rege Ludouico uel aliquo filiorum eius ad scandalum et regni perturbationem manere, aut eis aliquod adiutorium modo quolibet prebere tentaueritis, et non potius ad eumdem dilectum  filium nostrum Cesarem Augustum certissime redieritis, atque cum eo aduersus eius inimicos uiribus totis fideliter non steteritis, scitote uos per auctoritatis nostre legatos anathemati submittendos. Presentes autem missos nostros, Ioannem uidelicet et Ioannem uenerabiles episcopos, dilectosque familiares nostros, benigne admittite, iniunctam sibi legationem intelligenter audite, et efficaciter obaudite: ut in hoc quam uere sitis filii pacis cunctis detur intelligi, et neminem possit latere mortalium. Pro Christo enim, qui est pax nostra, legatione funguntur, cum procul dubio a sede apostolica pro pace mittuntur. Optamus uos in Christo nunc et semper bene ualere. Recitata in synodo Pontigonensi.



XXII. AD EPISCOPOS IN REGNO LUDOuICI REGIS BAIOARIAE CONSTITUTOS.  Arguit eos quod Ludouicum regem ab inuadendo Caroli fratris absentis regno non cohibuerint, monetque ut legatis, quos ad examinanda inter utrosque negotia mittit, satisfacere studeant.


IOANNES episcopus, seruus seruorum Dei, omnibus reuerentissimis et sanctissimis archiepiscopis et episcopis in regno Ludouici gloriosi regis Baioarie constitutis.

Apostolice moderationis ordinem sequimur, si, Ecclesiarum Dei sollicitudinem retinentes, pro domo  spiritalis Isrelis murum correctionis opponimus, et concordantes animos, aut sub ecclesiastice pacis unione complectimur, aut discordes ad concordie gratiam reuocamus, aut certe inter nos et illos qui apostate angeli, zizanii scilicet seminatoris, fraudibus irretiti, sancte sedi apostolice concordare despiciunt, sartaginem ferream iuxta Ezechielis prophete magisterium collocamus . Reuersurus enim ad Patrem Dominus pacis bonum discipulis attentius commendauit eamque quasi testamentum firmissimum futuris heredibus dereliquit, dicens: Pacem meam do uobis, pacem relinquo uobis ; et beatus apostolus Paulus ait: Solliciti seruare unitatem spiritus in uinculo pacis, unum corpus, et unus spiritus, sicut uocati estis in una spe uocationis uestre  ; quia uidelicet ad unam uocationis spem nequaquam pertingunt, si non ad eam cum proximis unita mente curratur. Quapropter sicut filii Dei qui ex testamento eius sibi per apostolos derelicto pacem custodiunt, ita nimirum diaboli sunt filii qui pacem confundunt. Ille quippe ab initio mendax fuit, et in ueritate non stetit, eiusque inuidia, sicut scriptum est , mors introiuit in orbem terrarum. Nam dum protoplastis inuidens, deceptionis laqueum iam deceptus utique a semetipso composuit, mortis poculum mortalibus propinauit; et quos immortales obedientie merito futuros nouerat, inobedientie uenenis infecit, sicque in omnes homines mortis sententiam uite hostis induxit. Denique eisdem laqueis, quibus protoplastos deceperat, adhuc  Ade filios iugulat, et odio sue ambitionis fraterna corda dissociat: ita ut quos unum patris femur tenuerat, iam Gallie omnes non capiant, fraternis prouectibus frater inuideat, et quem monitis apostolicis sepius etiam in durissimis casibus obsequentem sequi despexerat, hunc a sede apostolica sibi prelatum doleat, imo ut Cain fratris hostia, scilicet obedientia, stimulatus, contra fratrem frendens occurrat: fideles eius fraudibus diuersis inficiat, ad peierandum terribilis Dei nomen impellat, pacem regni diuturno fratris studio radicatam corrumpere gestiat, et lactatus a peccatoribus suis duntaxat complicibus acquiescens, pedes suos ad malum currere faciat, madentibus adhuc campis Fontanicis, quos in iuuentute sua humano sanguine tinxerat, in  senectute decrepita, minarum et cedis spirans, ad fundendum Christianorum multorum sanguinem pro sua singulari ambitione discurrat. Et qui amore fratris a sede apostolica obedientie sue merito benedictionem sperare suumque piis operibus propagare debuerat, alterius regnum peruicaciter sibi suis armis subiugare desiderat, scilicet ut quos armis acquirit, ditione possideat, et colla uetuste libertatis ingenua noua seruitute prosternat. Quis hoc, dilectissimi nobis, nisi antiquus humani generis aduersarius, inter tales ac tantos fratres, quos nos pari spiritus amore complectimur, per suos satellites operatur? qui dum bonorum prouectibus inuidet, in agro sancte Dei Ecclesie semper zizania  seminare contendit. Quis hoc, karissimi, nisi diabolus operatur? qui Caroli uirtutibus ab ineuntis etatis principiis inuidens, eiusque religiosum propositum longius propagari pauescens, leuibus primo iaculis, quanquam frequentibus, lacessiuit: deinde aduersitatibus multis, quasi durissimis arietibus stimulauit; fideles eius frequentissime rebellare suasit, in procinctu contra Northmannos pro Ecclesie Dei liberatione pugnanti, et inimicos crucis Christi usque ad ultimam deditionem constringere satagenti, senioris uestri utrinque animum ad inuasionem relicti imperii suscitauit: ipsos familiares, ipsum postremo filium, ad eius exstinctionem hostiliter prouocauit. Et ne quandoque ad imperium, quod ei constat non humano collatum beneficio, licet  per nostre mediocritatis ministerium, sed diuino, pertingere potuisset, tota fraudulentie sue uirtute prohibuit, tota consilii sui uersutia debellare contendit. Sed Deus omnipotens, cuius prouidentia per mutabilium rerum principes mundi latitudo gubernatur et regitur, hunc flagellis erudiri uoluit, deprimi penitus, sicut uobis est cognitum, nunquam permisit. Et afflictiones sancte sue Ecclesie per eum specialiter, sicut diuinitus reuelatum fuerat, et nunc ueraciter credimus, tandem aliquando reuelare contendens, hunc, a decessoribus nostris, reuerende scilicet memorie Nicolao et Adriano pontificibus, diu quidem desiderari uoluit: tandem usque ad hec periculosissima tempora, quibus a Belial filiis pene tota uallatur Italia, misericorditer reseruauit,  angelicis ductibus uias eius per inuia loca direxit, frustratis insidiis ei compositis liberauit, paludes lubricas equitabiles reddidit, uada profundorum fluminum multis seculis incognita transmeabilia demonstrauit: ei elementis contra naturam cedentibus diffidentium corda perterruit: non solum sine sanguine, uerum etiam cum magnis honoribus, hinc inde gaudentibus populis, Italiam penetrare permisit, et per apostolice sedis priuilegium, cunctorum fauoribus approbatum sceptris imperialibus sublimauit: ut qui per tot annos, communibus peccatis merentibus, pro defectibus sancte Dei Ecclesie diuersis modis affligimur, per eius sollicitudinis expertam prudentiam consolemur, per quem Gallicanarum Ecclesiarum status, et totius religionis  uigor illis in partibus plausibiliter refloruisse cognoscitur. Hec itaque hostis humani generis futura prospera precauens, dilecti filii nostri Ludouici gloriosi regis uestri, si tamen filius dici meretur, qui apostolice sedis monitis per antecessores nostros perque nos ipsos prolatis, semper inobedientissimus exstitit, si gloriosus dici debet, cui contra Christicolas bella geri placuit, nullos habitura triumphos, si rex dici potest, qui semetipsum regere noluit, quo minus contra fratris absentiam inglorius pugnauisset, animos incitauit, ut neque diuinum timorem pre oculis retinens, neque imminens sibi iudicium prouecte senectutis agnoscens, neque sanguinis affinitatem fraternaque pacta perpendens;  sed neque Christiane religionis disciplinam custodiens: tam decessorum nostrorum scripta quam recentia nostra monita religiosorum principum, et quod est mirabilius, contra consuetudinem tyrannorum ueterum, paruipendit, et indictum sibi a nobis tempus cum mediantibus nobis cum fratre iure pacisceretur, preripiens, quantum in se fuit per uestram negligentiam siue condessensionis andaciam, fratris absentis regnum peruasit, ac per hoc totius ecclesie Dei pulchritudinem maculauit, pacem corrupit, religionem fugauit, et ut cum Terentio compendiose dicamus, dum in alieno bonorum extortor et legum contortor apparuit, cunctis criminibus licentiam relaxauit. Nos etenim, quamuis illum, quem interim filiolitatis amore complectimur,  oppido reprehensibilem non negemus, uos tamen multo reprehensibiliores agnoscimus, qui in illis partibus sacerdotali magisterio prediti, et apostolatus nostri recentibus monitis instituti, dum ex officio uestro restitisse libere nunquam uidemini, procul dubio consensisse probamini, et uos qui pastores dicimini, gregem uobis creditum quia non retraxistis, utique ad precipitium prouocastis. Et ubi est, quesumus, quod uicem Christi in Ecclesia fungimur, si pro Christo contra insolentiam principum non luctamur; presertim cum secundum Apostolum non sit nobis colluctatio aduersus carnem et sanguinem, sed aduersus principes et potestates . Ubi est quod episcopi dicimur, si de sublimibus ecclesiastice discretionis speculis gladium  uenientem non cernimus, cernentes ut deuitetur annuntiare diffugimus? Enimuero sacerdotes non ad gratiam, sed ad pompam immerito dici cognoscimur, si quos docere debuimus sequi contendimus, si quos corrigere debuimus, saltem uerbis pastoralibus non terremus. Hinc Dominus per Isaiam prophetam sacerdotum taciturnitates increpat dicens Canes muti, non ualentes latrare . Hinc per Ezechielem sacerdotum negligentias arguit dicens: Non ascendistis ex aduerso, neque opposuistis murum pro domo Isrel, ut staretis in prelio in die Domini . Ex aduerso quippe ascendere est, pro defensione gregis libera uoce huius mundi potestatibus contraire; et in die Domini in prelio stare est prauis decertantibus ex iustitie amore resistere.  Quod rursum per eumdem prophetam deterret inquiens: Si non annuntiaueris iniquo iniquitatem suam, sanguinem eius de manu tua requiram . Quid ad hec dicemus, fratres? Forsitan ideo uos excusabiles creditis, quia regem non arguendum dicitis, sed monendum. Ad hec apostolica tuba respondet: Obedire oportet Deo magis quam hominibus ; et Paulus Timotheo: Argue, obsecra, increpa in omni patientia et doctrina . Item Tito: Diuitibus huius seculi precipe non superbe sapere, neque sperare in incerto diuitiarum suarum . Aut persecutionem quamlibet precauistis. Sed a Domino iussum est ita: Cum uos persecuti fuerint in una ciuitate, fugite in aliam  . Aut mortem, que cunctis ultima pena est, timuistis. Sed idem Redemptor noster in Euangelio nos hortatus est dicens: Nolite timere eos qui occidunt corpus, animam autem non possunt occidere .

uerum quia nichil horum, quia nec inferendum uobis ab aliquo fuerat, timuistis, restat procul dubio quia non solum secundum prohibitionem sedis apostolice compatriotas uestros ab inuasione regni alterius sacerdotaliter non uetuistis, imo cupiditati eorum uestri fauoris conniuentiam sociantes, quasi puluillos sub cubito eorum manuum consuistis, et illud ue uobis propheticum maturastis, quo dicitur: ue his qui consuunt puluillos sub omni cubito manus, et faciunt ceruicalia sub capite uniuerse etatis ad capiendas  animas . Quasi enim puluillo cubitus, uel ceruicalibus caput iacentis excipitur, dum correctionis duritia peccanti subtrahitur, eique mollities fauoris adhibetur, ut in errore molliter iaceat, quem nulla contradictionis asperitas pulsat. Sed hec rectores qui semetipsos diligunt, his procul dubio, iuxta quod beatus predecessor noster Gregorius meminit, exhibent, a quibus se minus posse studio glorie temporalis timent. Quid igitur, fratres, si tamen adhuc fratres dici meremini, qui sedis apostolice salubria monita contemnentes pro Christo legatione functi non estis, uobis agendum est, nisi ut tandem aliquando cum sancta sede apostotlica sentientes, tam dilectum filium nostrum Ludouicum regem uestrum, quem paternis affectibus adhuc complectendum  decernimus, quam cunctos illius regni subditos, uoce libera moneatis, et ab inuasione siue oppressione imperii dilecti filii nostri Caroli semper Augusti penitus compescatis? nunquamque de reliquo, siue blandimentis, siue terroribus, consensum quemlibet fauoremue prestetis ad funestum prelium conferendum, et Christianorum sanguinem profundendum, si non uultis, amissis sacerdotalibus infulis, ab apostolica communione presentialiter sequestrari, et perpetuis anathematis uinculis, quod nunquam cupimus, obligari? Nam cuiuscunque sit gradus, ordinis, sublimitatis, siue professionis, qui cum presentibus legatis nostris, Ioanne Siculensi, itemque Ioanne Tuscanensi, uenerabilibus episcopis, quos uice nostra [forte deest mittimus,  HARD.] illas in partes ad examinanda simulque diffinienda canonice siue legaliter, que hoc anno inter utrosque emersere, negotia, conuenire in loco ab eis designato, eisque satisfacere humiliter detrectauerit, auctoritate Dei omnipotentis sanctorumque apostolorum Petri et Pauli, nostreque mediocritatis, ueniam sibi deinceps nouerit denegari; nec amodo communionis nostre, ut uerbis sanctissimi nostri predecessoris utamur, futurum esse consortem, quisquis esse noluerit discipline. Optamus sanctitatem uestram sedis apostolice monitis obsequentem semper in Christo bene ualere. Recitata in synodo Pontigonensi.



XXIII. AD COMITES IN REGNO LUDOuICI REGIS BAIOARLAE CONSTITUTOS. . Arguit eos quod Caroli regnum peruadere tentarint; monetque ut Ludouicum regem ab ea mente reuocent, et ut legatis, quos mittit, satisfacere non detrectent.


IOANNES episcopus, seruus seruorum Dei, omnibus gloriosis comitibus in regno Ludouici regis Baioarie constitutis.

Ministerii nostri est uniuersalis Ecclesie Dei sollicitudinem, secundum beati Pauli apostoli sententiam, circumferre, et quid in qualibet mundi parte congruat, siue non congruat, censoria grauitate depromere,  quatenus oues Dominice, que uocem pastoralis nostre sollicitudinis cognoscentes, pastorum principem humiliter audiunt, in ouile Dominum recognite collocentur, et oues morbide, que peruicaciter negligunt, ab ouili Dominico, ne sanas uicini pecoris contagio ledant, quia nimirum multa corporibus transitione nocent per apostolice auctoritatis ministerium repellantur. Scriptum quippe est: Si separaueris carum a uili, quasi os meum eris ; et iterum: Auferte malum de medio uestri; et Dominus Euangelio precipit ut si oculus, pes, uel manus scandalum nobis generat, abscindatur atque proiiciatur ; et illud post alia: Si Ecclesiam non audierit, sic sicut ethnicus et publicanus . Item apostolus: Si quis non obedierit uerbo nostro  per epistolam, hunc notate, et non commisceamini cum illo . Quibus testimoniis euidentissime prouocamur, ut uos, quos contemptis apostolice sedis epistolis, regnum dilecti filii nostri Caroli Christianissimi imperatoris contra interdictum nostrum, imo contra Dei omnipotentis timorem, peruadere, sicut audiuimus, pacemque sancte Dei Ecclesie corrumpere tentauistis, a corpore totius eiusdem Ecclesie, quam per antecessores nostros perque nosmetipsos, uos suis epistolis commonentem audire hactenus noluistis, sequestrari presentialiter debeatis. Sed quoniam sancte sedis apostolice miseratio uos interim filiorum dilectione complectitur, et dissimulare peccata uestra magis quam punire uelle cognoscitur, has iterum caritati uestre sancte Dei  Ecclesie litteras destinamus, hortantesque instamus ut diuini iudicii memores, et fraterni federis recordantes, imminentemque uestre uocationis diem ultimum precauentes, fraudem diabolicam, per quam mors introiuit in orbem terrarum, effugiatis; discordiam, que nutrix est cunctorum criminum quasi uenenum pestiferum declinetis: ne similes ei efficiamini, de quo Salomon ait: Homo apostata, uir inutilis, graditur ore peruerso, annuit oculis, terit pede, digito loquitur, prauo corde machinatur malum, et in omni tempore iurgia seminat . Pacem et sanctimoniam, sine qua nemo uidebit Deum, diligatis: quoniam sicut pacifici sunt a Domino non solum beati, sed etiam filii Dei uocati, ita Satane  sunt filii, qui pacem confundunt. Nam discordes tandiu nullum boni operis Deo sacrificium immolant, quandiu a proximorum caritate discordant. Unde per Mattheum precipitur: Si offers munus tuum ad altare, et ibi recordatus fueris quia frater tuus habet aliquid aduersum te, relinque munus tuum ante altare, et uade prius reconciliari fratri tuo, et tunc ueniens offer munus tuum . In qua Dominica preceptione pensandum est, quorum hostia respuitur, quam intolerabilis culpa monstratur. Cum enim mala preterita bonis operibus diluuntur, pensare debetis, o prudentissimi comites, quanta sunt mala, discordie, que nisi exstincta fuerint, bonum sacrificii subsequi non permittunt. Quis itaque, dilectissimi, uos ad tante discordie crimina nisi antiquus humani  generis aduersarius, prouocauit? qui ex angelo factus aposta bone messi semper zizania superseminare laborat. De cuius auiditate per apostolum dicitur: Aduersarius uester diabolus tanquam leo rugiens circuit, querens quem deuoret: cui resistite fortes in fide . Et certe fides sine operibus mortua est ; et beatus Paulus, collatis multis uirtutibus, caritatem, que multitudinem peccatorum operit, pretuli dicens: Siue prophetie euacuabuntur, siue lingue cessabunt, siue scientia destruetur ; et infra: Nunc autem manent fides, spes, caritas; tria hec, maior autem his est caritas . Unde bene per Ioannem dicitur: Deus caritas est, et qui manet in caritate, in Deo manet, et Deus in eo . Constat ergo quia qui  in Deo non manet, in diabolo manet, cuius membra sunt omnes qui iurgia seminant, et ecclesiasticam disciplinam recusant, quibus ueraciter dicitur: uos ex patre diabolo estis . Qui uidelicet Caroli uirtutibus ab ineuntis etatis principiis inuidens, eiusque religiosum propositum longius propagari pauescens, multis aduersitatibus lacessiuit, fideles eius frequentissime rebellare suasit; in bello contra Northmannos pro Ecclesie Dei liberatione pugnanti, eosque usque ad ultimam deditionem compellere satagenti, senioris uestri, parentum quoque, siue uestrum animum ad inuasionem relicti eius imperii, sicut et modo fecisse dignoscitur, suscitauit. Ipsos familiares, ipsum postremo filium, ad eius exterminium hostiliter prouocauit: et ne quando ad imperium, quod  ei constat non humano collatum beneficio, licet per nostre mediocritatis ministerium, sed diuino, pertingere potuisset, tota fraudulentie sue uirtute prohibuit, tota consilii sui uersutia debellare certauit. Sed Deus omnipotens, cuius prouidentia per mutabilium rerum principes totius mundi latitudo gubernatur et regitur, hunc flagellis erudiri frequentibus uoluit; deprimi penitus, sicut a uobis crebro probatum est, nunquam permisit, ut scilicet futurus imperator in regni potestate disceret, quantum timere Dominum in prosperis, quantum in aduersis Deo confidere debuisset. Et quidem reprehensibilis esset, si metas sui regni ingrediens fines alterius usurpasset, si fideles alterius sollicitans, ad periurium, sicut  uos fecisse probamin., compulisset, si pacem regni, sicut uos facitis, temerasset. Nunc uero, cum diuinitus prescitus et predestinatus, non a semetipso, sed ab Ecclesie Dei filiis inuitatus aduenerit, sine sanguine sola sua beneuolentia huius Italie fortissimos sibi duces deuinxerit, angelico munere uias suas per inuia loca directas inspexerit, frustratis insidiis ei compositis diuinitus liberatum se senserit, paludes inuias sibi peruias factas inuenerit, uada profundorum fluminum, uelut alter dux Isreliticus, exercitibus suis pene sicca repererit, miramur et obstupescimus, cur eum a Domino prelatum non intelligitis uos, qui sensibiles estis, quem elementa insensibilia sensisse uidentur. Miramur et obstupescimus, cur parricidalia contra eum arma sustollitis,  quem ab ipsa sua infantia multis aduersitatibus fatigatum uidistis, superatum uero protegente Domino minime cognouistis. Miramur, inquam, et obstupescimus, cur eum, quem obedientie suo merito uobis diuinitus prelatum cognoscitis, non sicut reuera imitabilem sequimini, sed sicut detestabilem, quantum in uobis est, persequi laboratis. Cum si exemplo illius obedientie uos sancta sedes apostolica sibi aliquoties deuotiores cognosceret, benedictionis sue uos et in hoc seculo gratia debriaret, et in futuro ad hereditatem regni celestis admitti suis continuis precibus impetraret. Sed quando sancte sedis apostolice debitam uos obedientiam seruaturos putabimus, quos contra Dei omnipotentis ordinationem tam manifestis indiciis rebellare uidemus? Neque  enim contra Carolum est murmur uestrum, sed contra Dominum? cuius est regnum, et cui uoluerit ipse dat illud, qui etiam per Salomonem dicit: Per me reges regnant ; item per doctorem gentium testatur dicens: Non est potestas, nisi a Deo ; et iterum: Qui potestati resistit, Dei ordinationi resistit . Redite igitur preuaricatores ad cor, et quia mors non tardat, nolite differre de die in diem. Nolite socialia bella committere, nolite parricidales gladios in perniciem uestri sustollere. Nolite Fontanicum detestabile prelium reuocare: quia sicut qui pro Ecclesie Dei defensione moritur, suo sanguine coronatur, ita qui contra Dei Ecclesiam pugnans ut refuga Christianitatis perimitur, procul dubio condemnatur. Nolite, karissimi, pro breuibus  uite commodis eterne remunerationis uobis ianuam claudere. Nolite pro rebus transitoriis eternorum bonorum commoda preterire. Quia iuxta beati Marci sententiam: Nihil prodest homini si lucretur totum mundum, anime uero sue detrimentum patiatur . Huius rei gratia generalitatem uestram, quam paterno affectu complecti uolumus, his apostolice auctoritatis litteris identidem hortamur ac obtestamur ut tandem aliquando nobiscum pariter sentientes, tam dilectum nostrum Ludouicum gloriosum regem uestrum , quam cunctos uestri regni homines, uoce libera moneatis, et ab inuasione siue oppressione imperii dilecti filii nostri Caroli semper Augusti funditus retrahatis; nunquamque de reliquo, siue blandimentis, siue terroribus, assensum quemlibet, fauoremue prestetis ad funestum prelium inferendum, et Christianorum sanguinem, quod Dominus auerterit, effundendum. Nam cuiuscunque sit sublimitatis dignitatisue persona, que presentibus legatis nostris, Ioanne Siculensi, itemque Ioanne Tuscanensi, uenerabilibus episcopis, quos uice nostra [Forte deest misimus, HARD.] illas in partes, ad examinanda simulque diffinienda canonice,  siue legaliter, que hoc anno inter utrosque fratres emersere negotia, conuenire in loco ab eis designato, eisquc satisfacere humiliter detrectauerit, auctoritate Dei omnipotentis, sanctorumque apostolorum principum Petri et Pauli, nostreque mediocritatis, ueniam sibi deinceps nouerit denegari, nec amodo communionis nostre futurum fore consortem, qui socius esse noluerit discipline. Optamus gloriam uestram apostolicis monitis obsequentem semper in Christo bene ualere.



XXIu. AD UNIuERSOS GALLOS ET GERMANOS.  De damnatione Formosi episcopi, Gregorii nomenclatoris, et aliorum qui Rome in synodo fuerant excommunicati.

 IOANNES, seruus seruorum Dei, reuerentissimis et sanctissimis confratribus nostris, archiepiscopis, episcopis, abbatibus, sacerdotibus, cunctisque iudicibus, et uniuerso populo, per omnes Gallias et Germanias constitutis.

Zelo Christiane religionis Ecclesia Dei que penes, nos est, instinctuque dilecti filii nostri serenissimi imperatoris, imo spiramine Spiritus sancti commonita, pro diuersis Ecclesie Dei refendis incommodis contra Gregorium nomenculatorem, et Georgium generum eius, duo scilicet iniquitatis uasa contra excelsi Dei religionem pugnantia, tam preterito mense Februario presentis none indictionis, per Petrum uenerabilem Forosemproniatem episcopum penes prefatum spiritalem filium lacrymabilem suggestionem  deposuit: quam nostram quoque pontificalem suggestionem pridie Kalendas Aprilis die contra eosdem per semetipsam offerre curauit. Quapropter nos per Zacariam et Gaidericum uenerabiles episcopos, et Christophorum sedis apostolice primicerium, eis suggestionum contestationem emisimus, admonentes atque iubentes ut si aliquid de conscientie sue puritate confiderent, ad condictum uenire studerent examen. At illi mollibus sermonibus et expuisitis adinuentionibus se quidem uenturos, et ad uoluntatem nostram cuncta se emendaturos dixerunt, sed de die in diem sub obtentu egritudinis tandiu iudicii diem distulerunt, donec aut nos cum fidelibus Ecclesie Dei potuissent perimere, aut  Saracenos, quos iam per suos familiarissimos, eque Saracenos, inuitauerant, in Romanam urbem ad perditionem omnium intromittere ualuissent. Cumque nos contra utramque fraudem, iuuante Domino, preparatos uidissent, et imminere sibi iudicii statutum diem cognoscerent, decepti se cum quibusdam suis complicibus, uidelicet Formoso episcopo, Stephano secundicerio, et Sergio magistro militum, et Constantino nomenculatoris filio, quos non nostre conuentionis iudicium, sed reatus proprie conscientie stimulabat, contra salutem reipublice et regni dilecti filii nostri Caroli serenissimi principis, cui semper infideles fuerunt, et cuius prouectioni semper detraxerunt, conspirantes nescimus quo profecturi, noctis silentio cum adulterinis clauibus portas Urbis,  que uocatur sancti Pancratii, aperuerunt, et cum suis complicibus, cumque omnibus thesauris sancte Dei Ecclesie, Saracenis undique populantibus, diffugerent: portasque patentes relinquentes, multis margaritis fugiendi, et Saracenis ingrediendi aditum, nisi nos diuina custodia tueretur, procul cubio reliquerunt. Itaque obstupescentes in talibus, Dominicum et Grimoldum uenerabiles episcopos ad euocandum eos direximus. Qui reuertentes nuntiauerunt sibi a satellitibus suis fuisse responsum, nescire se quonam profecti fuissent. Iudicio sane in diem alterum protelato, cum eos iterum synodice simulque et legaliter quereremus, et habere minime ualeremus, cum omni Dei Ecclesie in basilica sancte Dei genitricis, que ad Martyres uocatur, synodum uocauimus, et  post regulares allocutiones, sententias in eos protulimus, quarum exempla secundum ecclesiasticum morem generalitati uestre dixerimus, ne uobis communicandi cum eis occasionis aditus tribuatur.

Que scilicet sententia ita se habet: Formosum Portuensem episcopum, qui a beate memorie domno predecessore nostro papa Nicolao in Bulgarorum patriam destinatus, nouiter in Christo regenerati regis animos adeo suis calliditatibus uitiauit, ut terribilibus sacramentis eum sibi obstrinxisse testatus sit, ne se uiuo quemlibet episcopum a sede apostolica suscepisset, seque eidem terribilibus nichilominus iuramentis, ut ad eum quantocius reuerti debuisset, obstrictum fuisse professus sit, quique a nobis proficiscendi illuc licentiam, litteras et necessaria  adiutoria impetrauit: quoniam iamdudum per ambitionem a minori Ecclesia in maiorem, uidelicet sanctam sedem apostolicam, prosilire conatus, plurimos sibi consolatores effecit, et nunc per repertam hypocrisim retrorsum rediens, sine licentia uel conscientia nostra, propriam pareciam deseruit, urbe discessit, et contra salutem reipublice, dilectique filii nostri Caroli a nobis electi et ordinati principis, cum suis fautoribus conspirauit: nisi amodo intra diem decimum, id est III Kalendas Maii presentis none indictionis, presentiam suam nobis satisfaciendo monstrauerit, auctoritate Dei omnipotentis, sanctorumque apostolorum principum Petri et Pauli, omni ecclesiastica communione priuatum esse decernimus.  Decernitis et uos ita? Responderunt omnes: Decernimus: et nisi post diem decimum quintum, id est Iu Nonas Maii presentis IX indictionis, resipiscens satisfacturus nobis occurrerit, auctoritate et iudicio sancti Spiritus qui semper effugiet fictum, omni sacerdotali ministerio penitus denudatum fore iudicamus. Iudicatis et uos ita? Responderunt omnes: Iudicamus. Qui si nec huius dilationis miseratione commotus, humiliter se post diem 20, id est uII Idus eiusdem Maii mensis, presentie nostre reddiderit, uel si in Ecclesia Dei in aliquo conturbare presumpserit, si contra hanc communem omnium nostrum sententiam agere uel resultare tentauerit, anathema sit a Patre, et Filio, et Spiritu sancto, nunquamque in ulla synodo recuperationis  spem aut satisfactionis aditum sibi nouerit reseruatum. Gregorium nomenculatorem, Theophylacti quondam nomenculatoris filium, qui iusiurandum fidei sue diuerso modo corrumpens, puritatem sancte Dei Ecclesie suis fraudulentiis, auaritiis, rapinis, cupiditatibus, simulque calliditatibus, per octo ferme annorum curicula maculans, summum Romane urbis pontificum, coniurantibus sibi dudum suis eomplicibus, factiose precipere affectauit; et de multis palam recitatis capitulis, tam primo penes dilectum filium nostrum Carolum serenissimum imperatorem, quam postea penes nos ad generalitatem sancte Dei Ecclesie, per nonnulla suggestionum capitula noxius diffamatur, et pro eisdem criminibus a nobis per Zacariam et Gaudericum uenerabiles  episcopos, et Christophorum primicerium sancte sedis apostolice, cum fratre et genero suisque complicibus, iuridice contestatus, examini se presentandum fore, et cuncta que ecclesiis uel piis locis aliisque hominibus abstulerat, sub iurisiurandi interpositione restituturum promisit: deinde conuentum nostrum de die in diem fraudulenter  elusit; et prefinitum diem, quo canonice siue legaliter audiri debuisset, fraudulenter preripiens, eum Georgio et Sergio magistris militum, nec non et Stephano secundicerio, aliisque suis complicibus  nocturno silentio portas huius sacre urbis, Saracenis circumquaque imminentibus, cum clauibus adulterinis aperuit, seque contra salutem reipublice simulque quietem imperii prefati filii nostri serenissimi Augusti, contra leges conspirando, fraudulenter proripuit, et cum omnibus pene thesauris Ecclesie Romane, dubium quo profecturus, excessit. Simulque Stephanum secundicerium, qui diuersas ecclesias spolians per auaritiam turpisque lucri compendia tributa uetera multiplicauit, et in omnibus peruersitatibus superius nominatis fratri complex et consentaneus exstitit. Necnon et Georgium Gregorii primicerii filium, qui germani proprii concubinam subripiens, eum ueneno necauit: deinde post exsecrabiles  Christianis incestus, uiuente nepte sanctissime recordationis Benedicti pape, cuius opibus de paupertate surrexerat, prefati nomenculatoris Gregorii filie se fornicario more commiscuit: propter quam pene publice iam dictam legitimam uxorem peremit. De cuius homicidio, et principibus adulterinos missos eruens, adiudicante conscio socero nefandus gener impunitus exiliit. Quique post diuersa homicidia, depredationis et malignitatis genera, tam patriarchium, quam uestiarium sedis apostolice sibi commissum, non tantum auro, argento, uel palliis, uerum etiam ereis signis, uasisque priuauit: et in omnibus impietatibus socerum loquens, imo preueniens, Saracenis undique seuientibus, portas urbis cum eo fraudulenter aperuit, et cum sibi conspirationibus  contra salutem reipublice demigrauit. Simulque Sergium magistrum militum, Theodori magistri militum filium, qui reuerende memorie domno Nicolao, cuius neptem in coniugium suscipiens, ita ingratus ac inhumanus exstiterat, ut uiuente eo, et in extremis posito, eidem thesauros suos ad eleemosynas faciendum cum prefatis suis complicibus abnegasset. Quique eadem sua coniuge, propter quam de maxima paupertate conualuerat, derelicta, cum ualuisindula concubina, prestito iureiurando ut eam nuptialiter sumeret, nuper effugit, et in omnibus iniquitatibus cum nominatis suis complicibus conspirauit. Sed et Constantinam, prefati Gregorii nomenculatoris filiam, que primo per consensum patris, sub conditione iurisiurandi, legaliter Cessario  Pippini potentissimi uestararii filio copulata, dein consumptis omnibus soceri sui diuitiis, uiuentem et ualentem sponsum suum sine ulla legali disquisitione deseruit, et ad Gratiani Gregorii magistri militum filii nuptias publice conuolauit: postremum cum alio fugere gestiens incestum commisit, ex quo pregnans inuenta predictum Gratianum Gregorii filium maritum suum relinquens, cum rapacibus, periuris, sacrilegis, mechis, fornicatoribus turpiter fornicatura discessit. Nisi intra diem decimum, id est III Kalendas Maii presentis none indictionis, presentiam suam nobis prefati, uidelicet Gregorius, Stephanus, Georgius et Sergius, simulque Constantina, congrue satisfacientes exhibuerint, auctoritate Dei omnipotentis sanctorumque apostolorum principum  Petri et Pauli omni Christiana communione priuatos, cum omnibus communicatoribus et fautoribus suis, permanere decernimus. Et nisi post diem quintum decimum, id est Iu Nonas Maii iam dicte presentis indictionis, simpliciter et humiliter nobis, imo Ecclesie Dei, sepedicti scilicet Gregorius, Stephanus, Georgius, Sergius, et Constantina, purificaturi occurrerint, eos auctoritate et iudicio sancti Spiritus, cum cunctis sibi communicantibus, perpetuo anathemate condemnamus. Hi uero qui ab omni se societate remouentes ad unitatem sancte apostolice sedis redierint, communionis et benedictionis nostre gratiam sibi reddendam esse confidant.

His itaque auctoritate sancti Spiritus promulgatis,  omnium uestrum generalitatem his apostolicis litteris exhortamur ut has litteras per omnes dieceses uestras publice relegentes, et ad uicinas parecias dirigentes, prefatorum depositorum, excommunicatorum et anathematizatorum consortia quasi uenenum pestiferum declinetis, neque cum eis communicantibus in cibo, potu siue colloquio communicetis, scientes eum qui eis siue communicantibus eis se in oratione, cibo, potu colloquioque miscuerit, eadem excommunicationis et anathematis censura iuxta canonicum capitulum modis omnibus obligatum, nunquamque a nobis sine digna satisfactionis penitentia sibi fore communicandum. Optamus sanctitatem uestram in Christo nunc et semper bene ualere. Data XI Kalendas Maii. Recitata in synodo  Pontigonensi.



XXu. AD BOSONEM COMITEM.  Agit gratias quod eius opera legati ad imperatorem peruenerint, et illis iniuncta confecta sint; eumque rogat ut quamprimum auxilia sibi contra Saracenos mittenda curet.

IOANNES episcopus BOSONI [a 1Kb] illustrissimo comiti.

Charissime tue nobilitati laudes Christo Domino referentes, gratias agimus, et hanc preconiis efferentes in eodem Domino gratulamur, cuius gratia nostro fultus amore, missis apostolice nostre sedis, facilem aditum perueniendi ad serenissimi domini Caroli semper Augusti spiritualis filii nostri presentiam, non indebita tribuisti; et ut ea que sibi a  nobis dicenda iniuncta fuerant, aure sue pietatis aduerteret, et ad congruentem effectum perduceret, suadere curasti. Quod cum Deus omnipotens imperatorie magnitudini, ut fieret, inspirauerit; te tamen, qui nostri studii cooperator effectus es, admodum collaudamus, et, ut diximus, gratias tue industrie referentes, et pro his et pro aliis retribuere tibi uicissitudinem non omittemus. Necnon et quidquid honori tuo congruit, uel ad utilitatem tuam crescere cognouerimus, incunctanter exsequi procurabimus, et grato amore, adiuuante Domino, quousque perficiamus, elaborabimus. Tu uero, fili carissime, sicut cepisti, ad infidelium nostrorum, uel sancte Dei Ecclesie aduersantium tyrannidem funditus abolendam magis [Edit. Rom., magis ac magis]  insiste, ut qui sanctam Romanam Ecclesiam in multis ledere non formidarunt, tali sententia, imo iudicio percellantur, ut deinceps, quemadmodum es pollicitus, recuperationis locum nunquam inueniant. Ceterum quia pro maxima necessitate huius nostre regionis, quam Saraceni pene totam depopulati sunt, audiuimus imperiale adiutorium usque ad nos esse mittendum, gloriam nobilitatis tue nimium deprecamur, ut idem adiutorium, uel uirorum exercitum, qui utinam iam presens adesset, nullo modo illis in partibus moram pati permittat . . . ueniendo  eos exhorteris, ut urgeas, uiriliterque quousque ueniant pro Dei nostroque amore insistas: quia nisi citissime uenerint, et nobis opem contulerint, peiora prioribus fieri formidamus; ac per hoc domno imperatori peccatum et damnum oriri poterit, et quia Ecclesia Dei, uel oues pascue eius fortiter discerpuntur, ipsum nomen Christus, quod absit, in gentibus blasphemari. Data Kalendis Septembris, indictione decima.



XXuI. AD LUDOuICUM REGEM.  Dissensiones inter ipsum et imperatorem scribit se non posse sedare, nisi alteram prius audiat partem: interea monet ut pacem cum omnibus, et precipue cum imperatore, seruet, et subiectos compescat.


IOANNES episcopus dilecto filio LUDOuICO glorioso regi.

Epistolas tue dilectionis, non quidem diuersas suscepimus; quas relegentes, ea in eis reperimus que nisi nos karissimi filii nostri serenissimi quoque imperatoris Domni Caroli semper Augusti prior querela pulsaret, non solum admitteremus, uerum etiam priusquam putares inuestigaremus, atque discuteremus, rectique lance libraminis, quod et facturos nos, Deo iuuante, confidimus, pensaremus. Sed quia una pars sine altera facile audiri non debet, interim deliberatiue non scribimus: quin potius gloriam tuam monemus, et auctoritate apostolica obtestamur, ut pacem cum omnibus et precipue  cum eodem imperatore conseruans, tibi subiectos compescas, et ab omnibus scandalis uel factiosis conspirationibus usque ad nostram discussionem, sicut per te speramus, remoueas. Quia nos, qui sacerdotum Domini matura uolumus esse iudicia, nec illi, nec tibi contra iustitiam fauere studemus. Huius rei gratia, mediante sancti Spiritus gratia, per nostre mediocritatis studium, quidquid illud est, uolumus diffiniri; et quod adhuc suspendendum duximus, iam digna deliberatione, iuuante Domino, dispensationis nostre iudicio terminabimus. Data Kalendis Septembris, indictione decima.



XXuII. AD CLERUM ORDINEM, ET PLEBEM SANCTAE UuALuENSIS ECCLESIAE.  Inuehitur in quemdam Ecclesie ualuensis inuasorem, legitimo adhuc superstite episcopo: laudat eos quod illum minime recipiendum duxerunt, simul precipiens, ne unquam eum admittant, alioquin excommunicationis sententiam minatur.


IOANNES episcopus clero, ordini et plebi sancte ualuensis Ecclesie.

Quia sollicitudinis nos, quam pro omnibus Dei Ecclesiis circumspiciendis suscepimus, maxima cura constringit, ut uel prouisa uitia resecemus, uel rumore comperta, ne pullulent, uigilemus; latere uos  nolumus peruenisse ad nos quod quidam, calcata reuerentia canonice discipline, contra omne fas, imo contra legem ecclesiasticam, superstite uestro pastore uelit ausu temerario uestram sinceritatem corrumpere, et  plebem ipsam inuadere, gregemque Dominicum, uidelicet uosmetipsos, discerpere, schismata generare, et Deum in hoc ad iracundiam prouocare: habens quasi auctoritatem secularium id peragendi, et que ab eis, imo a nobis, uiuente uestro episcopo, iure dari non potest, nequiter exercendi. Quod tantum fieri prohibemus, tantumque detestantes abominamur, quantum contra canonice auctoritatis censuram, et contra diuine legis traditionem, uel ueterum Patrum exempla, tale quid attentari cognoscimus, ut uiuente uno  episcopo, ac superstite consistente, alter uel non petitus, uel qui peti non potest nec etiam debet, sedem uiuentis inuadat; et hanc uel sine nostro consultu, ut ita dixerim, expetat; uel quia, sicut diximus, superest, in cor eius ascendat talia cogitandi. uerum nos primum uobis gratias agimus quia, sicut didicimus, uestro episcopo fidem debitam conseruantes, eumdem inuasorem non recipiendum esse proposuistis. Deinde nostri apostolatus monitis omnium uestrum deuotionem hortamur, precipimus ac suademus, ut eodem uestro episcopo uiuente, nulli unquam mortalium uos conanti forte decipere, prebeatis assensum, ut uel in modico a fidelitate ipsius uestri episcopi qui nunc est, scilicet uenerabilis Arnulfi, quoquo modo discedatis; quin potius omnem  honorem ac reuerentiam iuxta sacros canones ei impendere studeatis, ut magis , unde uobis gratias referamus, habere possimus: scientes nos nullo modo in tali nefando opere consensuros, sed potius et factores et eorum consentaneos punituros. uerumtamen si hanc nostram legitimam obtestationem uos in aliquo ab his deuiare cognouerimus, et habentes hanc nostram auctoritatem uos omnium ambitiosorum factionibus contraire minime senserimus, uel si quomodocunque talia facere tentanti uos consensum prebere saltem clanculo, quod absit, didicerimus, sciatis quia et uos anathemati submittemus, et illum pari sententia condemnantes, omne sacerdotalis officii ministerium, ut unquam nullis presideat, ei perpetuo adimemus.  Data, etc., indictione decima.



XXuIII. AD QUEMDAM [a 1Kb] .  De Neapolitanorum duce eius fratre queritur, qui suis monitis non parebat. Quare hortatur ut ab eo se separet; alioquin cum eo ac ceteris fautoribus anathemati subiicietur.

IOANNES episcopus . . .

Multa per nos per decessoresque nostros reuerendos pontifices duci Neapolitanorum, imo duci cecorum,  missis et epistolis discurrentibus dicta sunt, que locum in eius corde nullum penitus inuenerunt: quia profecto uiscera ipsius uerba uite eterne recipere renuerunt: Iudeis enim Dominus dicit: Qui ex Deo est, uerba Dei audit; propterea uos non auditis, quia ex Deo non estis . Si quis, inquit, diligit me, sermonem meum seruabit ; ergo probatio dilectionis exhibitio est operis. Probatur igitur germanus tuus non diligere Deum, qui mandata eius participando cum perfidis non custodit. Nam Ioannes apostolus ait: Qui dicit quia diligit Deum, et mandata eius non custodit, mendax est . Sed nos postremo, nec etiam sic contempti, que ad salutem eius et cunctorum pertinebant, negleximus: unde non angelus, non legatus  quilibet , sed ad saluandos eos ipse per semetipsum apostolatus noster adueniens, quid est quod debuit facere, et non fecit? licet ipse, ut cum propheta dicamus, conuersus est in amaritudinem uitis aliene , et sicut aspides surde, et obturantes aures suas, non audierit uocem incantantium , id est predicantium, nec mutauerit uersutiarum suarum colorem, aut uarietatem, instar Aethiopis et pardi, quibus perfidorum Isrelitarum Ieremias duritiam comparauit, unde merito abscissi sunt, ut de talibus Apostolus optat: Abscindantur, inquiens, qui uos conturbant, a Christo , id est a capite et corpore, quod est Ecclesia Dei uiui, columna et firmamentum ueritatis. Ergo cum ita sit, prudentia  tua moueri non debet, si inter tales officium cesset doctorum, siue torpenti desidia faciente rectorum, siue impenitenti exigente crimine subiectorum. Diuino enim iudicio, quamuis occulto, talia fiunt, sicut in libro beati Iob legitur, cum de Deo inter alia fertur: Ducit sacerdotes inglorios, et optimates supplantat, commutans labium ueracium, doctrinam senum auferens ; cuius sensus medulla concepta, procul dubio, scito quia in optionem unum e duobus a nobis tibi tribuitur: aut enim, secundum quod scriptum est, Exiens exibis de medio ipsorum, et pollutum non tanges ; aut certe, quandiu cum talibus conuersatus fueris, non poteris uideri non talis, sed eris profecto illis pena, sicut consortio similis. Nam Lot chaos Sodomis fugiens, cunctis  necatis ciuibus, saluus singulariter redditur . Sic Petrus fugiens, Herodis catenis ereptus, ad saluandas gentes eruitur . Sic Paulus, obseruante Damasci preposito, teneri intra claustra perfidorum noluit, in sporta per murum submissus , ad certaminis properat campum. uerumtamen ne sanguis eorum de manibus tuis diuinitus requiratur, tanquam segnis desidisque speculatoris, qui uideas gladium lupumque uenientem, et taceas : Insta interim  opportune, importune: obsecra, increpa: nemo adolescentiam  tuam contemnat . Qui si te audierint, lucrifacies fratres tuos; sin autem, saltem tu saluans salua quantocius animam tuam, sciens procul dubio totius Hesperie presules a nobis in proximo congregandos. Quibus generaliter imminentibus, tam perfido fratri tuo quam omnibus sectatoribus et fautoribus eius perpetuum dicemus modis omnibus anathema, nunquam deinceps penitus dissoluendum: quod si euadere satagis, in nostrique affectus finibus inueniri, in nullo prorsus ab hoc nostro recedere precepto patere uel hortatu. Gratias preterea referimus super his, qui per industriam tuam redempti sunt a Domino, quos redemit de manibus inimici: et scito nil te nobis acceptius oblaturum quam eos nimirum, pro quibus  sanguis oblatus est Christi. Data quinto Idus Septembris, indictione decima.



XXIX. AD LEONEM ET PETRUM EPISCOPOS.  Miratur eos ad se non reuerti incursionibus Saracenorum lacessitum: obtestatur ut quantocius redeant. Quod si uim ab aliquo patiantur, precipit ut fortiter se gerant, et id sibi significent.

LEONI et PETRO episcopis.

Cum uobis innumerabiles huius Dei Ecclesie necessitates non minus quam nobis sint cognite, pro quibus compescendis uos ad piissimum Cesarem destinatos sub magna uelocitate sensistis; miramur  uos tanto tempore nobis in tanto periculo constitutis, et Saracenorum incursionibus undique laceratis, ad nos remeare usque hactenus neglexisse. Neque enim uos alicuius uiolentia magis quam uestra negligentia credimus retardatos, qui nescimus sub quibus argumentosis ingeniis, consiliis tamen a nobis anathematizatorum, ac fraudulentiis, more corui tempore diluuii ad mittentem se minime reuertentis , ita legationis uestre usque nunc obliti fuistis, ut a Papia per tot dies Romam repetere minime studeretis. Cuius rei gratia uos, auctoritate Dei omnipotentis, sanctorumque apostolorum principum, obtestamur, presentialiter ad sanctam sedem apostolicam que uos misit, episcopatuumque uestrorum sedes quantocius redeatis. uerum si, quod absit,  iuxta quod a nobis anathematizatorum satellites gloriantur quorumdam uiolentiis retinemini, et ad mittentes uos reuerti non permittimini, precipimus uobis auctoritate Dei et Domini nostri Iesu Christi ut, memores antiquorum sancte Romane Ecclesie legatorum qui nullis minis, nullis terroribus nullisque mortibus a suis legationibus discesserunt, presentialiter auctoritate huius epistole initium ad nos reuertendi facere studeatis, et si permissi fueritis, statim ad nos reuertamini. Si uero aliquis uos impedierit, uiolentia quam patimini cunctis Christicolis ualeat propalari nobisque continuo reuelari, quatenus in eo quod contra morem gentium apostolice sedis legatio ecce secundo naufragium passa  est, citissimum consilium, confortante nos Domino, preparemus.



XXX. AD BOSONEM COMITEM.  Dolet quod sibi deprecanti auxilium contra Saracenos non tulerit. Significat Urbem magno in discrimine uersari, cum ad eam oppugnandam fama sit magnum exercitum uenturum: quare eum rogat ut quantocius opem ferat. Legatos ab eo detineri miratur.

IOANNES episcopus IOANNI BOSONI comiti.

Sepe gloriam tuam missis et litteris hortari ac deprecari studuimus, ut manum auxilii porrigens, contra nefandos Saracenos hostiliter occurrere tandem satageret; sed, proh dolor! nil hactenus  presidii adipisci meruimus, adeo ut nec responsum, sicut nec de aliis quibusque necessitatibus, a nobilitate tua recipere hucusque noscamur. Quapropter nimis dolentes gementesque, iterum iterumque dilectionem tuam monemus, hortamur et obsecramus, ne differas ultra, nec patiaris populum Domini ab illis diuinitus fulminandis Agarenis discerpi, qui operuerunt uniuersam superficiem terre, sicut locuste, ita ut pene cunctis habitatoribus inde sublatis, et in predam et gladium traditis, redacta sit in solitudinem et in cubilia bestiarum, et, quod est adhuc amplius formidandum, atque cauendum, certa relatione didicerimus, stolum amplissimum in proximo ad expugnandam urbem uenturum, id est centum naues, ex quibus cum equis sunt quindecim  grandes. Quod quam ingens malum et incomparabile sit si intente consideraueritis, aduertetis, perditio enim istius urbis totius est mundi dispendium, imo et ipsius Christiane religionis iactura. Et ideo, secundum quod et spiritalis filius noster semper Augustus necessario tue commisit industrie, omnium ceterarum rerum curis omissis, hoc uos conuenit toto considerare mentis intuitu, et ad auxilium nostrum non modicum exercitum quantocius destinare. Si enim uestrum diuinitus roboratum nobis non porrigitis ualidum et amplum confestim auxilium, scitote nichil amplius remanere, nisi ut nobis a uobis desperatis dimissis, uobis etiam ab hac sancta Ecclesia nulla spes ultra remaneat. Porro si in presenti necessitate nobis aptum et sufficiens prebueritis  auxilium, et nichil differentes, populo Dei, beato Petro speciali prerogatiua commisso, subuenire studueritis, scitote in omni opportunitate uestra tanto nos fore promptiores, quanto fuerimus redditi ab hoste securiores. Ceterum dilectionem tuam miramur legatos retinuisse, Leonem episcopum carissimum nepotem nostrum apocrisiarium et missum apostolice sedis, atque Petrum eque episcopum, qui cum festinantes per uos ad diuinitus protectum Augustum mitterentur, a uobis et tunc detenti sunt, et modo nichilominus non merito retinentur. Quod quia contra decus apostolice sedis, quod nunquam factum est, profecto non dimittemus, cum hinc certi fuerimus, inultum. Cum enim nos illos pro multiplicibus  Ecclesie nostre necessitatibus sub nimia festinatione miserimus, a uobis, quem hoc non latet, non impediri, sed ad id celerius agendum uestris, sicut credidimus, potius debuere fulciri subsidiis. Data ut supra.



XXXI. AD LANDULFUM EPISCOPUM CAPUANUM.  Nuntiat legatos ad imperatorem rediisse; quem in episcoporum et optimatum conuentu Romane Ecclesie iura recognouisse, precipue uero terre Capuane pactum suo iuri commisisse scribit: ideo in eius partes se uenturum promittit

IOANNES episcopus LANDULFO episcopo Capuano.

Sancta Romana Ecclesia, cuius Deo auctore presidemus regimini, cunctis ab exordio sibi fideliter  seruientibus dignam in presenti et in futuro seculo solita est bone retributionis mercedem rependere; tibi nichilominus reliquisque fidelibus suis utroque modo, ob uestre fidelitatis deuotionem, quam illic positi plene cognouimus, per omnia maternis uisceribus fauebit in proximo. Siquidem nosse uolumus tue religionis intentionem quoniam, Domino cooperante, Leone uenerabili episcopo nepote nostro, ac sancte Ecclesie Romane eximio apocrisiario, aliisque nostris legatis, quos nuper direxeramus, a carissimo filio nostro Carolo imperatore Augusto reuersis, uobis, utpote a secreto consiliariis nostris, ratum ducimus animi eius, Deo inspirante, circa Ecclesiarum, presertim Romane, que caput est omnium, exaltationem, affectum patefacere, omne  sane ius potestatis antiquitus attributum capitulariter renouamus in conuentu episcoporum ac optimatum [a 1Kb] , inuiolabiliter concessit habendum. Inter que de terre uestre pacta, prout Christo duce uoluissemus, statuere, nostro iuri potestatique commisit, quatenus id quod pontificali ore nudis uerbis diximus, operum ostendamus patratione, et ut pro anime uestre exhilaratione patrum notarice stylus scribentis loquatur [b 1Kb] . Parate hospitium, quia cum nouo hospitum agmine Dei gratia in uestras partes sumus uenturi. Frenum cercitionis infidelibus, quantum ualetis, imponite, fidelibus quoque future in proximum spei subleuationem promittite; Domini Dei nostri sine intermissione, hortor, misericordiam deprecamini, nostrumque aduentum spectate ueraciter.



XXXII. AD GUAIFERIUM PRINCIPEM SALERNITANUM.  Ostendit se paratum esse firmare pactum quod fecerat; rogatque sibi ad ipsum eunti hospitium parari.


IOANNES episcopus dilecto filio GUAIFERIO [c 1Kb] glorioso principi.

Quia te non solum legatorum nostrorum inter relata fidelium circum Ecclesie nostre Romane regimen, cui Christo presidemus auctore, deuotum  cognouimus, tuumque strenuissimum generum Pulcari prefectum, uerum etiam cum pro liberatione totius patrie, ut nobis a Christo cura commissa est, in uestras partes uenissemus, pro certo fidelem reperimus: ideoque pactum quod petisti, ut promiseramus pontificali uera assertione a dilecto filio nostro Carolo imperatore Augusto, iure uobis firmandum, potestate per reuertentes uenerabiles legatos Ecclesie nostre accepta iuste ac legaliter adfuturum statuere sumus parati; simulque mihi et nouo agmini comitatum uolo preparetis, ut dixerim ita hospitium, fidelesque nostros incepta corroborate fidelitate, ac infidelibus, prout potestis, frenum redargutionis imponite, nostrumque aduentum, Deo duce, sperate.



XXXIII. AD GEILONEM ABBATEM TORNUTIENSEM EIUSQUE MONACHOS.  Illorum omnia, uel regia, uel episcopalia priuilegia, pontificia auctoritate sancit, anno Christi 876, quibus addit exemptionem ab omni cuiuslibet antistitis iurisdictione.


Ex autographo in philyra, litteris uncialibus Gothicis descripto, longo pedes circiter duodecim, lato duos.

IOANNES episcopus, seruus seruorum Dei, GEILONI inclyto abbati, dilectisque filiis nostris in Tornutio monasterio, a spirituali filio nostro glorioso Carolo imperatore Augusto, sancte et intemerate semperque uirgini Dei genitrici Marie, atque pretioso  confessori Christo Philiberto largito, sub regula sancti Benedicti religiosa conuersatione degentibus, nunc et futuris temporibus.

Quando ad ea que catholicorum imperatorum corda pontificalibus sunt monitis prouocanda, ita ardenti desiderio, diuina preueniente gratia, tam succenduntur, ut ab eis ultro poscantur, tanto alacri et leto sunt animo concedenda, quanto et ea ipsa que cupiunt, si nollent facere, peti debuerant. Proinde iuxta scripta petitoria filii nostri, precellentissimi imperatoris Caroli, huiusmodi priuilegium presentis auctoritatis nostre decreto, eidem uenerabili monasterio uestris futurisque temporibus indulgemus, concedimus atque confirmamus: ut sicut ipse gloriosissimus filius noster, diuino ductus  amore, de uillis ac facultatibus, seu stipendiis specialiter monachorum et ecclesie ornamentorum, uel luminariorum, ac matriculariorum, seu hospitum, atque pauperum usibus seruata, uel emeliorata seu aucta ordinatione precepto sue auctoritatis firmauit priuilegium quod uenerabilibus fratribus ac filiis nostris episcopis illarum regionum fieri et confirmari fecit; ita sicut eodem priuilegio atque preceptis, in primis filii nostri Caroli exinde factis continentur, perpetuo inconuulsa permaneant. Quamuis enim fama fuerit hoc tenuisse ad episcopatum Matisconensem,  nullaque ibi auctoritate qua teneri possit adiunctum longo interueniente tempore fuerit, melius multoque sanctius apostolice discretionis nostre uisum fuit ut monasticis utilitatibus in predicto monasterio confirmetur, quam laicalibus sine aliqua acquisitione sanctorum locorum depopulationibus indulgeatur. Constituimus alia auctoritate beati Petri ut nullus regum, nemo antistitum uel abbatum, seu quilibet quacunque preditus dignitate, de his qui in prefato priuilegio seu in preceptis ipsius filii nostri Caroli ex his que premisimus factis continentur, uel in futuro, ab eo uel a quibuslibet aliis de proprio fuerint his specialibus usibus iure collata, sub cuiuslibet cause occasione siue specie, quidquam minuere uel auferre, siue suis usibus applicare,  uel aliis quasi piis causis pro sue auaritie excusatione presumat concedere: sed cuncta que prefatis usibus monachorum et ecclesie ornamentorum, uel luminariorum, matriculariorum, hospitum et pauperum oblata sunt, uel offerri contigerit, perenni tempore inlibata et inconuulsa, ac sine aliqua inquietudine, eorum usibus pro quorum sustentatione gubernationeque concessa sunt, modis omnibus profutura permaneant. Hec igitur omnia, que huius precepti decretique nostri pagina continet, tam uobis quam cunctis qui in eo quo estis ordine locoque successerint, in perpetuum conseruanda decernimus. Salua in omnibus que huius decreti pagina continentur, auctoritate et honore sancte Romane Ecclesie, et sedis apostolice priuilegio.  Placet etiam ut per futura tempora ipsi monachi ex scriptis habeant licentiam eligere abbatem. Si quis autem temerario ausu, magna paruaque persona, contra hoc nostrum apostolicum decretum agere presumpserit, sciat se anathematis uinculo esse innodatum, et a regno Dei alienum, et cum omnibus impiis eterni incendii supplicio condemnatum. Qui autem uerus custos et obseruator huius confirmationis exstiterit, benedictionem et gratiam et celestem misericordiam a Domino consequi mereatur. Scriptum per manum Anastasii notarii regionarii et scriniarii sancte Romane Ecclesie, in mense Octobrio, indictione decima. Bene ualete.

Subscriptum Idus Octobrias, per manum Christophori primicerii sancte summe sedis apostolice,  imperante domino piissimo principe Augusto Carolo, a Deo coronato, magno imperatore anno primo, et post coronationem eius anno primo, indictione decima.



XXXIu. AD ABBATEM ET MONACHOS HERENSES.  Approbat donationem monasterii S. Porciani illi factam.

IOANNES episcopus, seruus seruorum Dei, GEILONI religioso abbati uenerabilis monasterii sancte Dei genitricis, semperque uirginis Marie domine nostre, et S. Filiberti, ac per te eidem uenerabili monasterio in perpetuum.

Conuenit apostolico moderamini pia religione pollentibus  beneuola compassione succurrere, poscentium animis alacri deuotione impertiri assensum. Ex hoc enim lucri potissimum premium a conditore omnium Domino promeremur, dum uenerabilia loca opportune ordinata, ad meliorem fuerint sine dubio statum perducta.

Igitur omnibus sancte Dei Ecclesie fidelibus et nostris, presentibus et futuris, notum fieri uolumus qualiter reuerentia tua per Adalgarium sanctissimum episcopum sancte Aeduensis Ecclesie nostro suggessit apostolatui, obseruans quod abbatiolam que uocatur S. Portianus, quamque pie memorie Carolus imperator, spiritualis scilicet filius noster, ob sui perennem memoriam, per precepti seriem in eodem uenerabili monasterio  conferens largitus est, nostri apostolici priuilegii auctoritate confirmaremus.

Nos autem, considerantes hanc petitionem salubrem fore et eidem uenerabili monasterio, cui preesse dignosceris, stabilimentum consistere, precipue cum omnia pia loca proprium habere optemus, inclinati petitionibus tuis, a presenti nona indictione prefatam abbatiolam cum omnibus rebus suis mobilibus uel immobilibus, sibi iuste et legaliter pertinentibus, quemadmodum ex predicto eodem Augusto concessum est, per hoc apostolicum nostrum priuilegium in sepe dicto uenerabili monasterio confirmamus, et perpetualiter stabilimus, et ad mercedem nostram roboramus; ita quoque apostolica auctoritate munientes  decernimus ut nullus episcoporum ad negotia diuina illuc, aut pro alia re peragenda, nisi a te successoribusque tuis abbatibus fuerit inuitatus, ire pertentet; imo ne iudiciaria potestas quamcunque uel molestiam aut destructionem quamlibet pergens facere audeat, quam secundum ipsius uenerabilis monasterii ritum, et predicti Augusti concessionem, nec non et hanc apostolicam concessionem et confirmationem ab omnibus Christi fidelibus obseruandam sancimus.

Si quis autem cuiuslibet dignitatis homo contra hoc nostrum apostolicum priuilegium, quod non credimus, in toto uel in parte ire presumpserit, ac quod a nobis salubriter sancitum est, in aliquo frangere ausus fuerit, auctoritate Dei  omnipotentis, et beati Petri apostoli, atque nostra, sciat se propria communicatione priuatum; et nisi cito resipuerit ac canonice sanctioni obedierit, anathemate perpetuo condemnatum; qui uero custos et obseruator exstiterit, benedictionem et gratiam a Domino Deo nostro consequi mereatur.

Scriptum per manus Anastasii notarii regionarii et scriniarii sancte Romane Ecclesie in mense Octobri, indictione nona. Bene ualete.

Datum Idus Octobri per manum Christofori Primicerii sancte summe sedis apostolice. Imperante Domino piissimo Augusto Carolo a Deo coronato magno imperatore, post consulatum eius anno primo, indictione nona.



XXXu. AD EPISCOPOS PROuINCIAE BITURICENSIS.  Ut Frotario tanquam metropolitano suo deinceps obediant.


IOANNES reuerentissimis et sanctissimis fratribus nostris episcopis per Bituricensem prouinciam constitutis.

Quia Burdigalensem urbem, sed et totam pene prouinciam quorumdam uestrum litteris, sed et Leonis apostolice sedis apocrisiarii [Edit. Rom. addit, sanctissimorum nostrorum] expressa relatione didicimus diuersis cladibus, sed precipue incursibus Nortmannorum deletam, et in solitudinem partim gladiis partimque captiuitate deductam, necessaria  rerum, ut cum sancto papa Gelasio decessore nostro dolentes gementesque fateamur, dispositione constringimur, et apostolice sedis moderamine conuenimur, sic canonum paternorum decreta librare, et retro presulum decessorumque nostrorum precepta metiri, ut que presentium necessitas temporum pro instaurandis ecclesiis relaxanda deposcit, adhibita consideratione diligenti, quantum potest fieri, temperemus Ecce enim [Edit. Rom. addit, ne] de ciuitate ad ciuitatem episcopi trasmigrent, sancti canones prouide sanciunt. Sed si huiusmodi sanctiones sine ulla discretione uel dispensatione ducimus obseruandas, nullam compassionem fratribus exhibemus, quos gentilium gladios passos causa fidei Christiane seruande uidemus egentes, angustiatos, afflictos,  hac illacque palantes incedere; presertim cum nonnulli eorum ita sint Dei gratia illustrati, ut non solum scientia, sed et moribus; non solum uerbo, sed et exemplo plurimos ualeant erudire. De quorum numero quia Frotarius Burdigalensis dudum antistes, ut testatur uestra fraternitas, exstat, necessario duximus eumdem uirum alii Ecclesie preponendum et incardinandum, Bituricensi uidelicet, que et uacans esse nobis denuntiata est, et tanti uiri digna regimine: ne per minus idoneum rectorem salubre saluandarum animarum desit ei presidium, et nos e contra ingentis culpe inuoluamur annexu, si tanto urgente discrimine, tante minus consulamus Ecclesie, propugnatori hanc probabili minime committentes. Prioribus itaque manentibus regulis inconuulsis,  que ubi nec rerum, nec temporum urget necessitas, iure conuenit obseruari, uacante sede, Frotarium fratrem et cepiscopum nostrum in sede Bituricensi preficiendum ordinauimus sacerdotem: ita ut in ea incardinatus, et quodammodo auctoritatis apostolice priuilegio radicatus, cetera metropolitana Bituricensis Ecclesie ac dieceseos iura tanquam Deo contemplante obtineat, dispenset et ordinet, omni posthac querimonia inuidorum prorsus ablata. Cui uos tanquam proprio metropolitano conuenit obedire, et competentem exhibere, secundum pristinum morem, reuerentiam et honorem. Sane latere uos nolumus, sic nos ista interueniente non modica barbarica necessitate nunc concedere,  ut tali necessitate remota, consuetudinarie ulterius non requiratur, quod remoueatur etiam illud quod necessitas impetraret. Optamus sanctam fraternitatem uestram in Christo nunc et semper ualere. Data uII Kalendas Nouembris, indictione decima.



XXXuI. AD BITURICENSES. Ut Frotario Burdigalensi archiepiscopo, cui tandiu Bituricensem Ecclesiam committit, quandiu pagani Burdigalensem diecesim obtineant, omnes obediant.

IOANNES episcopus clero, et plebi, et ordini sancte Bituricensis Ecclesie.

Suggestionis uestre relegentes epistolam, quod ab apostolatus nostri auctoritate de confratre nostro Frotario reuerendo archiepiscopo postulant, hoc nos  aliorum testificationibus, et precipue serenissimi semper Augusti, spiritalis quoque filii nostri relatione comperimus; sed et legatis apostolice sedis, Leone uidelicet uenerabili episcopo, apocrisiario et misso sancte Romane Ecclesie, seu Petro eque uenerabili episcopo, reuertentibus, didicimus pene totam prouinciam Burdigalensi metropoli pertinentem, sicut ab his qui causam illam nouerunt, iidem nostri legati discere potuerunt, ita esse paganorum persecutionibus desolatam, ut non solum ipse confrater noster illic lucri aliquid subiectis conferre non possit, uerum etiam habitatio fidelium inde subtracta consistat. Quapropter quia eumdem uirum Frotarium reuerendum archiepiscopum probis moribus actibusque preclaris, et ad lucrum animabus hominum  conferendum idoneum esse comperimus, ne talis tantusque uir otio, quo prodesse aliis ualeat, minime uacet, eiusdem sancte Bituricensis Ecclesie, cui subestis, ei pastoralem curam apostolica auctoritate committimus, et in ipsa eum incardinandum necessario esse censemus. Cui uos ita decentem obedientiam et canonicam subiectionem humiliter exhibete, utpote reuera metropolitani iura tenenti, proprio rectori et uestro antistiti conuenit, et ex nostra apostolica auctoritate diffinitum aduertitis, et ecce mandatum habetis: quatenus de bono uestre obedientie nobis Deo gratias referentibus, et uobis reuerentia competenti ipsum prefatum archiepiscopum excolatis; et ille uobis, tanquam pro uobis rationem Domino redditurus, modeste preesse  studens, ut dilectos filios amplectatur. Porro sciatis quia sic ista non modica interueniente necessitate barbaro modo concedimus, ut tali necessitate remota, remoueatur etiam id quod necessitas imperat. Data u Kalendas Nouembris, indictione decima.



XXXuII. AD CAROLUM CALuUM IMPERATOREM.  Imperatoris precibus, cum Burdigalensis prouincia paganis esset deuastata, Frotarium Burdigalensem archiepiscopum transfert in Ecclesiam Bituricensem.

IOANNES episcopus CAROLO imperatori.

Petitionem uestram, filiorum carissime, quam non obnegando sed dispensando dudum distulimus,  nunc nos ad uotum nostrum ob id uel maxime, Christo preduce, perduxisse gaudemus quod et uestram gloriam perseuerantem testificatricem cognouimus, et prouincialium presulum consentaneas probationes probauimus, et legatorum nostrorum subtilissimas disquisitiones aduertimus. Quocirca, licet nos multis canonicis testimoniis prouocati petitionem uestre deuotionis implere magnopere moliremur, et solius maiestatis uestre testimonio super exterminio Burdigalensis prouincie credere minime cunctaremur, tamen quia pietatis uestre testimonio comprouincialium quoque presulum litteras conuenire, sicuti rebamur, nuper cognouimus, secundum pietatis uestre religiosissimum libitum, Burdigalensis diecesis episcopum, fratrem scilicet nostrum Frotarium  in Bituricensem Ecclesiam cardinalem fieri decernentes, metropolitane dignitatis priuilegio iterato munire curauimus; et studii uestri solertiam, quo semper idoneos Ecclesie uiros quadam naturalis ingenii nobilitate deligitis, admirantes, congruas litteras, his quorum interest, ex auctoritate sedis nostre direximus, atque magnanimitatem uestram, quam istius religiosi negotii circa nos incentricem cognouimus, eam nichilominus exsecutricem fore nec immerito delegamus. Quatenus propter Deum, cuius Filii pretioso sanguine tota per mundum redempta consistit Ecclesia, sic istius necessarie dispensationis instituta custodiat, ut a paternis regulis constitutis antiquitus in parte altera nunquam omnino discedat. Preterea, quod filiolitatis uestre  petit industria, ut quorum suggestionibus dudum uestra sit dilata petitio detegamus, omnino sciatis, quia nos licet indigni simus, tamen, quoniam per consequentiam priorum nostrorum pontificum maturo cogimur esse iudicio, causam tante deliberationis ideo non facile tunc deliberandam credidimus, ne diffinisse, quod Deus auerterit, minus ordinabiliter uideremur. At postquam Deus omnipotens petitionem serenitatis uestre comprouincialium presulum testimonio decorauit, imo testimonia presulum pietatis uestre suffragio confirmauit, nos religiosam petitionem uestram compleuimus, et suggestionibus fratrum cepiscoporumque nostrorum manus porreximus, et Ecclesie Dei tantis necessitatibus consulentes, de thesauro pontificalis pectoris  ita uobis protulimus, ut a doctrinis deuiasse ueteribus nullo modo uideamur. Data ut supra.



XXXuIII. AD CAROLUM CALuUM IMPERATOREM.  Laudat eum de iudicio in Emmenum prolato, et hortatur ut cum illo clementer agat.

IOANNES episcopus CAROLO imperatori.

Super iudicio uestro in Emmenum prolato, o rectissime imperator, cum celo tota terra letatur. Scriptum est enim: Letabitur iustus cum uiderit uindictam . Cur autem dicimus letatur,  cum super iudicio [edit. Rom., iudicia] Salomonis scriptum sit: Quia audiuit omnis Isrel iudicium quod iudicasset rex et timuerunt regem, uidentes sapientiam Dei esse in eo ad faciendum iudicium . Super quo uidelicet iudicio sentiendum merito ducimus quia letati quidem benigni, tristati uero sunt omnino maligni. Ergo et hic ita datur intelligi, quia nimirum super iudicio uestro letantur iusti, deterrentur iniusti. Nam et omnipotens Deus, cuius et uos iudicium emulamini, terribilis peccatoribus et blandus est iustis. Quia igitur super Emmeno iam exhibuistis seueritatem iudicii, quesumus exhibere de cetero pietatis insigne. Imposuistis in humeros eius onus austeritatis, adhibete iam nunc id remouentem digitum lenitatis. Mementote quia hunc uobis cum  Petro Paulus dilectis suis, sicut Philemoni quondam Onesimum remittit , implorans et obsecrans, quatenus eum ut sua uiscera suscipiatis. Quia etsi fortassis ad horam aliquando quidem uobis inutilis, exemplum non bonum ceteris tribuens, uisus est; nunc autem et uobis, et nobis, et plurimis utilis est, longanimitatis formam et patientie cunctis ostendens. Rogamus ergo ut penes uos non sibi tam suus obsit excessus, quam fidei et amoris erga uos habiti prosit affectus. Et quia noxam propriam et penam indictam sibi confiteri non renuit, animaduersione remota quam meruit, patronos uestros, et sanctos scilicet primos apostolos se proficue adiisse et salutasse de reliquo sentiat, et de tanto sibi collato munere letetur et gaudeat, ut ubi abundauit peccatum,  superabundet, secundum Apostolum, gratia . Data pridie Kalendas Nouembris, indict. decima.



XXXIX. AD IMPERATOREM ET IMPERATRICEM.  Pro Madelgero qui Odelricum occiderat.

IOANNES episcopus ad imperatorem et imperatricem.

Dum non minus pro misericordie intuitu delinquentibus [a 1Kb] exhibendo, quam iudicii seueritate in improbos exercenda, omnipotens Deus gloriam serenitatis uestre imperiali uoluerit sublimare decore, dignum profecto esse rati sumus pastorali cura fungentes apud maiestatis uestre excellentiam pro multorum salute, uel uite indulgentia, precipue illorum qui diabolico licet instinctu nefanda committentes, ad apostolorum  principum Petri et Pauli fautorum uestrorum limina, diuina tamen pietate commoti, uenire festinant, et misericordiam humili prece implorant, toto mentis annisu intercedere, atque pro uiribus consolationis opem in quantum fas est petentibus impartiri clementer. Unde pro huius uiri, Madelgeri uidelicet nomine, qui aduersario incitante quemdam hominem Odelricum uocabulo peremit, salute, membrorum omnium integritate, et rerum suarum restitutione, maiestati uestre suggessimus, filiorum carissime, et pro amore Dei et Domini nostri Iesu Christi, sanctorumque apostolorum, quorum limina  prefatus Madelgerus adiit, nostreque paternitatis, quam sincerissimam erga nos habetis, dilectione precamur, quatenus gratiam uestram plenariam ei reddere non dedignemini, eoque cum uestre serenitatis respectu accepto, pro suis ualeat excessibus penitentiam fructuosam accipere, qua commissi possit piaculi noxias sordes abluere, ut spiritus saluus sit in die Domini, de omnibus ultricem dantis uindictam. Nam pro tanti itineris labore durissimo, quem ueniendo perpessus est, sicut credimus, aliquantulam de peracto scelere indulgentiam meruit, eius utique intercessionibus adiutus, cui dictum a Domino constat: Tibi dabo claues regni celorum. Et quodcunque ligaueris super terram, erit ligatum et in celis; et quodcunque solueris super terram, erit solutum et in  celis . Quod cum ita sit, precamur etiam, ut eum cum parentibus eius qui defunctus est, paciscere iubeatis, ne maius deinceps malum, quo multorum anime noceat, perpetretur. Data ut supra.



XL. AD EPISCOPUM CARNOTENSEM.  Pro Madelgero qui Odlericum occiderat.

IOANNES episcopus reuerentissimo GISLIBERTO episcopo sancte Carnotensis Ecclesie.

Dilectionis uestre reuerentiam spiritalibus pollere uirtutibus procul dubio arbitrantis, his apostolatus nostri litteris conuenire, ac pro presente uiro Madelgero, qui suadente aduersario quemdam hominem  Odelricum nomine gladio peremit, unde diuina inspiratione compunctus ad limina sanctorum apostolorum principum Petri ac Pauli, per longa itinerum spatia pro ipsius delicti abolitione uenire curauit, petere studemus, ut pro amore Dei, et eorum ad quorum sacratissimas ecclesias uenit, et pro suis excessibus Deum deprecatus est, necnon et pro nostre paternitatis dilectione, illi omnes res proprias atque beneficium cum propriis honoribus quos abstulistis, cum plenaria gratia reddere non dedignemini, sicuti dilectionis nostre consortium et caritatem circa te cupis habere sinceriter illibatam. Data ut supra [a 1Kb] .



XLI. AD ADALARDUM EPISCOPUM uERONENSEM.  Commendat eum ob preclaras uirtutes, et iubet ut Romam ad concilium ueniat.


IOANNES episcopus ADALARDO episcopo ueronensi.

Aduertit plane prudentia tua quanto et quali circa se apostolatus noster flagret affectu, cum tue causa prouectionis non modicum sumpserimus laborem, idoneum te Christi sacerdotem merito arbitrantes  futurum, et spirituatem potius quam seculi gloriam sectaturum, cum et ipsa nimirum nobilitatis sue insignia, et sapientie specula, talia de te speranda tribuerunt; quod quia uindicare sibi uirtutum nisibus et probitate morum sanctitatem tuam comperimus, Deo innumeras gratias ualde gratulanter retulimus, et in hoc, quia, secundum Apostolum, spes non confundit , experimenta didicimus: et ideo in proximo, causa ecclesiastice simul et imperialis opportunitatis, certorum congregaturi episcoporum concilium, dilectionem tuam tanto conuentui iubemus adesse. Accinge igitur sicut uir lumbos tuos, et assume tibi pennas sicut columba, et uola, et ueni, et requiesce in sinu apostolice dilectionis, ita ut pridie Kalendas Decembris, presentiam tuam liminibus  apostolicis et nostris exhibeas prorsus obtutibus. Porro si hoc impossibile asseris, uIII Kalendarum Ianuariarum quod hortamur et iubemus expleri, si duntaxat ab apostolice sedis communione renuis prorsus arceri: dignum enim non est ut tante sapientie uir tanto procul cetui sit. Optamus sancitatem tuam in Christo bene ualere. Data Iu Nonas Nouembris, indictione decima.



XLII. AD CAROLUM IMPERATOREM.  Laudat quod sedis apostolice legatos benigne exceperit, rogatque ut Ecclesie Romane predones, qui missorum ipsius iudicium latentes effugerant, requiri et cerceri iubeat.


IOANNES episcopus CAROLO imperatori.

Innumeras omnipotenti Deo grates et laudes referimus, qui cor pietatis uestre, quod in manu sua consistit, tanta Spiritus sancti gratia replere dignatus est, quanto sollicitius uos sacras aures ad profectum Ecclesie nobis commisse diuinitus inclinantes, et apostolice sedis legatos, Leonem uidelicet apocrisiarium et missum sancte Romane Ecclesie, seu Petrum, uenerabiles episcopos, nostrosque dilectos, ea benignitate qua soliti estis, et eo amplius suscepistis: et illa que uobis pro statu ac exaltatione sancte Dei Ecclesie suggesserunt, ad efficacem finem prouenire iussistis. uere enim, filiorum carissime, cor uestrum in manu Dei est, quia eius  consultu uniuersa disponitis, et sapienter imperium uobis collatum moderari studetis: quia ex utero matris creuit uobiscum sapientia, et rectitudo fuit dilecta uestra amica. Et quia preconiorum uestrorum humana lingua fari non sufficit multitudinem, ad illa que de infidelibus nostris et uestris peracta sunt epistolariter adeamus. uestris quidem, benignissime imperator, apprime eruditis uiris et Deum  timentibus, [b 1Kb] Ansegiso uidelicet reuerendo archiepiscopo, et Adalgario uenerabili episcopo, communibus quoque fidelibus nostris, iuxta quod petieramus, pro honore atque utilitate sancte matris uestre Ecclesie Romane a uobis directis, Romam peruenientibus, et quantum uobis iustitia placeat, luce clarius agnouimus, et de affectu filiorum, quem erga nos conseruatis, in Domino gratulati sumus: sed de infidelibus sancteque Romane Ecclesie hostibus, quos pro multis sceleribus ac prauitatibus suis ouile Christi non recipit, huc illucque latitantibus, et nefandissimos actus suos tegere molientibus, non ut oportuit, neque sicut uestri uoluerunt legati, de illis potuit adimpleri. Nam ut ita fateamur, a sibi similibus infidelibus uestris et inimicis nostris, quibusdam  scilicet marchionibus, quos iidem uestri legati narrabunt, occultati et effugati, nec ad se percutientes reuersi sunt, nec alios sue malitie inquinamento contaminare desistunt. Proinde clementiam uestre celsitudinis imploramus, et per futurum Dei iudicium adiuramus, ut eosdem sancte Dei Ecclesie hostes atque predones, sacrilegos quoque siue tyrannos, ac per hoc a Christi collegio synodice sequestratos, studiosius requiri iubeatis, et ad lugenda mala que impretermisse hactenus operati sunt, sicut iam decreuistis, exsilio deputetis. Quia si ipsi qui tantum Dei Ecclesiam macularunt, impune iam uestram sanctionem diffugerint; uel si, quod euenire non debet, in uestro imperio quibuscunque, quod turpe est dicere, contra uestram uoluntatem  eis fauorem prestantibus, tam absolute discurrerint; totum idem uestrum imperium coinquinabunt et omni Christianitati dispendium generabunt, quia cum sint ipsi oues morbide, totum gregem contaminant, et erunt nouissima illorum peiora prioribus. Ideoque maior morbus maiori medicina curandus est; ne si non debita uel quali decet austeritate uulnera magnum fetorem dantia radicitus resecata fuerint, totum corpus Ecclesie tabefiat, et nobis hec sustinentibus ministerium nostrum exercere non liceat. Non enim Stephanum et Sergium ad nos fraudulenter uenientes recipere noluimus, sed eos ad uestram uenire iussimus maiestatem. Ceterum, fili carissime, thesauros Ecclesie nostre, ab eisdem nefandissimis raptos ac fraudatos, ita sciatis ab  ipsis etiam celatos, ut per eos qui hic de suis satellitibus remanserunt, inueniri non possint; illos uero qui nouerunt ubi eos recondiderint, ne detegi possent, apud se callide retinent, et nisi ipsi capti fuerint, ubi sunt occultati nos nostrosque penitus latet, uerumtamen quid uel quantum ab uno et quantum ab alio, quantumque etiam in domibus eorum repertum sit, uestri iam dicti legati et scripto et uerbis uobis, si placet, edicant. Data XuIII Kalendas Decembris, indictione decima.



XLIII. AD CAROLUM IMPERATOREM.  Narrat calamitates Ecclesie illatas a Saracenis, et imperatorem precatur ut auxilium aduersus eos mittat.


IOANNES episcopus CAROLO imperatori.

Quanta et qualia per impiam gentem patiamur Saracenorum, quid dicam quia scribere quilibet stylus non sufficit, cum omnia ligna siluarum, si uertantur in linguas, enarrare non ualeant? Quorum quia ex his quedam uestra iam didicit excellentia, predisposuit exercitum suum ad hec remouenda cum ualida manu dirigere. Quo nos audito, mox eleuatis manibus Dominum collaudauimus, eiusque  clementiam pro imperio uestro letantes protinus exorauimus. Sed quanto, fili carissime, letati sumus in his que dicta sunt nobis, tanto, heu! tristati et amaricati, quia que dicta sunt rerum non sunt effectibus consummata. Reuersi quippe sunt, ut audiuimus, et solis paganis gaudium, nobis autem non nisi tribulationem inenarrabilem reliquerunt. Et ecce, proh dolor! inimicis crucis Christi gratulantibus, solus fidelium cetus magna mestitudine consumitur. Christianorum sanguis effunditur, deuotus Deo populus continua strage uastatur. Nam qui euadit ignem uel gladium, preda efficitur, captiuas trahitur, et exsul perpetuus constituitur. En ciuitates, castra, et uille destitute habitatoribus perierunt, et episcopi hac illacque dispersi. Sola illis  apostolorum principum limina derelicta sunt in refugium, cum episcopia eorum in ferarum sint redacta cubilia, et ipsi uagi et sine tectis inuenti, non iam eis liceat predicare, sed mendicare. Ecce, carissime, peruenit gladius usque ad animam; ecce dies in qua clamamus: Beate steriles que non genuerunt ; ecce illa periculosa tempora Pauli uoce predicta . Libet ergo cum Ieremia clamare : Quis dabit capiti meo aquam, aut oculis meis fontem lacrymarum, ut plangam tantam ac talem miseriam, tale ac tantum excidium patrie? Sed et in tristitia, quin potius in ruina domina gentium, regina urbium, mater Ecclesiarum, consolatio tristium, portus periclitantium. Ecce, inquam, reuera dies tribulationis et angustie, dies calamitatis  et miserie. Preterito quippe anno seminauimus quidem, sed non recollegimus; hoc uero anno, quia non seminauimus, nec est recolligendi fiducia. Quid de paganis dicimus, cum Christiani nichil melius operentur? quidam uidelicet ex confinibus et uicinis nostris, quos marchiones solito nuncupatis. Nam ut prophetice dicamus: Residuum locuste comedit bruchus . Et quid Saracenis incredulis, qui sunt filii ancille, forte relinquitur ab illis qui per fidem libere deberent existere filii? Usque ad terram  depascimur. Quid enim illi faciunt, et isti peiora non faciunt? Illi terram occupant, isti cum Petro nichil ex ciuitatibus uel ex rure dimittunt: illi occidunt gladio, isti ablatis omnibus fame trucidant; illi in captiuitatem ducunt, isti sibi in seruitutem redigunt. Et cum queritur quis aduersus hostes dimicet, inueniuntur nulli, cum scilicet eorum oppressione retenti, ad mandatum nostrum occurrere nulli prorsus inueniantur. Sed cum undique angustiati clamamus, non est qui audiat, non est qui adiuuet, non est qui saluum faciat, nisi tu, fili carissime et imperator clementissime, qui post Deum nobis factus es in refugium, et solatium, et auxilium. Quocirca totis precordiis, totisque commoti uisceribus, cum episcopis et presbyteris ac proceribus, totisque  plebis nobis olim commisse reliquiis deprecamur, iube tandem aperire aures, audire gemitum et singultus omnium nostrum, porrigere manum, et prestare opem patrie periclitanti, ciuitati inter multas miserias et erumnas iacenti, et huic Ecclesie matri uestre, a qua non solum regnandi, sed et in Dominum unum et uerum credendi exordium percepistis, queque in ultimo, spreto bono et magno fratre, uos more Dei gratuita uoluntate, tanquam alterum regem Dauid elegit et preelegit atque ad imperialia sceptra prouexit. Cogitate itaque, Dei cultor semper Auguste, a propheta premoniti, si hec humiliatur, ad cuius confugietis auxilium? uel ubi relinquetis gloriam uestram? Perpendite quia si hec humiliatur, non solum gloria imperii uestri periclitabitur, sed et  ipsa profecto Christiane religionis cultura maxima ex parte peribit. Et idcirco talia scientes nolite, obsecro, iam differre, nolite de die in diem induciis non profuturis abuti. Cum prouerbiatore clamo, et cum Salomone uociferor: Ne dicatis amico uestro, uade et reuertere, cras enim dabo tibi ; et alias: Quod potest, inquit, manus tua facere, instanter operare , etc. Nescitis namque, ut cum uenia uestra dicam quid superuentura pariat dies. Ita ergo, fili Christianissime, de hac Ecclesia nec non et patria uelociter et prudenter excogitate et ordinate, ut saltem ipse paucissime reliquie salue sint que remanserunt, queque quotidie cateruatim gladio et preda dispereunt. Occurrite strenue, subuenite celeriter, et manu consolationis uestre ab  oculis nostris tandem abstergite lacrymas, quatenus super illis et presentialiter Deo propitio gaudeatis, et in futuro, frequenti ac laudabili relicta fama superstite, cum Christo perpetes in celestibus imperetis. Data XuII Kalendas Decembris, indictione decima.



XLIu. AD CAROLUM CALuUM IMPERATOREM.  Scribit intellecturum imperatorem ex Adalgario episcopo  cur Ecclesie causa ex uoto non processerit. Taxat Ansegisum, et Adalgarii fidem commendat.

IOANNES episcopus CAROLO imperatori.

Laudabilem quidem intentionem et pium studium uestrum pro causa Ecclesie nostre, matris uidelicet  uestre, fili carissime, uiscerabiliter habitum et bene dispositum agnoscentes, innumeras Deo gratias, qui totius boni auctor et moderator est, quique docet hominem iustitiam, gessimus; sed impediuit nos Satanas, et spes nostra frustrata est, cum non ad uotum nostrum et commune propositum finis rei processerit. Qualiter autem, uel quo faciente, ita causa prouenerit, Adalgarius sanctissimus episcopus, quem nos, uestri amoris causa ipsiusque morum probitate non immerito moti, palliatum ad uos ecce remisimus, a maiestate uestra interrogatus, et per fidem quam uobis se illesam seruaturum pollicitus est, adiuratus edicet. Illud tamen nos interim ad memoriam uestram reducimus, quod nobis olim de Ansegiso et Lantberto specialiter quodam presagio  futurorum, tanquam prouidus reuera prenuntiastis. Est enim ita gestum ut preuidistis, et nil uos ante latuit quod postmodum intellectus nostri oculus non aspexerit. Non enim recte cum eo, sicut episcopum decuit, ambulauit; sed per uersipelles anfractus incedens, multum a uia rectitudinis deuiauit. Quod cum exhibitum ad lucem ueritatis exstiterit, penitus euasurum non credimus impunitum. Cuius scilicet certam rei poteritis circumstantiam procul dubio deprehendere, si, ut pretulimus, idem almificus uir sub testificatione uobis promisse fidei adiuratus, uos latere noluerit. Sane nosse uos uolumus, quia cum sepe memoratum antistitem adeo cognouissemus uobis esse fidelem, ut crederemus nullis muneribus nullisque terroribus a sue fidei erga uos habite  sinceritate posse diuelli, adhesit anime nostre salutis filius, et idcirco inter pontificium nostrum et imperium uestrum mediatorem illum fore decreuimus, ita ut quasi uocis utriusque sit organum, referatque uestra nobis, et que nostra sunt uobis annuntiet, ut lapis angularis habitus in Christo Iesu, qui est pax nostra, et fecit utraque unum. Data XuI Kalendas Decembris, indictione decima.



XLu. AD RICHILDIM AUGUSTAM.  Rogat ut Romane Ecclesie suffragetur.

IOANNES episcopus RICHILDI Auguste.

Quanto amore spiritualis filius noster piissimus  imperator erga hanc sanctam matrem suam Ecclesiam flagret, ex hoc manifestissime claret quod causam illius apud se specialiter exsequendam et ordinandam in uestris proprie manibus collocauit. Cui enim congruentius et prestantius eam, quam pre ceteris spiritualiter diligit, oro, committeret, quam uobis que ab eo sic diligi iubemini, sicut diligi a Christo iubetur Ecclesia? Unde magnopere gratulamur de uobis tot audientes preconia, et confidimus in Domino quia onera que portamus, tam a paganis quam a pessimis Christianis, uestri studii humeris alleuiabitis, et eritis pro Ecclesia Christi apud pium coniugem more sancte illius Esther pro Isrelitica plebe apud maritum . Quia uero sepe ad  Christianissimum coniugem uestrum semper Augustum diuersis pro necessitatibus siue missos siue apices mittimus, ex hoc iam obsecramus et petimus, uos estote pro nobis ostium, lingua et manus: imo totum pro nobis sitis, aduocatoris fungentes officiis, et omnia pro nobis in omnibus facite. Ita ut amici quidem et fideles Ecclesie huius per uos apud apicem uestrum locum, apud uos inueniant aditum et salubre in necessitatibus suis omnino remedium: e contra uero, inimici et infideles per uos confundantur et excludantur: quia et nos pro uobis apud omnes et in omnibus erimus, et precipue apud beatissimos apostolorum principes Petrum et Paulum amatores et protectores uestros, ita ut paterno uos affectu semper fouere studentes, et tanquam spiritalem  filiam dilectionis nostre sinibus collocatam in Christo tractare ac tegere perpetuo satagentes, apud eos commendare assiduis precibus studeamus, et uestri memoriam ad sacrosancta corpora ipsorum semper deponere satagamus. Letamur autem et iocundamur in Domino, quia beatam uos et felicem dicent omnes generationes; quia pio committente coniuge tam salutiferum ministerium assumpsistis, per quod scilicet et in presenti seculo nomen bonum, quod est super diuitias multas, et celeste acquiretis inter angelos et non finiendum imperium. Data XuI Kalendas Decembris indictione X.



XLuI. AD CAROLUM CALuUM IMPERATOREM.  Commendat Wigbodum Parmensem episcopum.


IOANNES episcopus CAROLO imperatori.

Quia desiderandam nobis, et totis uiscerum brachiis amplectendam dilectionem uestram nichil patimur ignorare eorum quam maxime que ad cumulum glorie uestri noscuntur culminis pertinere, opere pretium duximus innotescere Wigbodum uenerabilem Ecclesie Parmensis antistitem apostolorum adiisse limen et sedem, tam orationis uoto quam inueniende per nos uestre glorie desiderio; cuius mentis arcana subtilius inuestigantes, nos plane minime latuisse fatemur quod et nunc sincere fidei erga pium imperium uestrum habende teneatur affectu; et hoc iam olim procul dubio rerum  effectibus demonstrasset, nisi sibi esset a pie memorie priore principe causa talis iniuncta, quam sine sui discrimine floccipendere nequiuisset. Unde rogamus, data uenia, suscipite nunc illum ut mea uiscera, quia et si forte quondam uobis erat inutilis, nunc autem uobis et nobis utilis: quamuis forte non sit dicendus inutilis, qui fidem ante promissam custodiens, simile circa uos seruande fidei dedit indicium, presertim cum sperans in Domino non perdiderit, si mutauerit, fortitudinem, dum scilicet nobis hunc informantibus, si quopiam contra uos usus est, pro uobis proponat iam totis uiribus exercere. Unde non dubitamus illum se fortiorem erga fidei uestre constantiam exhibendum, quam fuerit,  quando contra imperium uestrum perhibebatur sentire. Ergo, clementissime imperator, quia ab infantia creuit uobiscum miseratio, recipite illum tanquam ab ipsa beati Petri apostoli patroni uestri confessione, et super eo mercedem habere contendite, non imputantes ei quod nouissimus uenerit: quia et bonus ille paterfamilias operarios undecime hore pares fecisse describitur his qui tertia hora uenere . Sed et uos non minus diligitis militem qui primo quidem in bello terga dedit, postea rediens premit fortiter hostem, quam eum qui nunquam terga dedit, et nunquam aliquid fortiter gessit. Sed quid multa? cum ecce nos ei apud pium imperium uestrum, fili carissime, fidem dicimus. Ecce nos pro illo uadem offerimus: tantum  sic agat erga eum clementissima et serenissima pietas uestra, ut alii sub tegmen miserationis uestre, hoc comperto, alacrius confluant, et per interuentionem nostram quasi per immobilem pontem ad uos certatim transitum faciant. Siquidem hic in signum est ad apostolica tecta quoddam positus; cunctos ad uos terrigenas aut bene dispositus inuitabit, aut a uobis male tractatus terrebit. Nam difficile esse credimus apud pietatem uestram quemquam per alios obtinere, quod per Petrum et Paulum apostolorum eximios non poterit impetrare. Data ut supra.



XLuII. AD ADALGARIUM EPISCOPUM AUGUSTODUNENSEM.  uillam Tilionacum illi restituendam decernit, ceterasque possessiones Augustodunensis sedis confirmat.


IOANNES episcopus, seruus seruorum Dei, reuerentissimo et sanctissimo ADALGARIO sancte Augustodunensis Ecclesie episcopo ac per te in eadem Ecclesia in perpetuum.

Diuine preceptionis monent cunctos eloquia ut quoties res aliena contra rationis ordinem a quoquam detinetur, equitate debeat imminente restitui. Constat siquidem uillam quedam Tilionacum proprietatis iure sancti fuisse quondam Leodegarii Augustodunensis episcopi, et ab eo sancto collatam Nazario, cuius uocabulo ipse honoratur episcopatus. Post uero cum a prauis hominibus longo tempore fuisset retenta  et quasi in proprietatem eorum redacta, dilectus filius noster Carolus clementissimus imperator, super hoc subtili examinatione habita, cum eam ad ius Ecclesie Augustodunensis pertinuisse legitime cognouisset, et possessam primo ab ea, et postea peruasam a uiolentis hominibus liquido didicisset, hanc precepto sue auctoritatis ipsi episcopio reddidit et ad ipsius Ecclesie ius reuocauit, cui scilicet hanc superius nominatus sanctus Leodegarius olim contulerat. Et ideo, quia postulauit a nobis sanctitas tua ut iam memoratam uillam secundum imperiale preceptum apostolice auctoritatis liberalitate aut priuilegio Augustodunensi Ecclesie confirmaremus, inclinati precibus tuis, superne pietatis gratia suffragante,  predicte Ecclesie, cui fraternitas tua preesse dignoscitur, sepe memoratam uillam, sicut antiquitus fuit, denuo confirmamus, ut hoc quod suum fuerat, et redditum nunc possident, debeat sine cunctatione perpetuis temporibus possidere uel adherere, huius priuilegii auctoritate confirmantes antedictam uillam in prefato episcopio constituimus quod in eiusdem episcopii Ecclesia, de qua ablata fuerat, nunc reddita in ipsius dominio sine ambiguitate permaneat. Non solum autem crebro dictam uillam, sed et omnes que eiusdem Ecclesie uel modo sunt uel future consistunt, in eodem episcopio confirmamus habendas, statuentes pontificali censura, sub interdictione anathematis futurique iudicii, nulli licere hec que a nobis tam super iam dicta  uilla quam super omnibus rebus ab eadem uel habitis uel habendis promulgata sunt, aliqua temeritate uiolare uel conturbare aut repetere; sed potius stabilitate perenni inconuulsa permanere in eodem pio loco decernimus. Quod si quis autem, magnus uel paruus, aduersus hoc priuilegium auctoritate apostolice sedis munitum agere tentauerit, sciat se perenni iudicio condemnandum et igni qui non exstinguitur mancipandum. Qui uero custos et conseruator eius exstiterit, eternis gaudiis perfruatur, et premiis cum angelis in celestibus potiatur. Scriptum per manus Gregorii notarii regionarii et scriniarii sancte Romane Ecclesie in mense Nouembris, indictione decima. Bene ualete.



XLuIII. AD URSUM DUCEM uENETIARUM.  Gratias agit quod apostolice sedis monitis paruerit. Episcopos ad synodum uenire iubet.


IOANNES glorioso duci uenetiarum.

Gratias glorie tue pro benigna deuotione tua referimus, quam non solum uerbis, sed et operibus erga nos studiose declaras, et frequenter ostendis: et ideo nos paterno circa te detinemur affectu; et in his que ad tuam tuorumque pertinere ac prodesse utilitatem cognoscimus, prompti et benigni semper esse curabimus, ita ut diuinis preceptis sacrisque canonibus impedire intentionem et sanctionem nostram nunquam consentias; sed cum tibi de rebus ecclesiasticis quidquam iniungimus, sicut deuotus  filius nos obaudias, et adimplere que dirigimus alacri semper animo studeas, quoniam nos tanto in causis tuis, et ubi tibi opportunitas fortassis euenerit, promptiores tecum nos esse ac benigniores inuenies, quanto te nos nolle a mandatis Dei aliquo modo auertere manifestius uiderimus. Nam tibi, carissime, tanquam familiari nostro familiariter scribimus, quia nullius mortalis amorem preponere Dei iustitie possumus, qui nimirum Euangelium legimus, dicens:Qui amat patrem aut matrem plus quam me, non est me dignus . ueniant igitur episcopi ad synodum nostram, ut, ipsis nobis rei ueritatem significantibus, causam fratris et cepiscopi nostri Petri illis presentibus facilius diffinire  ualeamus. Is uero qui ualida infirmitate uel senectute grauatur, si ullo modo uenire non potest, uicarium pro se strenuum mittat. Ille uero qui Constantinopolim ire refertur, si nondum abiit, nec abire cis Februarium mensem speratur, ab hac communi utilitate nullo modo se subtrahat; sed ueniens ueniat, ut omni litigio terminato, in Ecclesia Dei non nisi pax et tranquillitas perseueret. Optamus gloriam tuam semper bene ualere. Data uIII Kalendas Decembris, indictione decima.



XLIX. AD FELICEM ET PETRUM EPISCOPOS.  Felici et Petro sacris interdicit ob non exhibitum Grandensi archiepiscopo obsequium; eosque sub excommunicationis pena Romam ad concilium uenire, et si impediti fuerint, uicarios mittere iubet.


IOANNES, FELICI et PETRO episcopis Mandanaucensi et Equilensi.

Quam ingrati et inhumani fueritis erga reuerendum fratrem nostrum Petrum Ecclesie Gradensis antistitem, in hoc maxime datur intelligi, in quo ille pro legibus paternis incolatum arripiens, nullum uestrum comitem sue peregrinationis habere promeruit; presertim cum ad limina sit apostolorum profectus, sedemque adierit, ubi semper catholicis subuenitur, et ubi plurimi sanctorum iniuriam passi, petram, a qua Petrus nomen sortitus est, refugium inuenerunt. Additum autem est huic rei, quoad maioris contumacie uestre cumulum demonstrandum,  quia scilicet non solum cum illo stantes secundum prophetam, Minime ex aduerso ascendistis, et opposuistis murum pro domo Domini , sed quasi rebelles, rupto unanimitatis federe transistis ad hostes; et cum non sitis cum illo, facti profecto estis aduersus illum, sicut Dominus ait: Qui non est mecum, contra me est : in quo et ipsam bestiarum transcendistis seuitiam, parricidalibus aduersus eum utentes consiliis; pro quibus omnibus apostolatus nostri uos Romam occurrere, et pro his et aliis que corrigenda duximus, satisfacere, non semel apicibus commonuimus, sed uenire hactenus modis omnibus contempsistis. Quapropter uos a sanctis mysteriis interim celebrandis auctoritate summi pastoris arcemus, iubentes ut Idibus Februariis istius  indictionis, si adestis, uel si dure infirmitatis pondere non grauamini, synodo nostre Rome celebrande interesse inexcusabiliter maturetis; quatenus et ab obiectis purgemini, et a capite, tam scilicet apostolica sede quam metropolitano uestro in nullo diuidamini: Ne, quod absit, circumueniamini a Satana, qui uidelicet semper dissensione gaudet: membra quippe que capiti non herent, inter mortua deputantur; sicuti procul dubio uos, qui nec apostolice sedis, que est caput omnium Christi Ecclesiarum, decretis heretis, nec affectui metropolitani proprii, et patroni atque magistri. Iam uero si Idibus saltem Februariis occurrere contumaciter paruipenditis, tandiu estote posthac omnis Ecclesie communione  una cum uobis fauentibus alieni, quandiu uenire ac satisfacere super quibus impetimini, non curatis. Ecce enim uenerandos forte canones tenetis pre manibus, qui tales sanciunt non communicaturos donec purgentur. Porro si quisquam uestrum nullo modo se posse uenire pretenderit, uicarium suum mittat, qui et mittentem se iureiurando excuset, et in synodo uicem mittentis adimpleat. Data Kalendas Decembris, indictione decima.



L. AD DOMINICUM ELECTUM EPISCOPUM TORCELLENSEM.  Inuehitur in Dominicum electum episcopum, quod bis uocatus Romam non accesserit; eumque, nisi uenerit constituta die, excommunicat.

 IOANNES DOMINICO uocato electo Torcellensis Ecclesie.

Quia fama crebrescente Torcellensem inuasisse dicebaris Ecclesiam, et semel et bis decreuimus te Romam uenturum, ut coram posito fratre nostro Petro sancte Gradensis metropolitano antistite, una cum episcopis qui degunt sub ipso, facta super te discussione, rumor longe lateque respersus, aut innoxius patefactus absolueretur, aut comprobatus noxius damnaretur, uenire modis omnibus constituimus. Unde merito a nobis fores damnandus, nisi erga te, petente nobis dilecto nobis Urso glorioso duce, minus seueritate quam patientia uteremur. uerum quia eatenus non uenisti, excommunicatum te iure a nobis esse cognosceres, in promptu habentibus,  secundum Apostolum , ulcisci omnem inobedientiam: uerum quia nec sic interim contempti salutem tuam contemnimus, unde tertia ecce te uice uocamus, et Idibus Februariis presentis decime indictionis nostro concilio Rome adesse mandamus, ita ut si tunc non occurreris, tandiu sis cum fauentibus tibi deinceps a nobis et a toto Christi corpore alienus, quandiu minus resipiscens, obedientie nequaquam iussis nostris colla submiseris. Porro, si in hac indisciplinatione permanseris, noueris deinceps tibi ueniam denegandam, et secundum sanctos canones nil de absentia penitus lucraturum, et non solum communionis, sed et honoris iacturam anathemate perculsum sine fine passurum. Data Kalendis Decembris, indictione decima.



LI. AD URSUM DUCEM uENETIARUM.  Rogat episcopos qui Romam ad synodum euocantur, suis sumptibus alat; quibus, nisi accesserint, excommunicationis sententiam minatur.


IOANNES URSO duci uenetiarum.

Cum pro causa uenerabilis fratris nostri Petri sancte Gradensis Ecclesie antistitis finienda, Dominicum uocatum electum, cui esses filium tuum sociandus [pro sociaturus, HARD.] ad apostolicam sedem mittere promiseras, nec tamen uerbum ueritas subsecuta est, ualde mirati sumus: et quod non omni spiritui, nec in omni negotio credere, docente  Apostolo, debeamus, patenter aduertimus. Exhibitio enim rerum preteritarum certitudo est futurorum. Quia uero idem frater et cepiscopus noster more maiorum sedem apostolicam appellauit, imo alacriter adiit, obsecrans ut controuersie que inter se uertitur et predictum Dominicum, utraque coram posita parte, finem legitimum imponamus: secundum quod se ratio habet, et ius canonicum dictat, rursus precipimus, ut iam dictus Dominicus Kalendis saltem Februariis Romam nobis satisfacturus et sese purgaturus occurrat; ambitionis enim crimine denotatur, ac per hoc iuxta sacros canones manifestum est confiteri eum de crimine, qui purgandi se occasione non utitur. Iam uero si dixerit se non uenientibus episcopis uenire non posse, nouerit et  episcopos nos illius regionis occurrere precipere, et eumdem Petrum uenerabilem Domini sacerdotem imitandum tribuere, qui cum metropolitanus esset, nullis comitantibus secum episcopis, memoriam apostolorum ueniendo, sicut quondam sanctus Athanasius honorauit; uerumtamen et ex episcopis duos uenire decernimus, Felicem scilicet et Petrum, ut tantum negotium non sine presentia regionis episcoporum huius cognitionem habentium diffiniri quoquo modo uideatur; ita ut si forte se Felix uenire nullo modo posse pretenderit, uicarium suum mittat, qui et mittentem se iureiurando excuset, et in synodo uice mittentis adimpleat. Petrus autem, si adest, modis omnibus ueniat, siquidem, ut perhibetis, Constantinopolim mittendi nec mos uester nos  latet nec tempus. Matarius [forte, Maturius et delendum prius, HARD.] quippe prius huc uenire ac redire ad propria poterit, quam mari mos et tempus accedat itineris. Preterea iubemus archidiacono ad nos uenire Torcellensis Ecclesie; similiter et Altinensis abbatem monasterii; nichilominus et archipresbyterum et archidiaconum, atque huius equiuocum et nepotem Laurentium diaconum Gradensis Ecclesie, quo impresentiarum super his quibus impetuntur, idoneam rationem canonicamque, si nocentes sunt, subeant ultionem. Que omnia ideo glorie tue nota fieri uolumus, ut illi ad apostolicam sedem sanctamque synodum occursuri, liberalitatis tue adminiculis sustententur, sumptibusque locupletati laborem itineris facilius ac leuius ferant, secundum  pios principes, qui in talibus munifice semper erant intenti. Hos autem quos hac auctoritate apostolice presentandos sedi decreuimus, quia tertio iam commoniti hucusque occurrere contempserunt, Romam diebus [pro Idibus, HARD.] Februariis fore uenturos decreuimus, nisi forte instanter properare delegerint. Porro post Februarias [forte, post Idus Februarias, HARD.] tandiu sit unusquisque ipsorum cum fautoribus suis excommunicationis uinculis innodatus, quandiu ad sedem apostolicam non occurrens, nullam idoneam super se rationem regulariter exhibuerit; sciens se anathematis postmodum sententia feriendum. Data Kalendis Decemb., indictione X.



LII. AD DOMINICUM ET LEONEM EPISCOPOS.  Significat quosdam qui Romam ad concilium uocati uenire neglexerant, se excommunicasse, nisi ad certam prestitutam diem uenerint; hortatur ut quandiu illi abfuerint, eorum officia exsequantur.


IOANNES episcopus DOMINICO Oliuolensi, et LEONI Caprensi, episcopis.

Sanctitatem uestram nolumus ignorare misisse nos Felici et Petro episcopis, et Dominico, qui uocatur electus Torcellensis Ecclesie, seu abbati Altinensis monasterii, atque archidiacono Torcellensis Ecclesie, nec non et archipresbytero et archidiacono, atque huius equiuoco ac nepoti Laurentio  diacono Gradensis Ecclesie, quia toties a nobis uocati ad concilium Rome occurrere contempserunt, futuram excommunicationis sententiam, et eum qui ex his tunc saltem uenire distulerit, tandiu post Idus Februarias omni ecclesiastica communicatione priuasse, quandiu in obstinatione propria perseuerans, apostolicam adire sedem contempserit. Alios enim horum nostro concilio pro communibus Ecclesie utilitatibus uolumus interesse. Quosdam autem, quia super quibusdam reprehenduntur excessibus, de his satisfacturos requirimus. Unde, fratres karissimi, uos in specula esse precipimus, et si quidem predicti episcopi, dextra Excelsi corda eorum immutante, ad concilium nostrum circa Idus occurrerint, ut predictum est, Februarias, uos per ipsam regionem  morati, que sunt uere religionis peragite, ne quis sine perfectis Christianitatis sacramentis abscedat, neque penitens minus reconciliatus deficiat; et cetera illic interim definite que ad speciale pertinent episcoporum officium. At uero si pater inobedientie sic mentes eorum obsederit, ut obedire omnino despiciant, restat ut eo qui obaudierit benignius tractato, qui prenotato tempore ex his omnibus abfuerit, post excommunicationem nouerit se anathematis gladio puniendum. Qua de re preuidimus hec omnia nota facere uobis, ut ea scientes ad omnium notitiam perferatis, et hoc ad quod decreuimus exhortari magnopere studeatis. Quod si uos non audierint, non enim, ut Dei ad Ezechiel uoce dicamus, uolunt audire uos, quia nolunt audire  nos , habete illos, et habendos ubique modis omnibus predicate, sicut Dominus precepit haberi eum qui Ecclesiam non audierit ; tantumdem est si dicatur, sicuti nos eos haberi [Edit. Rom. addit, supra] decreuisse significauimus. uidete autem, ne persona uobis quelibet silentium possit imponere, ne, quod absit, tanquam idololatre iudicemini. Est enim, Samuele edocente, quasi scelus idololatrie, nolle acquiescere . Si preterea Felix uel Petrus impedimento ineuitabili prohibitus, non uenerit, idoneum uirum ex diaconibus Ecclesie sue mittat per omnia uices suas supplentem. Iam uero si quoquo modo potuerint et noluerint, quia idcirco excommunicationis una cum  tanti mali auctoribus sunt nexibus irretiti, non solum ab eorum uos communione prorsus arcete, sed et ab omnibus qui eis communicauerint . Optamus sanctitatem, etc. Data Kalend. Decembris, indictione decima.



LIII. AD DELTUM EPISCOPUM.  Ut uice apostolice sedis fungens uenetias pergat, et episcopos eius regionis Romam ad concilium, sicut iusserat, uenire faciat.

IOANNES reuerentissimo DELTO episcopo.

Tue dilectionis sinceritati pastoralis officii nobis sollicitudine iuncte, quam in consortium nostri  laboris asciscere decreuimus, cognitum facimus, quia Petrus reuerendissimus uenetiarum metropoleos antistes, multis suffraganeorum suorum grauatus molestiis, et canonice constitutioni repugnantibus malis oppressus, delegit corde deuoto sanctorum apostolorum Petri et Pauli ad limina properare, indeque salutis et optate consolationis opem percipere, ubi totius Ecclesie Christus Deus noster fundamentum locauit, et religionis atque iustitie caput instituit. Et ideo querimoniis eius aures clementie nostre, litteris tam ipsi Urso uenetiarum duci quam suffraganeis eius episcopis, quorum sane inobedientia et temeritate canonicus uigor confusus, Ecclesie Dei potestas exinanita, et metropolitana dignitas corrupta existit, ut in conspectu nostro apostoliceque  sedis presentia, utriusque partis presentia existente, liteque discussa, finem cause debitum equo imponeremus libramine, litteras nostras direximus; sed ipse dux excusationis uerba potius quam quesitas a nobis personas statuto tempore maluit destinare. Unde nolentes prefatum fratrem et cepiscopum nostrum absque consolatione debita relinquere, rati sumus te uice nostra illuc dirigere, quatenus diuino fretus auxilio ea que predicto fratri sunt necessaria prudenter peragas et cum Domini timore cuncta perficias. Has igitur apostolatus nostri litteras accipiens, pro utilitate et salute Ecclesie Dei ceu idoneus Christi miles laborare satage; quoniam dicente Apostolo , labor noster non erit inanis in Domino; et si socii sumus laboris, erimus  profecto et consolationis. Christo igitur duce, uenetiam perge, Ursoque duci epistolam destinatam tribue, eamque ut auribus audiendi audiat, instanter admone, ne statutis apostolice sedis resistere, quin potius humili corde obedire procuret. Alteram uero epistolam Felici sancte Ecclesie Equilensis episcopo, quem ad nos uenire iubemus. Tertiam quoque Dominico Oliuolensis Ecclesie et Leoni Caprensis Ecclesie, episcopis quos ibi manere uolumus, eisque ut in his que Dei sunt te fideliter adiuuent, precepimus, tribue. Quartam uero Dominico electo Ecclesie Torcellensis dare procura; eosque terribiliter obtestando atque iubendo easdem epistolas in conspectu totius Ecclesie et populi, teque presente  legere facito: quibus nimirum perlectis tam eosdem episcopos supradictos, hoc est felicem [a 1Kb] Matemautensem, et Petrum Aquilensem, episcopos, nec non Laurentium archidiaconum Gradensis Ecclesie, abbatem cenobii Altinensis, archidiaconum Roscellensem, et archipresbyterum Gradensem, cum nepote suo Laurentio Romam in presentiam nostram, ex nostra apostolica auctoritate Idibus Februariis, omni mora uel occasione postposita, secundum tenorem epistole nostre uenire precipe. Nam si in predictis Idibus uenire quolibet modo distulerint, sciant se omni ecclesiastica communione esse priuatos, atque anathematis uinculis innodatos, quousque nostris se obtutibus presentare curauerint. Cumque omnia iuxta nostre preceptionis affectum  pia et fideli deuotione compleueris, ad Ecclesie tue reuertere gremium, nobisque sub certitudine cuncta renuntiare non differas. Ut si de cetero aliqua super his agenda sint arbitrio solerti, ut cura debita sollicitius Deo propitio peragamus.



LIu. AD LAMBERTUM COMITEM.  Ut compescat sibi subiectos a malis que perpetrabant; quos si emendare non potuerit, minatur illos se excommunicaturum: legatis multa ei uiua uoce referenda se iniunxisse significat.

IOANNES episcopus LAMBERTO comiti.

 Ab olim, si recordaris, salutem tuam atque profectum desiderantes, et anima te saluari, et corporeis honoribus cumulari quesiuimus et optauimus. Et quia nunc multo amplius hoc quam prius, fili carissime, uolumus, scias paterno affectu a nobis te diligi et ut spiritualem filium prorsus amplecti, quoniam honorem atque tuum profectum nostram gloriam esse putamus, et de tue prosperitatis augmento in Domino gratulamur: unde et tu non immemor nostri, rogamus, ut semper et ut his que uolumus, et que nostrum de tuis hominibus pontificium pulsant, emendare nullatenus pretermittas; non enim speramus ut talia scias qualia ab eisdem tuis hominibus in nostris finibus perpetrantur. Que oportet  gloriam tuam studiose inquirere, et, sicut condecet, pro Dei et nostro amore omni conamine emendare, quia tam hominibus S. Petri apostoli quam hominibus Guidonis tui homines, sicut fertur, innumera mala faciunt et rapinas multas exercent. Que rogamus statim emendare facias, et tibi subiectis ultra tale quid facere non consentias. uerum si id forte emendare te non posse fateris, ut cum pace tua dicamus, in prauos atque iniquos homines illos ob tui amoris dilectionem, tuo consensu adhibito, nostri apostolatus sententiam dabimus, et quousque resipiscant, a liminibus sancte Ecclesie sequestrabimus. Latores uero presentium missos apostolice  sedis, Acimundum scilicet et Walpertum uenerabiles episcopos dilectos nostros ad tuam nobilitatem direximus, ut hi quod pagina reticuit uiua uoce loquentes edicant, et reuertentes de tua beneuolentia nos letiores efficiant. Data XIX Kalendas Ianuarii, indictione decima.



Lu. AD GUAIFERIUM PRINCIPEM SALERNITANUM.  Laudat eius fidei constantiam erga sedem apostolicam: Adelgisii et complicum fraudes detestatur, suumque et aliarum Ecclesiarum auxilium contra Saracenos ei pollicetur, et hortatur ut in fide persistat, utque episcopum Surrentinum ad se mittat.

 IOANNES episcopus GUAIFERIO principi Salernitano.

Gloriose nobilitati uestre, quam spiritualibus ulnis amplectimur et dilectionis semper sinibus fouere non mediocriter anhelamus, condignas gratias agimus, quoniam in fidei petra statuens constantie pedes, nec fluminibus, nec uentis diuersorum euentuum impetu potuit a stabilitate sua demergi, uel a nobis prestitis sponsionibus aliquatenus amoueri; fundata enim est supra petram. Que autem de Adelgisii et complicum eius prioribus ac modernis fraudulentis actibus indicastis, et ipsi ueraciter sensimus, et sagacitatem tuam, ut se res habet, sensisse manifeste cognouimus. Erit autem eis ut Saul et Achab , et anima eorum pro anima inimicorum  Dei, quoniam uirum dignum morte dimittere minime formidarunt, nosque Deo fauente cantabimus et psallemus: In operibus manuum suarum comprehensus est peccator : et iterum: Lacum aperuit, et fodit eum, et incidit in foueam quam fecit: conuertetur dolor eius in caput eius, etc. . Interim autem, quantum nos superna uirtus adiuuare dignata fuerit, et in consiliis et in auxiliis uobis ferre presidium non omittemus, sed piissimum filium nostrum semper Augustum ad adiuuandum uos tam per se quam per exercitum suum quantocius incitabimus. Simili etiam modo et alios quosque fideles et Ecclesie Christi amicos ad hoc ipsum excitare atque hortati studiosius procurabimus,  atque omnia, siue que nos cogitare, siue que uos salubriter adinuenta nobis intimare maturaueritis, gratulanter agere ingenti cum gaudio festinabimus. Interim autem state in fide, uiriliter omnes agite, et confortetur cor uestrum , non Insultam [in Sultam], qui Satan congruentius dicitur, sed sperantes in Domino: ita ut omnes a paganorum consortio subducatis, et uos ad pacem in inuicem et concordiam unitatis in Christo Iesu Domino nostro: quidquid sane consilii uobis uel accreuerit, uel salutiferum uisum fuerit, nobis innotescere ne pigritemini, ut a libramine nostro uel tanquam salubre approbetur, uel si aliter celitus  reuelatum fuerit, aliter et dispensetur. Etenim nos uestra damna nostra credimus, sicut e contrario lucra uestra nostra procul dubio deputamus. Episcopum interea Surrentinum siue per terram, siue per mare profectum, quia iam minus recepimus, haud parum moleste tulimus; et nisi ocius mittatur, molestius non immerito sustinebimus: at uero, si ad nos indifferenter fuerit destinatus, tunc magna et solita deuotionis tue recognoscemus indicia, et pure profecto circa pontificium nostrum dilectionis tue sole clarius patebunt insignia. Optamus gloriam, etc. Data Xu Kalendas Ianuarii, indictione decima.



LuI. AD LANDULPHUM EPISCOPUM CAPUANUM.  Eiusdem argumenti.


LANDULPHO episcopo Capuano.

Sicut de sanctitatis tue deuotione ab olim erga hanc sanctam Romanam Ecclesiam habita gratulamur, ita de infidelium et de inimicorum maleuolentia contristamur, nullatenus de omnipotentis Dei misericordia diffidentes, quod et tibi condigna recompensatio et illis repentina confusio maturetur. uerum, ut condecet, reuerentiam tue fraternitatis laudabiliter amplectentes, et gratias agimus, et ut in bono perseuerare proficereque decertes, apostolica mansuetudine deprecamur: quatenus qui in illis regionibus et sanctitate decoratus et deuotione  prelatus es, sis etiam contra tortitudinem regula, et sicut hactenus fecisse probaris, contra infelices felicitas, et contra iniquos equitas, atque lux contra tenebras; sciens illius qui de tenebris dat lucem splendescere, solatium nobis et uobis citius adfuturum, et nimis diu afflicte Christi Ecclesie omnipotentem Dominum consulturum. Preterea quod de adiutorio, sicuti et ingens necessitas omnimodis postulat, a nobis conferendo deposcis, hoc et nos meditamur, hoc uolumus, et diuina gratia protegente, cito nos collaturos confidimus: quia iam calamitatem nobis commissi populi sustinere non possumus; iam deuastationem terre istius aspicere non sufficimus; tantumque dolemus, ut dici non  possit, si omnes artus nostri uertantur in linguam. Quapropter uellemus, adhibito sanctitatis tue consultu, necessaria ad communem securitatem negotia preuidere: tamen preter id quod ad presens difficile posse fieri, ut ita dixerimus, cernitur; cum primum se nobis posse prebuerit, quanquam imperialem exercitum nos cito habituros speremus, hanc ipsam necessitatem spirituali filio nostro serenissimo semper Augusto rursum significabimus, et ut quantocius nobis potenti uirtute subueniat, humillimis precibus exhortabimur. uerumtamen prope est Dominus omnibus inuocantibus eum in ueritate. uoluntatem timentium se faciet, orationes, eorum exaudiet, et saluos faciet eos . Data XIu Kal. Ianuar., indict. X.



LuII. AD AIONEM EPISCOPUM BENEuENTANUM.  Commendat eum de zelo erga sedem apostolicam, monet ut sibi adiumento sit in expellendis Saracenis, suumque fratrem ad idem faciendum impellat.


Reuerentissimo et sanctissimo AIONI episcopo Beneuentano.

Susceptis atque relectis litteris sanctitatis tue, gratias omnipotenti Deo retulimus, et pro tue deuotionis affectu proque sollicitudine quam inquirendo de nostris euentibus habuisti, multum in Domino gratulati sumus. Decet enim, et omnino coram oculis diuine maiestatis exstat conueniens, ut hi  quos fideliores erga sanctam matrem cunctorum, scilicet Romanam, Ecclesiam esse conspicimus, nostris affectibus, et si non per corpus, per spiritum amplectantur, et fraterna dilectione iuxta merita singulorum tractentur. De hoc autem quod asseris, te de nostra sanitate letari, sicut et contrario de oppressione Saracenorum tristari, optime quidem, ut ita dixerim, quantum foris est, tangis; sed quantum intus est, iuxta tribulationem quam patimur, non aduertis. Precipue cum pro populi nobis commissi uastatione solum nobis supersit sepulcrum, et pro his qui nobiscum certare debuerant, et non solum inimicis Christi faueant, sed etiam nostrum laborem impediant, immensis angustiis estuemus. Sed in his non solum nobis orationibus a uobis subueniri  precamur, uerum etiam quos a communi nostro certamine deuiare cognoscis, et exemplo operis, et uerbo predicationis reuoces, exhortamur. Ceterum licet nostro itineri Neapolim, nobis pro maxima nostre Ecclesie necessitate nuper aduenientibus non adheseris, tamen quod per presentiam non egisti, per absentiam, si ille calor fidei in te uiget quem credimus, agere prorsus ualebis. Bene enim tuo ministerio cedis, si et laborem nostrum, quem ualde debiles corpore pro liberatione Christiani populi tunc assumpsimus, opportune aduertis, et tribulationis, quam modo patimur, memor semper existis. Nam nunquam consilium fratris tui per aliquos tantum subuerti potuit, quantum per tue sanctitatis solertiam immutatione dextere Excelsi non possit  conuertit. Eia igitur, frater carissime, accinge episcopaliter lumbos tuos, et medullitus fratrum nostrorum, pro quibus Christus suum sanguinem fudit, neces atque dictu horrendam captiuitatem perpende, et insta opportune, importune , fratremque iam dictum monitis, imo uerbis increpatoriis exhortare, ut nostros pios conatus sequatur, et pro Christianis nobis certantibus opem tribuat, uoluntatem extendat, et opus te instante exibeat, et misereatur Deus. Quid nobis proficit Christianum uocabulum, si opere Christiano caremus? Quid prodest nobis cognouisse uiam iustitie, quando post cognitionem retrorsum conuersi, cum inimicis Christiani nominis tam libere federa copulamus? Ergo, sicut diximus,  beneficiis sancte Romane Ecclesie tua sanctitas non ingrata nobiscum laboret, nobiscum pro salute populi Dei in illis partibus cooperatrix existat, et nostro certamini fauens, sancte Romane Ecclesie se deuotam nomine et opere semper exhibeat. Quia si tu, sicut potes, peregeris, nec fratris tui, nec alicuius hominis factum, nostrum opus piumque laborem, Christo iuuante, apud uestrates ex toto dissipare ualebit; quin potius incrementum per Iesum Christum Dominum nostrum augebitur, et labor proficuus apparebit. Data Kalendas Februarii, indictione X.



LuIII. AD CAROLUM CALuUM IMPERATOREM.  Propter imminentia tum a Saracenis, tum a quibusdam Christianis, grauissima pericula, enixe petit ut promissa auxilia quamprimum mittat, et destinatos ea de causa legatos commendat.


IOANNES episcopus CAROLO imperatori.

Cum nos in ecclesiasticis curis instantia quotidiana constringeret, et hinc inde populi nobis commissi continuus dolor, qui cuncta nostra interiora perculit, perturbaret, illud, ut ita dixerim, inter alia fleuimus, quod nunc usque tam per terram quam et nauigio ad uos nostrum missum dirigere summo desiderauimus studio, ut nobis uestram prosperitatem desiderantibus et anxie sitientibus renuntiarentur citissime sanitates, sed omnino nequiuimus. Hinc fateor, fili carissime, tanta per utrumque iter impedimenta  timuimus, quantum et per paganos et per iniquos Christianos, sine respectu diuini timoris, generari mala, que etas nostra non meminit, deploramus. Tanta enim sunt, ut intra menia Urbis reliquie populi innumerata paupertate affecte consistant, et omnibus forinsecus deuastatis ac in solitudinem redactis, nichil iam restet nisi, quod Deus auertat, ipsius Urbis excidium. Sed et quantum nos Leo uenerabilis episcopus, apocrisiarius et missus sancte Romane Ecclesie, communis quoque fidelis, a uestro seruitio rediens, de hoc quod a uobis retulit, post se uestrum exercitum contra Agarenos esse mittendum, letificauerat, tantum hucusque eumdem nobis exspectantibus, quod consecuti non sumus, ualidior meror et ineffabilis angustia contristauit,  quia tota Campania ab ipsis Deo odibilibus Saracenis funditus deuastata, iam fluuium qui a Tiburtina urbe Romam decurrit, furtim transeunt, et tam Sabinos quam sibi adiacentia loca predantur. Sanctorum quoque basilicas et altaria destruxerunt, sacerdotes et sanctimoniales, alios quidem captiuos duxerunt, alios autem uariis mortibus necauerunt, et omnem Christi sanguine redemptum populum in circuitu deleuerunt. Et quid dicam? aut quid loquar? cum peruenerit gladius usque ad animam, et sanguis omnium de terra clamet ad Deum. Ergo, precellentissime Cesarum, iamiam nostre calamitati succurrite, iam populi nostri miserias releuate, iam uestre potentie manum porrigite, et hanc terram,  cuius uobis necessitates ab ipso uestre uocationis initio notas fecimus, liberate, ne si perdita fuerit, uestrum uilescat imperium, et tote Christianitati noscatur dispendium. Reminiscimini igitur propter Deum, reminiscimini, quia multa spe et fiducia freti, diuinitus et humanitus ad imperii gubernacula promerenda pro uobis certamina sumpsimus, nullique labori pepercimus. Ideoque uicem nobis rependite, ut spes et labor noster non sit inanis in Domino; quia cum hec fuerit semper apud uos summa nostre petitionis, si amplius nobis auxilium uestrum subtraxeritis, in desperationem lapsi deficiemus, et forsitan in aliud consilium, resumptis aliquantulis uiribus, necessario transcendemus. Non enim, sicut uos forsitan estimatis, mediocre malum  tota nostra Ecclesia patitur, minimis status reipublice damnis afficitur: sed alia Saracenorum incursibus, alia autem Christianorum ita sunt exterminata et deuastata tyrannide, ut non nostra sint que nostra fuerunt: quin potius solo nomine omnibus illis utamur, et uel ad defensionem patrie, uel ad aliquam utilitatem nostre Ecclesie, quorumlibet solatia nunquam inueniamus. Precipue autem multi, quos uestra non ignorat maiestas, non solum nulla nobis solatia conferunt, uerum etiam quidquid residuum est a paganis, impretermisse subtrahunt, et omnem nostram dispositionem in territorio Romano suis uiolentiis calcant; adeo ut nec uictualia nec ulla quadrupedia in omnibus nostris remaneant, nec ullum qui nobis compatiatur, uel nostros singultus  aut gemitus doleat, oculi nostri aspiciant. Sed quia tanto imperatori pauca sufficiunt, et ex istis iam, fili carissime, que nos pre gemitu et afflictione cordis loqui non possumus, uniuersa alia cognoscetis, quasi humo prostrati uestram magnificentiam deprecamur, et per futurum iudicium deprecantes, cum tota nostra Ecclesia uestro diuinitus protecto imperio totis uiribus suggerimus, uotisque supplicibus preces multas effundimus, ut contrite et omni humano solatio destitute sancte matri uestre Romane Ecclesie defensionem, debitamque tuitionem, cunctis remotis occasionibus, cunctisque omissis dilationibus, omnimodis prebeatis: quia cum iam iuxta precipitium consistamus, nisi manu uestre defensionis, et necessariis nobis,  sicut premisimus, imo sepius exorauimus, quantocius opibus subuenire studueritis, spe uiuendi per Christianos sublata, aut ipsis paganis subiiciemur, aut, quod auertat diuina potentia, ab eorum multitudine uicti, ad omnem Christianitatis interitum crudeli nece peribimus, ac per hoc et Christi nomen in gentibus blasphemabitur, et uestre opinionis ante acta studia obliuioni trademur. Huius rei gratia, sicut supra meminimus, opportunum adiutorium conferentes, nobis uestrum exercitum ad hostilem expeditionem promptissimum destinate, aliosque Deum per omnia diligentes missos, qui uitiorum flammas iustitie tramite usi compescant, nimia celeritate dirigite: quatenus qui innumeris tribulationibus  quatimur ac estuamus, et pro populi nobis commissi miseriis cruciamur, uestris consolationibus refecti letemur, et per uos tranquillitate percepta, optatam libertatem, sicut decet, per tam benignum imperatorem consequi mereamur. Postremo sublimitatem uestram deposcimus ut latores presentium, Petrum scilicet atque Petrum uenerabiles episcopos, missos apostolice sedis, nostrosque dilectos, iuxta morem benigne ac pacifice suscipere non dedignemini, et ea que piis uestris auribus pro utilitate sancte Romane Ecclesie in conspectu uestro retulerint, ad congruum ac opportunum effectum peruenire, pro sanctis apostolis uestris intercessoribus apud Deum, celeriter studeatis. Data quarto Idus Februaris, indictione decima.



LIX. AD RICHILDIM AUGUSTAM.  Ut imperatorem coniugem suum ad opem Ecclesie quamprimum ferendam hortetur.


IOANNES episcopus RICHILDI Auguste.

Multo peracto iam tempore, tam ad spiritualis filii nostri Augusti quam ad uestram inuisendam clementiam missos apostolice sedis destinare desiderauimus, quatenus et de utriusque sospitate letiores efficeremur, et nobis commisse, sancte scilicet matris uestre, Romane Ecclesie calamitates atque oppressiones, quas a Christianis et ab iniquis paganis sine cessatione patimur, ad memoriam reducentes, ab eodem Augusto consolationem et optatam  opem, sicut sperabamus tandem aliquando consequi mereremur. Sed omnium uiarum aditibus a malis obsessis hominibus, plus nos compulit dolor lacrymas fundere quam locus pateret ad uos nostros missos dirigere: quia ex uno, sicut diximus, Christiani, ex alio pagani ita nos credeliter persequuntur, ut solis menibus Urbis relictis, omnia in circuitu longe lateque consumpta habeant, et in solitudinem prorsus redacta. A quibus per tantum imperatorem releuari iam credebamus et recuperationem aliquam uel medelam adipisci summopere prestolabamur; sed ecce pro peccatis nostris aliis negotiis implicatus, nobis hactenus distulit ferre presidium. Et quia iam sustinere non possumus, gloriam uestram multipliciter deprecamur, ut uice  nostra frete, sumatis in femineo sexu uirile pectus, et pro amore sanctorum apostolorum Petri et Pauli, quorum ita est deuastatum terminum, ut magis libeat flere, quam dicere, tandiu apud piissimum imperatorem nostrum insistatis, quousque et contra paganos opem prebeat, et Christianos compescere gaudeat. Quoniam ideo illum tanto diademate ab olim quidem a nobis exspectatum ac preelectum decore curauimus, ut sancte Romane Ecclesie recuperatio et securitas, quam ademptam dolebamus, per pium studium eius, quo semper fruebatur, rediret. Quapropter, carissima filia, per Deum uos adiuramus, opportune importune insistite, ut antequam in ipsa urbe Romulea aliud periculum, quod Deus  auertat, proueniat, manum sue defensionis exhibeat, et hanc terram, que sui imperii caput est, ad libertatem reducat, ne quando dicant gentes, ubi est imperator illius? Quatenus et nobis spes euadendi, uiuendique remaneat, et priusquam hiems uel uer transeat, contra eosdem paganos Rome siut illius exercitus preparata subsidia. Alioquin aut omnino peribunt, aut coacti ut solam uitam redimere ualeamus, eis qui nobis dominantur, quomodocunque subiiciemur. Data Iu Idus Februarias, indictione decima.



LX. AD CAROLUM CALuUM IMPERATOREM.  Mittit imperatori palmam, et a malis, quibus a Saracenis prauisque Christianis urgebatur expositis, auxilia petit.


IOANNES episcopus CAROLO imperatori.

Inter cetera que, uera crescente religione, ab olim ecclesiastica facta uestre pietati duximus intimanda, uirentium uobis palmarum ecce brauium mittimus, quod Apostolus non omnes qui currunt, sed unum propter unitatem legitime certantium accipere protestatur . Quapropter, fili carissime, quasi presentes, incuruatis genibus et submisso capite, deprecamur et obsecramus, ut ita legitime celsitudo uestra in huius seculi stadio pro Christi Ecclesia currere, ita decertare contendat, ut non solum brauio uictrix uestra dextera adornetur, uerum etiam sacratissimum caput diademate glorie decoretur,  imo pro uisibilibus his et corruptibilibus, non tantum palmam, sed et coronam accipiat incorruptam. Sed, heu, clementissime imperator, ecce dum ad alia intenditis, mater uestra, sancta uidelicet hec Ecclesia, que uos spiritualiter, genuit, periclitatur et in nouissimum deuenit exitium: hinc inde non solum tabernaculis hanc Idumeorum et Ismelitarum, et Agarenis quotidiano gladio et captiuitate in interitum impellentibus, uerum etiam falsis filiis Sare, quos optime nostis, in predam et direptionem miserabiliter immittentibus; ita ut et illi sepe usque ad muros Urbis quamuis clandestinis horis peruenerint, sed et Tiberinum fluuium, qui olim Albula dicebatur, iuxta Sabinorum confinia pertransierint; et isti qui nobis uicini sunt, ex altera parte ita seuiant et debacchentur,  ut non hominem, non agrum, non iumentum, non pecus, non quidquam ex his que sancti Petri iuris existunt, dimittere patiantur, sed omnia que oculo uident manu diripiant, et mala que cogitant sine mora perficiant. Hec sunt, carissime, de innumerabilibus pauca, que mater uestra Romana, proh dolor! diebus uestris perfert Ecclesia; quasi non uos specialiter ex omnibus et pre omnibus amauerit, inuitauerit et extulerit, uel quasi nos non uos, auctore Deo, in imperium coronauerimus, et uobiscum in omnibus, quasi cum sapientissimo Salomone, ut quondam ille fidelis Sadoch sacerdos , aduersus alterum ad omnia minime steterimus, nec cuncta que pro uobis debuerimus facere, fecerimus:  ad extremum quasi non hodieque manui uestre speciali uoto et prerogatiua plenam benedictione palmam, sicut et cernitis, destinemus aduersus uisibiles hostes et inuisibiles triumphantem. Optantes enim uos de cunctis aduersariis triumphare, nichil aptius uobis quam ramos palmarum duximus offerendum, quos et pueri sternebant in uia Domino Hierosolymam uenienti , antiquum hostem triumphaturo et mundum uicturo. Sed dicuntur multe uos impedire sollicitudines. Hoc plane nec nos ignoramus. uerum ut cum Domino fateamur , et hec oportuit facere, et illa non omittere. Nam uobis, qui in agone contenditis, ut ad brauium superne uocationis et ad capessendam coronam incorruptam perueniatis, ab omnibus aliis abstinendum  est, et legitime, ut prediximus, decertandum. Quid autem magis legitimum quam ut pre omnibus et ante omnia Romane curam habeatis Ecclesie, que ceterarum magistra est et mater Ecclesiarum, que uestro in tempore tantis ac tam immanibus succumbit sine cessatione periculis. Denique si hec Ecclesia, que caput est, uiget, cetera membra, quamuis languida, recuperandi fiduciam non amittunt que nimirum omni robore carent, si contingat solum caput forte languere, quanto potius, quod auertat omnipotens, si contingat exstingui? Unde iterum iterumque totis singultibus totisque imploramus precordiis, et per Christum Dei Filium suppliciter adiuramus, qui uos ad tantum prouexit fastigium et imperium, uel nunc citatum extendite  clementie brachium, et periclitanti patrie, quin potius mundo, auxilii iamiamque porrigite dexteram. Ecce Petrus in commissis ouibus mergitur. Erigite ergo eas uos a fructibus, clementissime. Sic uos ipse ab excessuum alluuionibus erigat, et uobis celestis atria regni intercessionum suarum clauibus reseret, et uite eterne pascua inuenienda inter angelos sine termino tribuat, que oculus non uidit, nec auris audiuit, etc. . Data Idibus Februarii, indictione decima.



LXI. AD ANSPERTUM ARCHIEPISCOPUM MEDIOLANENSEM.  Respondet, abbatem qui, nullo comprobato crimine, a regii cenobii prepositura depulsus fuerat, esse reuocandum; homicidam autem, et facinoris socium, ab omni prepositura pellendum.


IOANNES episcpous ANSPERTO archiepiscopo Mediolanensi.

Laudamus sanctimoniam tuam, frater carissime, iustitie zelo feruentem; sed in promotionibus siue antistitis, siue abbatis, nil profecto aliud gerendum possumus exhortari, nisi quod sacri canones sanciunt quos nulli sacerdotum licitum est ignorare, uel quidquam facere quod Patrum possit regulis obuiari. uerum quia in utroque filii nostri semper Augusti interfuisse perhibetur assensus, eius super hoc esse uidetur exspectandus aduentus: ad cuius cum  tua sanctitas accesserit pietatem, credimus nil Ecclesie Dei preter paternas regulas illaturam. Moderatio quippe sedis apostolice, et uniuersalis Ecclesie dispositio, in hoc periculoso tempore pene cuncta dispensatorie moderanda compellit. Quamuis autem presenti sit exsuli consulendum, nichil tamen est, non exstante ulla necessitate, contra canones Patrum agendum. Abbas autem qui, nullo comprobato crimine, a regii est cenobii prepositura depulsus, eiusdem piissimi principis permissu, precibus nostris tue sociatis industrie, reuocandus est. Non autem solum homicidam, sed et socium homicide ab omni prepositura pellendum decernimus. Hec perpaucis fraternitati tue scripsimus, ne sibi omnino rescribere supersedisse uideremur. Ceterum, ut cum  sancto Leone papa dicamus. Nos qui sacerdotum Domini matura uolumus esse iudicia, nichil possumus incognitis rebus in cuiusquam partis preiudicium diffinire, priusquam uniuersa que gesta sunt, ueraciter audiamus. Si enim, ut ait Apostolus , mediator unius non est, qui sic unam partem audit, ut alteri parti nichil reseruet [a 1Kb] . Optamus, etc. Data III Kalendas Martii, indictione decima.



LXII. AD EPISCOPOS IN REGNO CAROLI IMPERATORIS CONSTITUTOS.  Monet ut imperatorem hortentur ad opem Ecclesie Romane celeriter ferendam.

IOANNES episcopus omnibus archiepiscopis et episcopis  in regno imperatoris Caroli constitutis.

Pristinis attriti miseriis et oppressi calamitatibus, dilectissimi filii nostri magni imperatoris Caroli, quasi de profundis ad Deum clamantes, tanquam ipsius Domini et Saluatoris nostri anxii exspectabamus aduentum, et, ut ita dixerim, eius iteratum pro salute nostra credebamus imminere descensum. Sed, proh dolor! tot ac tantis circumdamur hinc inde periculis, ut tedeat nos etiam uiuere. Ecce enim Dominicarum ouium ab Agarenis, qui sunt filii fornicationis, necnon et ab his qui solo sunt nomine Christiani, alie gladio trucidantur, alie fame pereunt, alie uero in predam et captiuitatem ducuntur. Sed et pastores earum, reuerendi episcopi profugiunt, et uagi huc illucque palantes  omni penitus egestate tabescunt. Redacta est terra in solitudinem, et ablatis ab illa hominibus, ferarum saltus effecta est; ciuitates, castra et uille subuerse, nec ubi earum fuerint edificia, innuunt. Sed et uenerabilia loca destruentes, altaria Domini suffoderunt, ministros et seruos eius occiderunt. Facti sumus, secundum Psalmistam, in derisum et contemptum his qui in circuitu nostro sunt , dum illi aut uicinorum auxilio potiuntur, aut saltem pacto, secundum Apostolum, tempus redimunt, quoniam dies mali sunt . Seminamus pedetentim, quamuis in lacrymis, nec recolligimus, imo iam nec seminandi facultas suppeditat. Sedet  in tristitia domina orbis, mater Ecclesiarum, magistra gentium, consolatio tristium, et non est qui adiuuet, non est qui consoletur eam, nisi tu solus, o bone Deus, et si non re propter iniquitates nostras, sed spe, que secundum Apostolum non confundit . Que, fratres karissimi, partim uobis significamus  ut sicut unum corpus sumus in capite Christo, et alter alterius membra, ita nobiscum pariter condoleatis et compatiamini: quia si quid unum patitur membrum, ut doctor gentium ait, compatiuntur omnia membra ; et si compatimur, et conregnabimus . Condolentes autem nobis et compatientes, accedatis ad Christianissimum filium  nostrum, et consilium Domini ab eo non abscondatis; suggerentes et exhortantes ut perpendat quis et quam terribilis sit ille, qui hunc ante secula huic prefuturum regioni predestinauerit, et quam districte ab eo exacturus sit quod commisit: qui scilicet tam pretiosi sanguinis fusione quod credidit emit. Meminerit etiam quia et nos illum pre ceteris propinquis et emulis eius amauimus, elegimus et pretulimus. Unde et eum aduersus omnes hostes Ecclesie non solum defensorem, sed et patronum et aduocatum nostrum existere proposuimus: ut quod ei nos apud Deum esse satagimus, ipse inter homines pro nobis fieri non detrectet, precipue ut accelerans nobis subueniat et sine mora contra perfidos Christianos et infideles succurrat. In quo  sancte fraternitati uestre pre omnibus laborandum est: pro commisso scilicet sibi sacerdotali officio, et quia, ut cum propheta ueridico fateamur , si hec humiliatur, ad cuius confugietis auxilium, uel ubi relinquetis gloriam uestram? Data III Kalendas Martii, indict. X.



LXIII. AD LANDULPHUM EPISCOPUM CAPUANUM.  Mittit legatos, ut Docibilis hypatus petierat: hortatur ut det operam una cum legatis, ut pactum cum Saracenis initum dissoluatur; se quidquid ab eo constitutum fuerit, approbaturum.

LANDULPHO episcopo Capuano.

Nouerit industria tua nos tam Sergii magistri  militum quam Docibilis hypati epistolas suscepisse: quibus cognouimus eos excusabiles se uelle coram nobis reddere tentauisse super contracto infando federe quod cum Saracenis impie pepigerunt nec absoluerunt, in tantum, ut gerulus earum referret iam fuisse diruptum, nisi dilectio tua pro reuerentia nostri, nostrum in hoc exspectandum arbitrium iudicasset. Quamuis nec hec ipsa ex toto crediderimus, eo quod de his nullam tuam susceperimus. uerum quia nos predictus Docibilis hypatus, ut missos nostros pro tanto bono et omni Ecclesie profuturo perficiendo, Caietam mitteremus, obnixe rogauit, ne negligentia nostra diffamaret tantam humani generis salutem postpositam, misimus illuc  Walbertum Portuensem, et Eugenium Ostiensem sanctissimos episcopos, dilectos et consiliarios nostros, ut siue cum magistro militum, siue cum missis eius loquentes, pactum illud, quod perditionis est causa, dissolui per omnia suaderent, in tue maxime sapientie illos fiducia destinantes. Quapropter hortamur ut solertia tua tanto in hoc laboret quanto non solum a nobis condignam uicissitudinem, sed et ab ipso Deo et Domino nostro coronam se percepturam in celestibus non poterit dubitare. Admonemus itaque, insta opportune, importune , ut tam impio discisso federe, pax Dei, que exsuperat omnem sensum , nobis tandem celitus restituatur. Si qua uero inter hec se ingerit inimica Deo contentio, tue sapientie  manibus detergatur: nulla simultas, nulla rerum uel glorie cupiditas a tanto lucro atque profectu uos subtrahat; quia, quidquid illud est, pacifice poterit post modicum dirimi, et cum caritate, nobis quoque mediantibus, diffiniri. Certet ergo, laboret et satagat industria tua, et in his uice nostra utatur; quidquid agendum, quidquid communi ex placito fuerit construendum, uice nostra faciat atque constituat. Alacriter enim quod tua dilectio constituerit, et immobili placito fixerit, adimplere atque perficere procurabimus, nichil ut in hoc hesitet dilectio tua magnopere commonentes. Predictis autem missis nostris missos tuos indifferenter et absque mora Caietam dirigere procurato, qui de his omnibus cum eis salubriter tractare ualeant, et que  sunt agenda perficere. Optamus, etc. Data Idus Martii, indictione X.



LXIu. AD FROTARIUM ARCHIEPISCOPUM.  Frotarium ab Ecclesia Burdigalensi a paganis deuastata transfert ad Bituricensem.

Reuerentissimo et sanctissimo confrati nostro FROTARIO, dudum quidem Burdigalensi, nunc autem Bituricensi archiepiscopo.

Ad hoc nos diuina prouisio supernaque moderatio Ecclesiis suis uoluit preesse rectores, ut dispersa congregare et seruare congregata summo studio procuremus, non solum [forte, et non solum. HARD.] earumdem Ecclesiarum sollicitudinem, sed et ipsorum  quoque rectorum habeamus industriam et exerceamus solertiam: quatenus sicut rectoribus destitutis Ecclesiis alios subrogantes consulimus, ita rectoribus uacantibus Ecclesias Domini committentes, prouidam curam nos earumdem Ecclesiarum gerere demonstremus: maxime his qui, cum robusti preliatores Domini sint, intra otiositatis angustiam arceri renuunt, et per hoc expeditius contra uitia certaminum exercitia querunt. Quia igitur Burdigalensem Ecclesiam, totamque pene sub eius habitam regimine diecesim, ita paganorum frequentes gladii predeque continue consumpsit irruptio, ut pene omne illic episcopale uacet officium, necessario preuidimus, Dei omnipotentis auctoritate,  beatorumque Petri ac Pauli apostolorum principum, fraternitatem tuam, cuius uacatio defectus est fidei, et fere uirtutum omnium detrimenta, in Ecclesia Bituricensi, que uacare pastorali cura dignoscitur, ab hac presenti decima indictione preferre simul et incardinatam preficere, habito in eadem Bituricensi Ecclesia totius iure metropoleos ac dieceseos priscis temporibus a sacris canonibus prestituto, et in illa Ecclesia eatenus conseruato: ita ut pastor eiusdem sancte Bituricensis Ecclesie, rector et antistes ex hoc reuera dicaris, habearis, et Christo propitio percolaris, ea que Dei sunt iugiter agens, et utilitati proximorum semper intendens. Qui uero contra huius apostolici priuilegii nostri statutum, quod necessitate barbarica, et dispensatione cogente  loci et temporis, exemplo etiam maiorum protulimus, agere forte tentauerit, diuinis mysteriis tandiu priuetur quandiu minime resipiscens, apostolico precepto per frustra permanserit inobediens. Data, etc., indictione X.



LXu. AD CAROLUM REGEM.  Monet ut bona ablata a monasterio sanctimonialium restituenda curet; quod nisi intra sexaginta dies fecerit, et per legatum id sibi nuntiauerit, uel causam cur non sint restituta, non reddiderit eum excommunicat.

IOANNES episcopus CAROLO [a 1Kb] glorioso regi.

 Cum generositatem tuam tanta claritas prosapie regalis extollat, miramur et obstupescimus quomodo hanc tam sinister longe lateque discurrens rumor obnubilet, asserens et affirmans te Italiam ingressum ad monasterium accessisse ancillarum Dei apud Brixiam constitutum; indeque cum illic ipse morareris, tyrannice aurum ablatum, tam ipsius uenerabilis monasterii, quam dilecte filie nostre Angelberte Dei cultricis, quod sibi ad ipsius precipue cenobii sustentationem procul dubio reseruauerat. Unde merore uehementer afficimur, dolentes gloriam tuam ad tam immane sacrilegii genus dilapsam et instar cuiusdam gentilis regis uasa domus Dei ad usus proprios inflexisse conatam . Atque ideo dilectionem tuam in Christi uisceribus esse  cupientes, monemus et sacris conuenimus eloquiis cum Psalmista fatentes: Nolite sperare in iniquitate, et in rapinis nolite concupiscere . Si qua ergo a predicto pio loco, siue gloria tua sciente siue nesciente, ablata sunt, industria tua diligentissime requirantur, et inuenta in eo sine mora sub omni integritate restituantur: ne, quod absit, si aliter egeris, et Deum contra te ad iracundiam prouoces, et decus tue regie nobilitatis offulces, atque nos ad  hec seuerius secundum ministerium nostrum punienda commoueas. Denique nisi post lectam hanc nostri apostolatus epistolam, intra sexaginta dierum spatium, thesaurum illum sine aliqua diminutione reddere proposueris, ita ut missus tuus Romam in presentiam nostram ueniens, siue reddideris, siue nec reddideris, quidue hic agendum delegeris, ueram et idoneam exposuerit rationem, eousque sis extunc excommunicatus, quousque ab omni te rapine communione reddideris alienum: durioribus deinceps te sciens uerberibus erudiendum, si his interim leuibus tactus resipiscere forte contempseris. Amamus enim te more paterno, et ab hac secunda idolorum seruitute uolumus scire liberum et immunem. Etenim auaritia, secundum Apostolum, est  seruitus idolorum . Optamus, etc. Data uI Kalendas Aprilis, indictione decima.



LXuI. AD ENGILBERGAM.  Consolatur eam ob mortem mariti, atque monet ut Carolo imperatori fidem seruet, seque eius intercessorem apud eumdem Augustum futurum pollicetur.

IOANNES episcopus dilecte filie ENGILBERGAE [b 1Kb] Christo dicate.

Eo nos, filia carissima, nec alio circa dilectionem uestram flagrare affectu noueris, quo fuimus, quo etiam olim persistere proposuimus: nescit enim  dilectio uicissitudinum obumbrationem, nec defectum patitur, cum, secundum Apostolum, nunquam excidat . Huius rei gratia consolatoriis his et exhortatoriis prudentiam uestram litteris commonemus, ne deficiatis in tribulationibus, scientes, docente Apostolo, quia tribulatio patientiam operatur, patientia autem probationem, probatio uero spem: spes autem non confundit ; omnia enim que uidentur, temporalia sunt; que uero non uidentur, eterna . In his ergo configi, in his debes totis radicibus inherere, carissima: unde sapientia uestra sanctos, qui patientia in mundo claritate quasi luminaria refulserunt, pre oculis habeat, et ita inoffensis ad palmam superne uocationis gressibus tendat, quam uidelicet habituri sunt illi qui, oraculo  Dominico imbuti, in patientia sua ponunt animas suas . Nihil enim inimica mors uel manus abstulit, quod uita, que Christus est, et ipsius prouida dextera in melius non transtulit atque restituit. Abstulit mortalem illa maritum, sed ista seipsam eternum contulit sponsum; unde que terreni uocabamini uxor, Patris celestis iam regis multo prestantius dicimini coniux. Ademptum est corruptibile diadema, sed preparatur incorrupta corona.  Remota sunt decoramenta que ueterascunt, sed reposita sunt uobis ornamenta que non marcescunt. Et quid plura? Pro erumnoso et phantastico regno, percipietis felix et uerum imperium: et reuera hec est immutatio dextere Excelsi . uerum cum sapienti uobis et que nostis de paucis plura pensare pauca sufficiant; his ita prelibatis, dilectionem uestram merito commonemus ut spirituali filio nostro Carolo piissimo imperatori pure fidei ac sincere deuotionis exhibens semper integritatem, omnes ad eius mansuetudinem attrahat, et salubribus monitis inuiolabilem ei fidem seruare demonstret. Non enim est potestas, ut Apostolus ait, nisi a Deo . Et: Qui resistit potestati, Dei ordinationi resistit ; nos autem, quia illum diuinitus, ut  credimus, acti semel elegimus, perpetuo tanquam filium carissimum omni conatu diligimus, ita ut ipsius amicos et inimicos, nostros amicos et inimicos existere teneamus: si qua uero sunt uobis ab eius elementia impetranda, per nos credimus, cum uobis libuerit, indifficulter obtinere ualebitis. Quod et nos libentissime pro memoria prisce benignitatis uestre geremus, et idem pius Augustus pro Dei sanctorumque apostolorum, sed et nostri dilectione animo gratanti concedet. Optamus dilectionem uestram bene in Christo ualere, dilectissima filia. Data uI Kalendas Aprilis, indictione decima.



LXuII. AD WIGBODUM EPISCOPUM PARMENSEM.  Hortatur ut quoscunque potest ad sancte Romane Ecclesie defensionem excitet, et ad se cum suis ueniat, ut communi consilio Saraceni ab Italia expellantur: mittit desideratas epistolas, quas afferendas curet iis quibus scribuntur.


IOANNES episcopus WIGBODO episcopo Parmensi.

Deuotionis tue affectus non inscii grates condignas referimus; quia uero sanctitatem dolere tuam cognoscimus pro eo quod a nobis nichil sibi laboris iniungatur; nil esse noueris aliud nisi quia nouimus te multis huius temporis procellarum fluctibus irretitum. uerum quia nobis multa incumbit necessitas, et tua promptissima claret alacritas, hortamur ut quoscunque potes, et quomodocunque potes, ad defensionem huius sancte principalis Ecclesie filiorum  excites, incites, et prout necessitas urget, impellas: sed et ipse cum his qui tibi adherent ad colloquium nostrum accelerare ne pigriteris, quatenus communi consilio, auxiliante Deo, gens impia nostris eliminetur e finibus: hoc est quod exigimus, hoc est quod ante speciali uoto deposcimus. Que uero de mittendis quibusque litteris nostris suggerere uoluisti, uotis tuis, prout temporis qualitas, et causarum dispensatio concessit, gratanter annuimus; et non solum hoc, sed et que possumus, tanto circa sanctimoniam tuam exhibere libentius uolumus, quanto hanc preteritis illis in partibus constitutam alacrius et instantius  que nostra sunt exsequi contemplamur. Epistole autem ipse quibus misse sint, superscriptio earum monstrabit, quas ipse procul dubio ad eos quibus directe sunt facies asportari. Esto itaque fidus in nobis, et uiriliter age et confortetur cor tuum, et sustine Dominum, et, Accinge sicut uir lumbos tuos , et accelera, ut dilectionem tuam superius commonuimus. Optamus sanctitatem tuam, etc. Data uI Kalendas Aprilis, indictione X.



LXuIII. AD DOCIBILEM ET IOANNEM.  Hortatur ut det operam ne Christiani fedus cum Saracenis faciant.

 IOANNES episcopus DOCIBILI [a 1Kb] et IOANNI hypatis.

Deuotioni tue pro labore fidei Christiane quam excolis gratiarum actionibus persolutis, iterum et iterum exhortamur ut magis ac magis satagere et decertare, et ceptum laborem ad perfectam ducere actionem procures: ut Christiani nominis uiri paganorum federa fugiant, et solum in Deum, qui eos creauit, et non in diaboli membra, que sunt filii fornicationis et uasa ire, spem suam ponere discant. Quod cum egeris, saluabis animam tuam, et operies multitudinem peccatorum. Dicit enim beatus Iacob: Qui conuerti fecerit peccatorem ab errore uie sue, saluabit animam suam a morte, et operiet multitudinem peccatorum . Data u Idus Aprilis,  indict. X.



LXIX. AD PULCHAREM PRAEFECTURIUM AMALFITANUM.  Monet ut fedus cum Saracenis initum dissoluendum curet.

IOANNES episcopus PULCHARI [b 1Kb] prefecturio Amalfitano.

Admonemus ut in omni uirtute tua et sapientia tua labores atque decertes ut illi homines paganorum disrumpere pacta procurent. Quod si fecerint, nil uobis uel illis denegabimus eorum que rite facere possumus, et pro nulla causa uel homine nos a  communi uestra et eorum salute seu auxilio separabimus, nec illos aliquando dimittemus. At uero si illi hoc facere recusauerint, et conspicis eos nobis de die in diem tantummodo uelle illudere, saltem tu fac secundum consilium tuum, quod scilicet, inspirante Deo, ex prudenti corde salutiferum protulisti. Quidquid autem de his factum, uel non factum fuerit, aut faciendum exstiterit, tuis nobis uel missis uel litteris citius indicabis, ut que deinceps nobis necessario sunt agenda, facilius et expeditius agamus, preparemus et ordinemus. Data u Idus Aprilis, indict. X.



LXX. AD SERGIUM MAGISTRUM NEAPOLITANUM.  Dolet ipsum sepe monitum fedus cum Saracenis soluere noluisse; precipit ut tandem pareat: sin minus, minatur se iterum eum excommunicaturum; pollicetur, si fideles legatos miserit, benigne se suscepturum.


IOANNES episcopus SERGIO [a 1Kb] magistro Neapolitano.

Dum uerbi Dei semen in pectore tuo etiam per memetipsum post crebros missos et litteras seminassem, exspectabam non uerborum folia, sed fructus operum promereri: sed quia super hac parte spes nostra frustrata est, cogor in uocem Domini per Isaiam prophetam aduersus Isreliticam plebem prorumpere, clamans: Quid est quod debui ultra  facere uinee mee, et non feci? an quod exspectaui ut faceret uuas, fecit autem labruscas?  uerum quia, ut cum Apostolo dicam, eadem uobis scribere mihi quidem non pigrum, uobis autem necessarium est ; semel te tuosque adhuc admonere non abnuo ut ab infidelium consortio declinetis, et a tam profano tandem aliquando federe recedatis. Quod si nos audieritis, non solum bona que cupitis affluentius ex nobis habebitis, sed et magna premia celitus assequemini; sin autem, non solum nos spirituali uos iterato gladio percellemus, sed et hi qui non sine causa materiales gladios portant, cum sint sancte Ecclesie ualidi defensores et feruidi zelatores, cunctis aduersis et prosperis conculcatis, aduersus uos protinus arma corripient, et uindices  contra uos impugnatores eius celerius properabunt. Que nos scientes, quia uos anima et corpore saluos reddere cupimus, hec uobis denuntiamus et cauenda precipimus. Ceterum miramur quomodo uos in litteris uestris, quas in ipsa paschali festiuitate suscepimus, inculpabiles tentetis astruere, cum piaculum uestrum totus qui desertus est mundus, et sanguis de terra, qui effusus est, clamet: preueniente autem gratia Dei, cito credimus fore ut et uos resipiscentes a uinculo quo annexi tenemini, conuenientius absoluamini, et de tua tuorumque salute ipsi cum celestibus choris pari gaudio perfruamur. Porro si missos destinatis fideles, quibus credere procul dubio ualeamus, libenti eos et benigno suscipiemus affectu; et quidquid desiderio uel  uoto uestro cederit, gratanter administrabimus, fidentes, quod nil impossibile, nil allegaturi sint inconueniens: e contra uero si finetenus pacti iugum cum infidelibus ducere proponitis, scitote profecto quia, ut cum Apostolo fatear, in uirga ueniam ad uos . Data u Idus Aprilis, indictione decima.



LXXI. AD EPISCOPUM NEAPOLITANUM.  Queritur Neapolitanos cum infidelibus fedus iniisse, nec ab ipso eorum antistite ad uiam ueritatis reuocari. Quare hortatur ut ipse et illi resipiscant: preterea pollicetur se benigne suscepturum Neapolitani ducis legatos, si miserit, paratumque ad omnia se fore, que pro Ecclesie Dei utilitate perficienda retulerint.


IOANNES episcopus ad episcopum Neapolitanum.

Relictis litteris tuis, quas cepto iam paschalis festiuitatis officio in die magno suscepimus, nichil quo letificaremur, reperimus: unde ingens tristitia, et continuus dolor cordi nostro creuit, et multiplicatus nos uehementer affligit; quia populum ciuitatis uestre, que olim Dei, nunc autem principis tenebrarum effecta est, derelicto penitus creatoris sui amore, uidemus iugum cum infidelibus ducere: teque ideo fore obnoxium, quoniam in medio populi polluta labia habentis, pollutum et complicem habitare, nec toto annixu te uelle murum pro domo Domini, sicut  idoneum Christi athletam oportet, contemplamur opponere. Cum nos pro huiusmodi causa te ad tanti honoris culmen perducere procul dubio studeremus, quatenus te adiutorem et fidelem cooperatorem habentes, oues Domini de tam immani profundo quo ab humani generis inimico submersas et retentas iacere conspiciebamus, abstrahere atque ad superna releuare possemus, ut de illorum simul salute par apud retributorem omnium Deum pro communi certamine meritum haberemus. Sed ecce neglecta pastoralis officii cura, postposito diuini timore iudicii, cum illis quos aut corrigere et ad uiam ueritatis reuocare, aut eos quasi gregem morbidum tot discipline salubris uerberibus castigatum, salutem propriam nolentem recipere, uitare, atque de medio eorum,  sicut iam olim tibi ex diuina auctoritate precipimus, exire debueras, nec amplius cum preuaricatoribus et consortium infidelium habentibus habitare presumeres, ut tue deuotionis sinceritate manifestius apparente, reuerentiam tuam, quam sacerdotii summi decorauimus infulis, in societate corporis Christi nobiscum haberemus coniunctam. Nos enim assidua quamuis corporis incommoditate tunc detenti essemus, uolentes Neapolitanam ciuitatem, ceu populum Domini, et oues pascue eius nobis in ipso apostolorum principe commissas cum omni deuotione saluare, non recusauimus laborem, quin potius posuimus animas nostras in manibus nostris, Dominicaque uoce admoniti uenimus confirmare illos in beneplacito Dei, ceu fratres, et ut filios carissimos coram  Domino adiuuare; sed obdurato ipsi corde, nostras preces et monita recipere atque ut aspides surde audire despexerunt; teque secundum eorum uotum et desiderium antistitem, quod non merebantur, ordinare non pretermisimus, multis super hoc aliis et etiam bonis promissis, si nostre uoluntatis desiderium deuota mente complessent: nunc autem uel illis incorrectis existentibus, et ad percutientem se redire nolentibus, uel tibi cum ipsis habitanti, et idcirco a diuinis omnibus cum eis pariter sequestrato; quo pacto antequam resipiscentes ad uiam salutis et iustitie reuertamini, parcere, aut a nexu ecclesiastici uos iudicii ualemus absoluere? Absoluite ergo  uos prius colligationes impietatis et fedus impium quod cum inimicis Christi habetis compositum, et nos illico misericordiam, quam Deus noster Ecclesie sue in Spiritu sancto dedit facere posse, nullatenus uobis iam conuersis tribuere omittemus. Nam sicut uere satisfactionis confessoribus parcendum est, dicente Domino: Cum conuersus ingemueris, saluaberis, et adhuc te loquente, dicam: Ecce adsum ; ita uero in scelere impio manentibus miserendum non est, quoniam misericordiam aliquam uobiscum ante fructum dignum penitentie facere omnino nequimus, eo quod misericordia sine controuersia queri debet, ut salus sit discipline. Nam dicente sancto Gregorio : Sepe pietas per immoderatam misericordiam  errare solet, si fortasse pepercit que parcenda non sunt. Peccata enim que feriri gehenne ignibus possunt, discipline sunt uerbere corrigenda. Sed inordinata pietas cum temporaliter parcit, ad eternum supplicium pertrahit. Unde uobis resipiscentibus ne in futuro pereatis, parcere optamus. Preterea si frater tuus, Neapolitanorum uidelicet dux, per suos idoneos legatos nobis optata et ea que oportet ueraci relatu perficienda direxerit, eos gratissime recipientes, quidquid ratione sagaci retulerint, perficere pro Ecclesie Dei utilitate atque salute procul dubio parati erimus. Age igitur, et desudare pro communi prosperitate, imo pro salute tua et ciuium tuorum non desistas, arguens, obsecrans et increpans cum omni imperio, ut labor tuus fructum desiderabilem  in domo Domini pro quo digne remunereris afferat. Data ut supra.



LXXII. AD AIONEM EPISCOPUM BENEuENTANUM.  Laudat eius promptum ad Ecclesie defensionem studium: tum hortatur ut contra Saracenos opem ferat, et fedus cum illis ictumdis soluendum curet.

IOANNES episcopus AIONI episcopo Beneuentano.

Perspectis apicibus sanctitatis tue, quantum in te diuini amoris ardor efferueat luce clarius recognouimus, et quantum erga sanctam Romanam Ecclesiam deuotus existas nichilominus aduertentes, pro tanta tibi benignitate multiplices gratias agimus, et sanctimoniam tuam ad nostri profectum certaminis  dignis pollere successibus ab Omnipotentis clementia postulamus. uere etenim, frater carissime, laudibus es extollendus, qui tribulationes nostras, quas pro populo nobis commisso patimur, quasi presentes intuens, nobiscum gemens et dolens, ad has auferendas prouidum commilitonem et cooperatorem nostrum non indebite te uelle esse in omnibus asseueras. Nec aliud itaque de tua sanctitate credimus, nec aliud suspicamur, nisi ut quamuis corpore absens sis, spiritu a nostris singultibus nunquam desis; et quam dolendum sit quod fideles cum infidelibus tam perniciose iunguntur, liquidius et ipse perpendas; huius rei gratia, quia multis studere loquelis, ne magis multiplicare uerba quam gemitus uideamur,  non expedit; precipue quia tua fraternitas ipsos inuisibiles merores nostros, sicut in litteris tuis conspicimus, non ignorat, per illum qui te sacerdotem suum constituit, tuam reuerentiam adiuramus, suadentesque modis omnibus deprecamur, et auctoritate principum apostolorum, fraterno freti amore, precipimus ut omnibus uiribus tuis omnique posse tuo labores, tam scilicet cum germano fratre quam cum aliis Christicolis in hoc opem ferre ualentibus, ut impia Agarenorum federa, que Neapolitani uel sui consocii cum inimicis Christi nominis inierant, Christo miserante quantocius destruantur; et pax atque concordia fidelium per eumdem Christum Dominum reformetur, quatenus corpus sancte Dei Ecclesie, pro qua sanguis fusus est Christi, in suis  membris non laceretur, et que sit uera religio atque perfecta caritas agnoscatur: quia licet uos, uel omnis forte mundus mala que imminent lugeat, nos tamen tantum pre omnibus affligimur ac dolemus, quantum pre omnibus sollicitudinem atque curam regendarum Christi ouium nos suscepisse perpendimus. Ideoque quia plus omnibus laboramus, ut per uos labor noster usque ad effectum proficiat, specialiter deprecamur. Inter hec autem carissimum fratrem quesumus exhortare, ut epistolam nostram ad primum Grecorum illuc uenientium cito transmittat, et suis cum deprecationibus moneat ut, omni amota occasione, uel decem dromones in adiutorium nostrum statim dirigere nunquam omittat: quia nos, cooperante gratia Christi, tam cum carissimo  filio nostro Lamberto glorioso duce, qui nobis in omnibus heret, quam cum aliis Dominum timentibus desudabimus, ut et impium fedus cum Agarenis habitum dissoluatur, et libertas uel aliquanta securitas Christiani populi renascatur. Postremo quia, sicut diximus, plus omnibus necessario laboramus, nullum laborem nullamque tolerabilem molestiam corporis recusabimus, quo minus adiuuante Domino pro tantis necessitatibus pro uobis cum preueniente Christo laborem nostrum uiriliter insistamus: forsan omnipotens Deus, adhibitis tuis laboribus, tantorum pereuntium miserebitur, et dolores nostros auferens, federa cum iniquis paganis a uestratibus facta dissoluet; ubi rogamus cunctis conatibus sudes, qui tanto de profectu tui certaminis  letari speramus, quanto te in hoc opere cooperatorem nostrum habere confidimus. Interim magnopere postulamus ut quidquid siue de dromonibus dirigendis, siue de impiis peccatis soluendis per tuam solertiam, uel per fratris tui obedientiam effectui fuerit datum, citissime nobis sancta tua fraternitas scriptis significare procuret. Data Xu Kalendas Maii, indictione decima.



LXXIII. AD GREGORIUM IMPERIALEM PAEDAGOGUM.  Gratulatur imperatorem contra Saracenos classem ad Ecclesie defensionem misisse; eumque ducem constituisse: tum monet ut decem achelandia [a 1Kb] ad littora a piratis Saracenis expurganda mittat.


IOANNES episcopus GREGORIO imperiali pedagogo.

Gloriam tuam hac apostolatus nostri epistola missa primitus exhortamur ut diuinitus datas sanitates desiderabilis filii nostri Basilii tranquillissimi imperatoris nobis significes. Cupimus enim ualde salutem eius anime simul et corporis semper audire, tanquam piissimi propugnatoris orthodoxe fidei. Gratulati autem sumus audientes gloriam tuam directam cum Deo conseruandis exercitibus a predicto diuinitus protegendo imperatore, in partes Beneuentanorum uenisse, tam quia, gratias Deo, ipsius diuinitus prouectum imperium in defensionem Christianitatis pio zelo succensum, classes et militarem  ualidam manum contra inimicos crucis Christi mittere procurauit, quam quod te pre ceteris ad tantum opus cum Dei auxilio peragendum elegit, quem audiuimus in omnibus strenuum et Dei cultorem industrium. De cetero credimus scire iam magnificentiam tuam qualiter quedam latrunculorum Agarenorum sagene occultis irruptionibus littora nostra deuastent; et quia palam ausum non habent, furtiuis depredationibus plurima huic sancte Dei Romane Ecclesie damna multipliciter inferant. Quapropter bene uisum est nobis litteras nostras tibi transmittere, ut uel decem bona et expedita achelandia ad portum nostrum transmittas, ad littora nostra de illis furibus et piratis Arabibus expurganda: quod citius et sine aliquo impedimento agere poterunt, adiuuante  dextera Excelsi, que principibus apostolorum intercedentibus concertabit et auxiliabitur illis; in quo, mihi crede, gratum animum piissimo imperatori facies, si in hoc admonitiones nostras audieris, quia cum sit Christianissimus Dei amator et Ecclesiarum Domini feruidus propugnator, non poteris illum tibi gratiorem reddere quam si tantum hanc sanctam Ecclesiam per te studueris adiuuare, que prima Ecclesiarum magistra et caput est, maxime cum in hoc facto eidem a Deo protecto semper Augusto et in hoc seculo gloriam et in futuro acquiras sine fine coronam. Deus omnipotens te et qui tecum sunt protegat, et contra inimicos Christi potenti dextera tueatur. Data Xu Kalendas Maii, indictione decima.



LXXIu. AD CAROLUM CALuUM IMPERATOREM.  Nuntiat se Adelardum episcopum ueronensem excommunicasse, quod Nonantulanum monasterium inuasisset.


IOANNES episcopus ad imperatorem.

Sacris uestre imperialis clementie auribus, gloriosissime imperator Auguste, Adelardi ueronensis episcopi inobedientiam et temerariam presumptionem, quam non solum in nostro contemptu, sed etiam in uestre celsitudinis peregit iniuriam, presentibus referre apicibus iure curauimus et merito:  nam superna uos maiestas sancte sue Ecclesie nobis commisse patronum inuictum, defensorem potentem, et strenuum adiutorem concessit, ut in omnibus ecclesiasticis utilitatibus, unde perpetuam habere gloriam mereamini, quasi uindicem Dei habeamus ministrum. Igitur cum eumdem Adelardum episcopum uenerabile monasterium Nonantule situm, quod pro Dei tantique loci reuerentia, nullus unquam episcoporum uel iudicum in beneficium quesiuit, timorem diuinum paruipendendo, contra sacras precessorum nostrorum nostrique priuilegii institutiones, quibus de propria semper congregatione abbatem fieri iubetur, callide petiisse, ac per hoc illicita presumpsisse, omnimodis reperissemus; auctoritate apostolica eum excommunicare studuimus;  [b 1Kb] ut eaque ipse tenere canonicis eum correptionibus, prout nobis auctoritas apostolica suffragatur, procul dubio arguemus, ut digno uerbere castigatus, et canonico nexu ligatus, obedientiam discat seruare, qui absolutus ecclesiasticis atque canonicis noluit obedire preceptis. Data ut supra.



LXXu. AD IOANNEM ANSPERTUM ET WAIPERTUM ARCHIEPISCOPOS.  Eiusdem argumenti.

IOANNES episcopus IOANNI Rauennati, ANSPERTO Mediolanensi, et WAIPERTO [f. uALPERTO] Aquileiensi archiepiscopis.

Sancti magnique Niceni concilii precepta secuti,  que iubent  regularem epistolam per unamquamque prouinciam obtineri, ne hi qui abiiciuntur ab aliis recipiantur, fraternitati uestre notum esse uolumus Adelardum ueronensem episcopum auctoritate sedis apostolice priuilegii communione priuatum: quoniam cenobium Nonantule, quod semper apostolice sedis, et nostre ipsius auctoritatis priuilegio munitum nullius inuasionis usurpatione detinebatur, sed solius hucusque abbatis e gremio fratrum electi atque prelati moderamine regebatur, subripuit, suisque usibus, coarctaris extrema egestate monachis, applicauit; et eatenus etiam post frequens interdictum nostrum opprimere, seculariumque manibus dispartitum prodere non formidat, contra sanctorum Patrum regulas, nec non et aduersus  apostolice sedis et totius sancte synodi sententiam, quam missis per singulas prouincias litteris notam uobis omnibus fecimus, in communionem post nostram quoque prohibitionem per missos nostros, et apices sepissime destinatam, passim recipit, et in cunctis prauitatibus eius conscius et fautor apparuit. Excommunicauimus igitur predictum Adelardum ueronensem episcopum, donec in presentiam sedis apostolice ueniens, de predictorum excessuum qualitate idoneam satisfactionem coram positus exhibuerit; que si contempserit existens interim, existet per omnia communione iure priuatus, pari uinculo  irretiens omnes qui sibi communicauerint, uel contra interdictum nostrum ausu temerario fauerint: unde uos cautos reddere uolumus, si non uultis ipsi eidem secundum regulas sacras subiacere iudicio. Optamus fraternitatem, etc



LXXuI. AD CLERUM uERONENSEM.  Eiusdem argumenti.

IOANNES episcopus uniuerso clero Ecclesie ueronensis.

Experientie uestre notum. esse uolumus, Adelardum episcopum uestrum auctoritate sedis apostolice communione priuatum, quoniam cenobium Nonantule, quod semper apostolice sedis et  nostre ipsius auctoritatis priuilegio munitum nullius inuasionis usurpatione detinebatur, sed solius hucusque abbatis e gremio fratrum electi atque prelati moderamine regebatur, subripuit, suisque usibus, coarctatis extrema egestate monachis, applicauit, et eatenus etiam post frequens interdictum nostrum opprimere, seculariumque manibus dispertitum prodere non formidat, contra sanctorum Patrum regulas, nec non et aduersus apostolice sedis et totius sancte synodi sententiam, in communionem post nostram quoque prohibitionem per missos nostros et apices sepissime destinatam passim recepit, et in cunctis prauitatibus eius conscius et fautor apparuit. Excommunicatum igitur eum scitote, donec in presentiam sedis apostolice ueniens, de predictorum  excessuum qualitate idoneam satisfactionem coram positus exhibuerit. Que si contempserit existens interim, existet per omnia communione iure priuatus, pari uinculo irretiens omnes qui sibi communicauerint, uel contra interdictum nostrum ausu temerario fauerint; unde uos cautos reddere uolumus, si non uultis ipsi eidem secundum regulas subiacere iudicio. Optamus uos, etc. Data Iu Kalendas Maii, indictione X.



LXXuII. AD LANDULFUM EPISCOPUM CAPUANUM.  Monet ut sibi significet an Neapolitanorum dux fedus cum Saracenis initum frangere uelit, et det operam ut idem dux Gauferius et Pulchar una secum Traiectum se conferant, quo ipse est iturus; paratum se ad ea que promiserat, et maiora concessurum, si ipse dux in sententia persistat.


IOANNES episcopus LANDULFO episcopo Capuano.

Studeat sanctitas tua certissime scire si Neapolitanorum dux presentialiter uult pactum Saracenorum irrumpere, et federe Christi, quod in regenerationis unda pepigit, uel a nunc, sicut debitum est, ueraciter inherere: et si quidem talem nunc animum habere cognoueris, hoc nobis presentialiter indicato. Age ut idem dux Neapolitanus, et Guaiferius gloriosus princeps, ac Pulchar prefecturius ad Traiectum una tecum accelerent; ubi etiam nos accedentes, que Deo sunt placabilia, statuemus. Parati  enim sumus non solum que dicta sunt, sed et maiora concedere, tantum ut eiusdem magistri militum sermo ita sit fidelis et stabilis, et omni certitudine premunitus, ut securitas ex utraque parte firma maneat, et sine dubitatione certa persistat. Quod si que repromittunt aut adimplere nolle aut prolongare uelle illos cognoueris, non tibi sit licentia hoc a nostra scientia occultandi, sed quidquid ueraciter sine dolo per omnia indicandi. De his ergo stude presentialiter nos pleniter ac citissime litteris tuis instruere, ut quod deinceps Deus dictauerit, cum ipsius auxilio sine mora incipere et perficere procuremus. De quibus ipse pre ceteris curam arripe, qui nimirum speciali prerogatiua nostrorum uiscerum pre ceteris foueris in antro. Data Iu Kalendas Maii, indictione  X.



LXXuIII. AD PULCHARIM PRAEFECTURIUM.  Eiusdem argumenti.

IOANNES episcopus PULCHARI prefecturio

Si uere utique magister militum pactum Saracenorum proposuit rumpere, hortamur ut Traiectum cum inclyto socero tuo adeas, ubi quoque et nostra reperta presentia, quidquid rationabiliter queritur, quidquid necessarium seu possibile postulatur, gratantissime confestim admittet: sed et ampliora facere nullo modo recusabimus, ut omnes, secundum Apostolum, lucrifacere ualeamus . In quo industria tua tanto sollicitius elaboret, quanto  liquidius sibi per hoc celeste premium a Domino Deo tribui non ignorat. Alioquin aduersus eum, que digne possumus agere, indubitabiliter et indifferenter exercere, Christo propitio, nullatenus omittemus Data Iu Kal. Maii, indictione X.



LXXIX. AD CAROLUM CALuUM IMPERATOREM.  Auxilium contra Saracenos implorat, qui deuastata Campania, omnia Rome suburbana depopulabantur.

IOANNES episcopus ad imperatorem.

Diuina ideo maiestas excellentiam uestram pre ceteris elegit Romani imperii altitudine sublimare, augustalique uoluit diademate coronare, ut Deo  nostro clementer auxiliante potentie uestre brachio triumphali Ecclesiam Christi uoce supra petram uere fidei fundatam tueremini semper, et ab immani crudelique paganorum infestatione, qui nos iam more latronum undique circumdantes omnia nostra igne gladioque deuastant, pio mentis defenderetis intuitu. Sed quia nobis procul existentibus, tot dura et importabilia, pro quibus iam uestram augustalem implorauimus maiestatem, supra modum quotidie patimur, quippe cum tota iam depopulata Campania nil habeamus, nilque nobis, aut uenerabilibus monasteriis, ceterisque piis locis, neque senatui Romano, unde corporaliter sustentari possimus, remanserit: omnibus etiam Rome suburbanis  adeo depredatis, ut nullus in ipsis iam habitator uel cuiuslibet etatis incola uideatur consistere. Pro quibus sane malis innumeris ingenti merore afflicti, doloreque turbati, nec somnum oculis, nec cibum opere capere possumus: sed pro requie laborem assiduum, et pro corporali dapium dulcedine mentis amaritudinem patimur. Idcirco uestram imperialem maiestatem, totius sapientie luce splendide irradiatam, sancta Romana Ecclesia, que religioso uos utero genuit, meo quidem sermone, sed suo uenerabili suppliciter nimis precatur affectu, ut omni dilatione remota, omnique eius cura assumpta, nunc ad suam defensionem et totius patrie liberationem adiutor clemens, defensor potens et saluator inuictus uenire dignemini, quia nisi uestra desideratissima  nobis adfuerit presentia, nullum defensionis auxilium nullumque necessarie salutis remedium poterimus habere. Nos enim, cum omnis sedis apostolice ordine sacro, cum religiosis et Deum timentibus uiris, pro uestre glorie prosperitate, continuaque mentis et corporis salute, omnipotentem Dominum, cuius est salus omnis et uita, totis deprecabimur nisibus, ut nec temporis feruor, nec loci natura insolita, nec molestia quelibet uestro insigni corpori nocitura contingat. Quamobrem nichil horum que sine Dei procul dubio non euenient nutu dubitantes, quin potius in Domini miseratione totis uiribus confidentes, non solum corpoream incolumitatem, uerum etiam et perpetuam anime uestre merebimini adipisci salutem et gloriam. Dignetur igitur piissima  serenitas uestra, clementissime imperator Auguste, pro tante sedis liberatione tantorumque hominum Christi cruore redemptorum saluatione, nostras et Ecclesie nostre preces audire, singultus prospicere et tanti gemitus lacrymas incessanter effusas attendere: quatenus more solito, et solite pietatis uiscere nobis compatientes, opem consolationis citissime petentibus tribuentes, prout opportunum est, nos adiuuare satagatis, quia post Deum unica spes salutis et liberationis nostre fiducia uos procul dubio estis. Ideo per uosmetipsos properantes, congruum et opportunum nobis prebere auxilium non differatis: ut et Dominus, qui elegit uos caput orbis, et dominum fecit, auxilium suum uobis de sancto mittere semper dignetur, amantissime fili. Data uIII  Kalendas Iunii, indictione decima.



LXXX. AD ARCHIEPISCOPUM RAuENNATEM. . Precipit ut cum suis suffraganeis ad concilium accedat.

IOANNES archiepiscopo Rauennati.

Quia iam ad periculosa peruenimus ab Apostolo , quin potius a Domino predicta, proh dolor! tempora: Surgit enim gens contra gentem, et sunt inter alia inimici hominis domestici eius ; creuerunt inopinabiliter mala, et non solum extrinsecus rabie infidelium barbarorum atterimur, sed et intrinsecus peruersitate nequam  Christianorum afficimur. uerum quanto crebrescunt mala prauorum, tanto crescere debent bona rectorum. Que profecto fieri nequeunt, nisi per commune fratrum collegium in idipsum corpore simul et mente conuenientium. Est enim Ecclesia Dei propter concordiam tam uisibilibus quam inuisibilibus hostibus omnino terribilis, et uelut castrorum acies ordinata . Quapropter tam pro ecclesiasticis quibusdam necessitatibus, quam pro statu et pro correctione reipublice, auctoritate apostolica decreuimus reuerendorum fratrum et cepiscoporum nostrorum. Italici regni uniuersale, id est totius prouincie, aduocare concilium; locum autem nusquam ad hoc gerendum aptiorem et faciliorem quam apud Rauennam undique confluentibus inueniri posse perspeximus.  Occurrat igitur alacriter cum suffraganeis suis, quos ipsa conuenire commoneat ad designatam urbem sanctitatis fraternitas, et tanto deesse conuentui, quem scilicet ibidem uIII Kalendas Iulias, celebraturi sumus, nullo modo perferat, quo pullulantia in agro Dominico zizania communi studio radicitus amputentur; et salubrium uirtutum germina socio pro his certamine penitus inserantur. Fratres preterea et cepiscopos nostros qui sub beatitudine uestra degunt ad eamdem uniuersalem synodum hortatu sanctitatis uestre uenire precipimus. Quisquis autem occurrere sanctitati tue forte contempserit, canonicis se nouerit increpationibus procul dubio submittendum, in promptu, secundum Apostolum ; nobis habentibus omnem ulcisci prorsus  inobedientiam. Hanc uero apostolatus nostri epistolam uel exemplaria illius, beatitudo uestra in diecesi sua omnibus indifferenter episcopis parare faciat, ne aliquod possit ab inobedientia excusationis, quod non expedit, uelamen obtendi.



LXXXI. AD ANSPERTUM ET ANTONIUM EPISCOPOS.  Ut Rauennam ad synodum accedant; quod nisi paruerint, minatur eos se excommunicaturum.

IOANNES episcopus ANSPERTO Mediolanensi archiepiscopo, et ANTONIO episcopo Brixiensi.

Quia diuersis ac multiplicibus Ecclesias Dei nobis commissas incommodis perturbatas, rebusque propriis incunctanter priuatas, et earum antistitum  honorem diminutum fore uidemus; ipsarum, secundum Apostolum , sollicitudine quotidiana compulsi, necessario rati sumus pro illarum statu ac pristina redintegratione generalem, Deo fauente, synodum celebrare: quam secundum antiquam consuetudinem cum Rome agere debuissemus, non recusantes tanti laborem itineris, pro suauitate tamen uenerabilium confratrum nostrorum episcoporum, quos in consortium nostrum litteris missis asciuimus, octauum Kalendarum Iuliarum, Rauenne, auxiliante Domino, erimus procul dubio celebraturi. Ad quam uidelicet fraternitatem uestram omni occasione postposita, omnique tarditate pretermissa, his presentibus uenire iubemus apicibus,  quatenus communi multorum fratrum nostrorum consensu atque decreto, Ecclesia Dei nobis commissa proprie dignitatis iura, que a quibusdam inique agentibus sunt usurpata, sub integritate recipientes, malorum omnium tandem securi effecti, ministerium pontificale, quod nimirum pro gregis Dominici nobis commissi salute, Deo largiente, suscepimus, ut dignum est glorificare possimus: quapropter iterato te sermone ad eamdem, ut dictum est, synodum uenire precipimus. Nam si prefato die ad ipsum uenerandum concilium quoquomodo properare forte contempseritis, et pro Ecclesie Christi Dei nostri utilitate, que instanti tempore plurimum est necessaria, debitum nobiscum laborem sumere spreueritis, sciatis pro certo communionis nostre in futurum  nullo modo esse consortes, sed potius canonice auctoritatis censura, utpote transgressores improbos, feriendum atque damnandum. Optamus reuerentiam uestram in Christo bene ualere. Data uIII Kal. Iunii, indictione decima.



LXXXII. AD URSUM DUCEM uENETIARUM.  Inobedientiam accusat, et monetur episcopos uenetie ad synodum Rauenne celebrandam accedere curet, et ipse quoque uel ueniat, uel legatos mittat.

IOANNES episcopus URSO duci uenetie.

Multis esses nimirum iuste correptionis a nobis increpationibus submittendus, nisi apostolica moderatio circa te minus seueritate quam patientia  uteretur. Exceptis enim excessibus illis quos per inobedientiam prius contraxeras, ad extremum etiam legationem beati Petri indignam tuis oculis iudicasti, cum hoc nec gentilis quisquam facile fecisse clarescat: maxime cum ea que dilectioni tue mittebamus, paterna essent monita, non inimici odientis uerbera. Sed ista dissimulantes, innotescimus dilectioni tue nos octauo Kalendas Iulias Rauenne synodum totius Italie sacerdotum celebraturos; cui interesse uolumus et marine uenetie antistites, qui adhuc superesse noscuntur, una cum personis ad episcopatum electis, et illis quas tibi iam per diuersas epistolas significauimus. Quapropter bene profecto facies, si eos ad predictam uenire synodum non impedieris, sed modis omnibus incitaueris.  Non enim ruinam eorum cupimus, absit; sed illius statum reformare prouincie, et quidquid inter eos et metropolitanum questionis et controuersie uertitur, canonice diffinire. Itaque indubitanter ueniant, et tam sancto numerosoque fratrum deesse nullo modo patiantur collegio. Non enim, mihi crede, in aliquo minorati, quod auertat Dominus, sed potius augmentati, Christo propitio, ad propria reuertentur. Sin autem communi omnium decreto, cum Ecclesiam non audisse claruerint, erunt procul dubio quemadmodum sacrosanctum de huiuscemodi precipit Euangelium. Illud autem ipse pro certo scito quia nichil pro ullo mortalium imminui Ecclesie tue cupimus; sed decus et genium tuum ueluti spectabilis,  et Deum timentis uiri, conseruari uolumus et optamus. Unde monemus ut et ipse ad nos Rauennam proficisci ne pigriteris: sin autem, saltem uirum quemquam industrium nobis glorie tue iniuncta legatione fungentem dirigere non detrectes. Data uI Kalendas Iunii, indictione X.



LXXXIII. AD PETRUM ET LEONEM EPISCOPOS uENETIAE.  Ut Rauennam ad concilium proficiscantur, in quo componende sunt controuersie que cum metropolitano nonnullis intercedunt.

IOANNES episcopus PETRO et LEONI episcopis uenetie.

Uniuersale tandem aliquando nos celebrare concilium  multiplex et multifaria nos Ecclesiarum necessitas cogit; et ideo pro hac moderanda uel dispensanda, octauo Kalendas Iulias huius indictionis, totius Italie apud urbem Rauennam conuenire iussimus sacerdotes, ad quorum uidelicet sacratum collegium, pontificio nostro mediante, uestram quoque sanctitatem occurre commonemus, una cum his qui loco sunt episcoporum decedentium subrogati. Et illis nichilominus quos, Urso glorioso duci et uobis scribentes, nostris sepius et expressius significauimus syllabis, atque, ut absolute regulariterque fateamur, omnibus qui se lesos existimant: quos generaliter auctoritate apostolica sanctitas uestra secum properaturos aduocare profecto debebit. Itaque, fratres, indubitanter accedite, ut preter communem  utilitatem que in synodo est procul dubio componenda, quiquid inter fratrem et cepiscopum nostrum, Petrum uidelicet metropolitanum uestrum et predictos, controuersie uertitur, canonicum finem accipiat, et pax et tranquillitas Ecclesiis uestris, sicut condecet, reformetur. Non ergo, karissimi, tam sancto numerosoque fratrum deesse collegio patimini, quia nos, mihi credite, nullius uestrum casum exquirimus; absit. uerumtamen nisi ad hanc saltem presignatam uniuersalem synodum accesseritis, communi cunctorum sententia canonicis legibus subdemini, et pro tanta inobedientia merito puniemini. Est enim, Samuele sancto docente, quasi peccatum ariolandi, repugnare; et quasi scelus idololatrie, nolle acquiescere . Data uI Kal.  Iunii, indict. X.



LXXXIu. AD AQUILEIEUS.  Que de eo sinistre ferebantur, in generali concilio canonice terminanda significat.

Ad AQUILEIEUS [f. Aquileiensem].

Nouimus uestram beatitudinem a nonnullis de quibusdam sinisterius diffamari, quod profecto in synodali est conuentu [f. integrius] interius et perspicacius uentilandum, et secundum sui qualitatem, regulari censura modis omnibus finiendum. Sed credimus, diuina fauente gratia, uos coram positos ita insontes inueniendos, ut ueritas exagitata non de  uobis ceni, quod absit, sed unguenti commoti iucundum reddat odorem; nisi forte absentia procurata uera que dicuntur de uobis comprobet, et penam merito irroget: que si adesset, magistra iustitia forsitan retulisset. Data XI Kalendas Iunii, indictione decima.



LXXXu. AD GUAIFERIUM PRINCIPEM SALERNITANUM. 

IOANNES episcopus GUAIFERIO principi Salernitano.

Quia Neapolitanorum ducis legatos secundum ipsius et uestra scripta prestolati, nec contemplati sumus, iterato excellentie tue scribere cogimur, ut illum a perfidis separatum, piis sancte matris Ecclesie  gremiis restituamus. In quo quia iam plurimum laborasti, industriam tuam item itemque laborare fine tenus exhortamur. Quod si iniquam colligationem statim dirumpere preparatur, cum hoc certissime scierimus, per nosmetipsos ad Traiectum properabimus, et hoc quod queritur et quodue iam promissum est etiam, amplius libentissime largiemur, clariori duntaxat certitudine ac fidei ueritate inter utramque partem composita; ubi quoque tuam sanctissimique Landulfi antistitis, et predicti ducis, nec non et Pulcaris gloriosi prefecturii adesse presentiam cupimus. Et ut agatur solertiam tuam satagere flagitamus. Quod si adeo idem dux secundum duritiam suam et cor impenitens thesaurizat sibi  iram in die ire , ut aut protelare aut penitus sue ipsius et multorum salutis causam contemnere uelit, et hoc ipsum statim cognoscere cupimus: quoniam nobis nec humanum, nec diuinum deficiet prorsus consilium et auxilium; quod plane reddere ei secundum opus suum et secundum fructum adinuentionum suarum . . . . . toto corde desiderant, in aduentu illius exsultent: quia et omnipotens Deus blandus iustis et terribilis apparebit iniustis. uestra itaque dilectissima caritas deuotissimam se super hoc nobis exhibeat, et quousque uires suppeditant, laborare non cesset, ut dum uestris hortatibus hec nostra postulatio ad effectum peruenerit, dignas uobis gratias referamus, et apud sanctos apostolos in orationibus nostris memoriam habeamus. Data III Kalendas Iunii, indictione decima.



LXXXuI. AD CAROLUM IMPERATOREM GEILONEM ABBATEM TORTUTIENSEM EIUSQUE MONACHOS.  Celle Godith, a Desiderio principe fundate sua iura confirmat; quibus addit immunitatem ab omni episcopali iurisdictione anno Christi 877.


IOANNES episcopus, seruus seruorum Dei, spirituali filio nostro glorioso CAROLO imperatori Augusto, ac GEILONI inclyto abbati, dilectisque filiis in Trenorchio monasterio sancte et intemerate, semperque uirginis Dei genitricis Marie, atque pretioso confessori Christi Filiberto largito, sub regula sancti  Benedicti degentibus nunc et futuris temporibus.

Postquam enim, auxiliante Christo, Ecclesie cepit origo, semper impiorum flatibus agitatur. Sed quia nostris temporibus alis imperialibus sustollitur, nos, in quantum ualemus, apostolicis auctoritatibus confirmare debemus. Proinde iuxta petitionem filii nostri precellentissimi imperatoris Caroli, priuilegium huiusmodi auctoritatis nostre eidem monasterio uestris futurisque temporibus indulgemus, concedimus atque confirmamus, ut sicut ipse gloriosissimus filius noster, per deprecationem Desiderii principis, cellam que uocatur Godith in pago uallauensi, in loco qui dicitur uallis Angusta, loco predicto, necne prescriptis sanctis, cum uillis ac facultatibus seu stipendiis concessit, et precepto sue auctoritatis  roborauit atque priuilegio fratrum et filiorum nostrorum episcoporum illarum regionum confirmari fecit: ita sicut in eadem charta nobilitatis quam fecit Desiderius, et precepto filii nostri Caroli continetur, inconuulsa permaneant: ut nullus regum, nemo antistitum uel abbatum, seu quilibet quacunque preditus dignitate, de his que in hoc priuilegio uel in preceptis ipsius filii nostri Caroli continentur, quidquam exinde minuere uel auferre presumat; sed cuncta que prefate ecclesie Godithi oblata sunt uel offerri contigerit, inconuulsa et illibata permaneant. Constituimus alia auctoritate beati Petri, ut ecclesia in ualle predicta constructa, et in honore Saluatoris, eiusque Genitricis dicata, immunis habeatur ab omni dominatione terrena, quia  iniustum decernimus ut gloriosa mundi Regina, que cum Filio iuncta, exaltata est super choros angelorum, humanis subdatur potestatibus. Anathematizamus, igitur, ut nemo antistitum locum sibi uindicare audeat, seu qualibet occasione absolutionis, atque excommunicationis, uel sacre ordinationis adire presumat, nisi ab abbate loci, uel a monachis ibi Deo seruientibus fuerit inuitatus. Ceterum ab omni seculari persona decernimus esse liberum et quietum, ut in preceptis filii nostri Caroli continetur. Si quis autem temerario ausu, magna paruaque persona, contra hoc nostrum decretum agere presumpserit, sciat se anathematis uinculo esse innodatum, et a regno Dei alienum, et cum impiis eterno incendio condemnatum. Scriptum per manum Anastasii  notarii regionarii et scriniarii sancte Romane Ecclesie, in mense Iunio, indictione quinta [decima]. Bene ualete. In plumbo Ioannis pape.



LXXXuII. AD ARCHIEPISCOPUM RAuENNATEM.  Certum prescribit diem quo Rauenne cum omnibus suis suffraganeis adfuturus sit; quod si quis parere contempserit, excommunicationem illi minatur.

IOANNES archiepiscopo Rauennati.

Iter quod pro dissoluendo federe olim a Neapolitanis cum Saracenis inito Traiectum fecimus nos a prefinito die synodi retardauit, sed quia auctore  Deo, ipso discisso, quies aliqua reddita comprobatur, ecce de itinere scribimus nos certissime sexto decimo Kalendas Augustas Rauenne futuros, ubi sanctitas tua per se cum omnibus suffraganeis suis episcopis, quos ipsa conuocare debet, adesse duodecimo Kalendarum Augustarum, omni remota excusatione, procuret; ut communi tractatu communia Ecclesiarum exorta zizania generaliter euellantur. Si quis autem in hac parte collegium uestrum putauerit declinandum, communionis nostre a se nouerit consortium modis omnibus adimendum: nobis procul dubio, secundum Apostolum , in promptu habentibus ulcisci omnem inobedientiam. Data ut supra, indictione X.



LXXXuIII. AD EUMDEM.  Scribit se iussisse ut omnes Italie episcopi, et precipue uenetiarum, ad synodum Rauenne celebrandam accedant.


IOANNI [a 1Kb] archiepiscopo Rauennati.

Scire uolumus gloriam tuam pro multis necessitatibus sancte Dei Ecclesie, sicut iam te non latere credendum est, undecimo Kalendas Augustas istius decime indictionis, Rauenne, gratia sancti Spiritus suffragante, synodum nos cum confratribus et cepiscopis nostris instituisse fore modis omnibus celebrandam. Ad quam sicut nos, multis utilitatibus omissis, nec laborem quidem itineris, nec intemperantiam eris recusantes, occurremus [edit. Rom., occurrimus]; ita omnes hinc et inde uolumus antistites  aduenire, ut quidquid in sancta Dei Ecclesia perperam per zizaniorum satores creuisse dignoscetur, hoc communi tractatu per nostrum commune studium radicitus exstirpetur. Idcirco tuam nobilitatem ignorare non patimur quod episcopos uenetiarum et electos uocatosque episcopos uacantium sedium ad eamdem synodum, sicut iam eos uocauimus, occurri et iterato decreuerimus, ut inter reuerendum quoque metropolitanum uestrum et uos omnis altercatio discutiatur, examinetur, et coram sancta synodo canonice terminetur. Alioquin tam a nobis quam a sancta synodo, si inobedientes iam toties per epistolam uocati exstiterint, tanquam contemptores synodicam sententiam incurrere merebuntur: quia cum sit illinc  Rauennam breuior uia, de labore itineris excusationem habere non poterunt. Data XIu Kalendas Augusti, indictione decima.



LXXXIX. PRIuILEGIUM MONASTERIO ET XENODOCHIO PLACENTINO CONCESSUM. 
[Apud Campi, dell' Hist. eccl. di Piacenza, p. 463.]

IOANNES episcopus, seruus seruorum Dei, ANGILBERGAE dilecte filie imperatricis Auguste, et per te tuo uenerabili monasterio Placentie nouiter constructo in perpetuum.

Omnibus quidem iusta petentibus apostolica sollicitudine,  precipiente Domino, fauere debemus, precipue tamen deuotioni tue, dulcissima ac spiritualis filia nostra Angilberga, olim imperatrix Augusta, quam merito honore atque reuerentia sancta mater nostra Romana Ecclesia, ut dilectissimam et principalem prolem amplectitur semper et refouet. Quapropter monasterium, et xenodochium quod ad honorem dominice resurrectionis, et BB. apostolorum, et martyrum Bartholomei, Sixti, et Fabiani prudenti prouisione a fundamentis nuper Placentie edificare uoluisti, laudabili complectimur desiderio, paternoque affectu . . . Apostolica illud auctoritate, ratum ac stabilitum perenniter instituentes, et ut ab omni impulsione, atque inquietudine quorumlibet infestantium beatissimi Petri tuitione illesum semper  et inconcussum, Domino protegente, permaneat; hoc etiam omnimodo prouidemus et stabiliter decernimus ut uniuersa que ibidem in rebus mobilibus et immobilibus, intus forisque in familiis utriusque sexus, cunctoque ornatu ecclesiastico, atque omni suppellectili semel Domino a uobis distribute sunt, futuris temporibus inconuulsa in eodem sacrato loco persistant omnium penitus diminutiones uel inuasione sopita; in eis etiam familiis, quas ob redemptionem, anime uestre prudenti respectu libertate donastis, uel in reliquum donaueritis, simili modo nos uobis fauemus, aspiramus, et apostolicum prebemus assensum, quatenus et illi secura libertate potiti, et gratia Dei duce sempiterne suscipiant gaudia uite. Consecrationem pono abbatisse loci  ipsius, ut filia deuota petisti. Mediolanensium archiepiscopo concedimus, uel Aquileiensi qui secundum uocem Euangelii per ostium, et canonice ingressus fuerit, cuique etiam reformande pacis studium delegamus cum moderamine discipline, si, quod absit, humano more obortum fuerit ibidem discordie malum. Etsi aliqua pro tempore necessitate malignantium grauedo impulerit, licenter hoc ad sedem apostolicam referre mandamus, ut quod rectius, et prestantius fuerit iudicii sui libramine diffiniat, sopiatque opprimere suprafatum uenerabilem locum. Inter hec Paulo uenerabili episcopo, qui eiusdem urbis placentine presulatum gerit, prebente consensum, ut clerici cuiuscunque ordinis ad numerum duodecim in eodem sancto loco iugiter  deseruiant, missarum solemnia celebrantes, seruato duntaxat in eos episcopi proprii regulari respectu, uocatione scilicet synodica et ordinatione consecrationis, ita tamen, ut in dicto cenobio et xenodochio rebusque ipsorum nullum se nouerit a modo et deinceps ius potestatis habere; neque etiam ad missas celebrandas iuxta Patrum instituta, nisi inuitatus, adueniat. Decimus uero iuris uestri, quas propter Dei amorem uestrorumque bonorum recordationem deuote atque libenter iam dictus episcopus suprataxato uenerabili loco largitus est uolumus ut absque refragratione tam ipsius quam et successorum eius, uelut ipsa instituisti sacro xenodochio perpetualiter  habeantur. Insuper statuimus uobis, et auctoritate apostolica stabilimus, ut iuxta quod nostri precessores suis tibi priuilegiis concessisse et roborasse uidentur, uniuersa que olim diue memorie Ludouicus serenissimus imperator et uir tuus per suam munificentiam augustalibus apicibus tibi dum aduiueret, contulisse probatur, seu etiam et ea que ipsa post modum imperialibus largitionibus, uel etiam quibuslibet iustis acquisitionibus, emptionibus uel commutationibus in proprios, siue iam dicti monasterii tui usus acquisisti, seu in posterum acquisitura es; simulque et ea que ad supplementum eiusdem sacrati loci, et tam regum quam aliorum quorumlibet fidelium donatione uel liberalitate, nunc, uel posthac addita fuisse comprobantur: eodem tenore  et ordine quo tibi uel tuo prenominato cenobio aduenerunt, illibata et inuiolata atque inconcussa permaneant et secundum tue ordinationis statuta persistant. Et si quis, quod non optamus, contra hec statuta in Dei omnipotentis oblata uel concessa seruitium agere tentauerit, uel quippiam horum infringere temerario ausu uoluerit, excommunicationi submissus omni ecclesiastico consortio careat, et nisi se continuo a tali nequitia corrigat, et resipiscat, sancti Petri nostrique apostolatus auctoritate anathematis uinculo innodatus reus in futuro iudicio permaneat, et pro excessu sue tante transgressionis cum Iuda traditore infrunitus, atque rebellis sancti spiritus sententia, qui semper fictum et mendacem effugit, nouerit se habiturum portionem  in gehenna ignis eterni. Scriptum per manum Leonis notarii regionarii, et scriniarii sancte Romane Ecclesie, in mense Augusto, indictione decima. Bene ualete. Kalendis Augusti per manum Ioannis episcopi, missi et apocrisiarii sancte sedis apostolice, imperante domno nostro Carolo, a Deo coronato, magno imperatore secundo, et post consulatum eius anno secundo, indictione X.



XC. AD TICINENSEM EPISCOPUM.  Archiepiscopalia insignia utenda concedit cum facultate uocandi ad suam synodum archiepiscopos Rauennatensem et Mediolanensem.

IOANNES episcopus, seruus seruorum Dei, reuerendissimo  IOANNI S. Ticinensis Ecclesie, etc., in perpetuum.

Superne miserationis ad hoc regiminis curam suscepimus, et apostolice miserationis sollicitudinem gerimus, ut iuste precantium uotis libenti animo habeamus, et libramine equitatis cunctis in necessitatibus positis subuenire debeamus. Nam summe sedis gerentes auctoritatem, de uenerabilium locorum stabilitate, quantum ex diuino adiutorio possibilitas datur, satagere debemus; hoc namque studio et diuina placatur clementia, et laus atque utilitas Christi Ecclesie procuratur. Igitur postulante a nobis tua reuerentia, quantum ea que ad stabilitatis integritatem  et ad profectum honoris sancte tue pertinere noscuntur Ecclesie, cui ex diuina largitate preesse dignosceris, enucleanter perficere studeamus, inclinati precibus tuis per hoc nostrum apostolice auctoritatis priuilegium confirmamus tibi successoribusque tuis omnia priuilegia tam sacrorum pontificum quam gloriosorum Augustorum precepta, que pro honore sancte tue Ecclesie, et rerum omnium mobilium et immobilium stabilitate collata sunt; nec non et apostolica censura statuimus ut secundum sacros canones, Spiritu Dei conditos, clerici uel sanctimoniales, aut uidue sub tua tueque Ecclesie cura et sollicitudine stare debeant, nullusque tam sacri ordinis preditus honore quam etiam secularium minister dignitatum, quocunque modo eos  easque ad publicum pertrahere iudicium, aut ob hoc res illorum illarumque in bannum ponere presumant; sed equo iudicio specialique presentia tua successorumque tuorum de quibuscunque causis uel negotiis que secundum temporis qualitatem acciderint, iustitiam iudiciumque faciant. Sancimus etiam ut monasteria que intra tue diecesis fines consistunt, sub tuo et eorum qui tibi successerint iure canonico permaneant in perpetuum uidelicet, et consecratione abbatum uel abbatissarum, et in eorum earumque criminum discussione; ita sane ut nulli in eisdem uenerabilibus locis, quoties opportunum fuerit, sine tua tuorumque successorum prouidentia atque consensu fiat electio, sicut canonica iubet auctoritas, saluo scilicet in omnibus sedis apostolice priuilegio  speciali; harumque tenore precipientes ut monasterium S. Donati, fundatum a Luitprando episcopo, decessore tuo, in loco qui dicitur Scogialo, cum omnibus rebus mobilibus et immobilibus secundum testamenti sui seriem collatis, et aliud monasterium S. Marie positum in Cariata, que iuri Ecclesie tue procul dubio et pertinere uidentur, te successoresque tuos perpetuis temporibus iurisdictionem tenere habereque decernimus, et quamuis in alienis parochiis consistant, apostolica iubemus auctoritate in omnibus que ibi agenda uel ordinanda erunt, liberam sine alicuius contradictione habeas potestatem; presbyteros uero et monachos predictorum omnium cenobiorum ad tuum canonicum, prout ecclesiastica necessitas exegerit, sine alicuius contradictione statuimus  uenire concilium. Quod si aliqua in eisdem monasteriis precepta, que canonicis in aliquo regulis obuiare uidentur, fuerint reperta, maior hoc canonice factum [a 1Kb] ab illis habere auctoritatem decernimus. Ita etiam de cemeteriis que intra uel extra ciuitatem Ticinensem consistunt, precipimus ut sub tue Ecclesie cura et potestate antistitis, absque alicuius controuersia permaneant. Sancimus etiam apostolica auctoritate largiendo tibi tuisque successoribus crucem habere quocunque uolueris ferre, pallium quoque similiter concedimus, nec non album equum coopertum equitare in ramis palmarum, et secunda feria post Pascha. Sancimus etiam ut secundum  tenorem capituli decimi, quod synodali decreto Rauenne statuimus per indictionem decimam, nullus unquam, cuiusque dignitatis aut potentie, homo, quasi sub obtentu hospitalitatis, in tuo uenerabili episcopio, aut in dominus sacerdotum tuorum, et omnium clericorum sine tua tuorumque successorum uoluntate applicare presumat. His ita prelibatis decernimus ut si humana contradictione tue sedis episcopus ex hoc mundo migrauerit, de proprio clero quem idoneum pre ceteris clerus et populus repererit, potestatem habeat secundum statuta uenerabilium Patrum, et Romane sedis antistitum, nulla seculari contradicente potentia, eligendi episcopum. Quod si fortasse in eadem plebe, quod minime credimus, tante sedis honore dignus repertus non fuerit,  tunc si alter de altera Ecclesia canonice prouidendus est, consensu tamen et uoluntate ipsius plebis nonnisi antea electus ordinetur antistes. Atque in his partibus mala molestaque consuetudine a quibusdam sacras leges ignorantibus clericalis ordinis uiros sub iugo seruitutis post consecrationem teneri, famulosque uelle uocari audiuimus, quod dici nefas est. uolumus atque expresse iubemus ut sicut is qui nullius unquam conditionis fuit, ita etiam et ille cui ad hoc officium suscipiendum morum dignitas suffragauerit, nullius uiri uinculo postmodum teneatur astrictus. Quia humana lege non debet arctari, quem diuina gratia ad tantam sacri ordinis dignitatem prouehere dignita est. Precipimus etiam ut in omnibus mobilibus et immobilibus, rebusque sancte  tue Ecclesie pertinentibus, hominibus quoque utriusque sexus, tam liberis quam seruis, nullam a quoquam contrarietatem aut fortiam nullam uiolentiam aut inuasionem absque legali calculo aliquibus fieri. Confirmamus etiam sancte Ecclesie tue xenodochium fundatum intra Ticinensem ciuitatem iuxta ecclesiam S. Marie que dicitur Minor, quod filius noster dominus Carolus imperator Augustus eidem Ecclesie, a qua iniuste subtractum fuerat, legaliter per precepti sui paginam restituere curauit, ut sibi iure ac ditione tua tuorumque successorum sine aliqua refragatione perpetualiter maneat; immunitatem etiam ipsius ecclesie secundum imperialia precepta statuimus, et hoc nostro apostolico priuilegio inconcussam stabilemque manere iubemus.  Si quis autem temerario ausu contra huius nostre apostolice preceptionis seriem pie a nobis et canonice promulgatam uenire agereque tentauerit, et omnia que superius statuta sunt, tue sancte ecclesie fine tenus non obseruauerit, sciat se domini nostri apostolorum principis Petri anathematis uinculo innodatum, et cum diabolo et eius atrocissimis pompis, atque cum Iuda traditore Domini Dei et Saluatoris nostri Iesu Christi, eterno incendio concremandum; et qui pro intuitu custos, obediens atque obseruator huius nostre salutifere preceptionis exstiterit, benedictionis gratiam et celestis retributionis eterna gaudia a iusto iudice Domino Deo nostro consequi mereatur. Scriptum per manum  Leonis scriniarii S. R. E. in mense Septembris. Bene ualete. Datum est hoc nono Kal. Septembris, per manum Leonis episcopi missi et apocrisiarii S. sedis apostolice, imperante domno Carolo coronato magno imperatore. Et ut certius appareat hoc nostrum priuilegium, et inconcussum permaneat, sigillo nostro iussimus insigniri. Anno II. Post consulatum eius anno II, indict. XI.

Zacarias humilis episcopus sancte Ecclesie Anagniensis in hoc priuilegio consensi et scripsi.

Petrus episcopus Forosemproniensis Ecclesie in hoc priuilegio consensi et scripsi.

Laurentius humilis episcopus Campanie Ecclesie consensi et scripsi.

Leo humilis scriniarius et notarius S. R. E. et  cum iussione reuerendissimi D. Ioannis pape scripsi, et aliis roborandam protuli, et est sigillatum sigillo plumbeo magno impresso, habente imaginem sanctissimi olim pape Ioannis, cum litteris infrascriptis similibus, uidelicet: Ioannes papa.



XCI. AD LAMBERTUM GLORIOSUM COMITEM.  Significat Romanorum procerum obsides dari non posse; monet ne ad Urbem ueniat, quia ipse eum excipere non potest.

IOANNES episcopus LAMBERTO glorioso comiti.

Remeantibus nobis, Deo preduce, Romam, conuocauimus totam Ecclesiam, et illud quod nobis de obsidibus Romanorum procerum dandis edixeras, in  conuentu fidelium sancte Dei Ecclesie necessario contulimus: sed. heu! quid dicam? cum tantum totam eamdem Ecclesiam contra nos incitauerimus, ac si pro melle eam felle potasse uideremur. Romanorum filios sub isto celo non legitur fuisse obsides datos, quanto minus istorum qui fidelitatem augustalem et mente custodiunt et opere, Deo iuuante, perficiunt? Precipue cum nos miseremur [f. dubitemus] si hoc ex augustali iussu processerit, et ipsum imperatorem non credamus suum nos uelle secretum latuisse. Tale quippe consilium non alius adinuenit, nisi ille qui hanc terram conturbare molitur, et ineffabile damnum populo Dei generare uersutis fraudibus machinatur; qui pacem et quietem odio habet, et dissensionibus utique gaudet. Quamuis  antea Romani ouilis senatus mortem eligant, quam hanc inauditam et pessimam rem fieri quocunque modo consentiant. Quapropter, quia omnino est impossibile, et tale quid omnis inclytus audiens in maximam suspicionem prorupit, atque simpliciter non fuisse dictum modis omnibus estimauit: mandamus dilectioni tue, quam absentem sicut presentem amplectimur, ut huc nullo modo fatigeris, quia modo te nullatenus recipere possumus, nec tectum aliquid nunc agendum fore necesse putamus. Cum autem, Deo iuuante, ad unam concordiam et unam quietem reipublice causa redierit, et litis figmenta, que tanquam telas aranearum putamus contra Augustalem maiestatem oborta, sopita exstiterint, nos et nobilitatem  tuam recipiemus, et ea que ad communem utilitatem pertinere cognouerimus, tecum et tractare, et utpote cum tante prudentie uiro peragere summa dilectione curabimus. Antea autem nullo modo te uenire oportet, quia nullo modo te, sicut diximus, recipere, fili carissime, possumus. Data XII Kalendas Nouembris, indictione XI.



XCII. AD WIDONEM EPISCOPUM INIuENSEM.  Causam Leontardi cuiusdam, qui homicidium cum aliis commiserat, ei delegat; hortatur, ut quoniam grauissimam illi antea penitentiam constituerat, modo leuiorem constituat.

WIDONI episcopo Iniuensi.

Leontardus quidam tue dieceseos homo, singultibus  et gemitu tritus sanctam sedem apostolicam et nostram humilitatem adiit, referens se primo quidem homicidii incidisse reatum, et a sanctitate tua penitentiam accepisse, quam et peregerit; et ea peracta, miserationem et reconciliationem ecclesiasticam tuo iudicio promeruerit. Post uero cum aliis suis conciuibus quosdam predones publica sanctione iussus sit insequi, ut si eos capere potuissent, modis omnibus interimere non admitterent. Contra quos iste cum aliis proficiscens, asserit quod uno ex illis capto, oculos comprehensores eius eruerint, ac per hoc ipse predo nefandus uitam finierit. Hoc itaque facto, prefatus Leontardus penitentiam suscepturus, ad tuam presentiam ueniens, huiuscemodi dixit se fuisse tuo iudicio iudicatum: sanctam uidelicet  communionem nisi ad exitum uite non percepturum; carnes et uinum, exceptis diebus Dominicis et sanctorum festiuitatibus, non sumpturum; comam non rasurum, uxorem non accepturum; cum hominibus non conuersaturum; in cinere et cilicio gemiturum; seruis rebusque suis non dominaturum; seniorem beneficium non habiturum, et aliis his similibus forte fruendis non fruiturum. Que omnia audientes, et intimo corde pensantes, inuenimus aliquid grauius te quam expediit, si ita est, iudicasse. Huius rei gratia omne huius iudicium tibi dimittimus, et ut nostra super hoc uice ad mitiorem in eo proferandam sententiam perfruaris, modis omnibus exhortamur: quatenus pro amore apostolorum et nostro, et laborem itineris, et lacrymabilem predicti latoris intentionem,  uel penitentie amaritudinem omnino considerans, mitius cum eo agere non detrectes, et eo quod ad sanctos apostolos fecit confugium in his que oportuerit, ne forte, in desperationem labatur, misereri illius nunquam omittas; quia Dominus, sicut per prophetam loquitur, misericordiam uult, et non sacrificium . Ideoque monemus, rogamus ut misericordiam ei impendas, quatenus de impensione misericordie audientes, sanctitati tue multimodas gratias referamus. Optamus sanctitatem tuam in Christo bene ualere. Data III Kal. Nouembris, indictione XI.



XCIII. AD CAROLOMANNUM REGEM [a 1Kb] .  Dolet de Caroli imperatoris obitu, hortatur ut promissa pro Romane Ecclesie dignitate impleat: legatos se missurum pollicetur: eius precibus Theotmaro archiepiscopo pallium mittit; quem apostolice sedis reditus, quos apud Baioariam habet, Romam annuatim transmittere iubet.


CAROLOMANNO.

Apicibus igitur, gloriose fili, uestre dilectionis susceptis cum parte gratulationis, uestra incolumitate prosperitatisque successu; Caroli imperatoris morte audita, nimio tristitie fateor merore ex latere sumus attriti sed subito undam mentis nostre cogitatione ad diuinum iudicium aliquatenus sustollentes, in illud Apostoli obstupefacti cogimur uoce  erumpere, dicentes: O profundum diuitiarum sapientie et scientie Dei! quam inscrutabilia sunt iudicia eius, et inuestigabiles uie eius! Quis enim cognouit sensum Domini? aut quis consiliarius eius fuit?  Quod idcirco dicimus quatenus sedula cordis meditatio humane fragilitatis in hoc mari magno cursum uite instabilis intueri non desinat, atque ad ea gaudia que sunt fixa et immobilia, nostra actio, gratia Christi duce, anhelare contenta bonis operibus nunquam desistat. De causa sane uestri ad nos aduentus, uestraque sublimissima promissione, Romane Ecclesie supra omnes qui fuerunt ante uos, eiusdem exaltatione, cum hoc opere compleueritis, aderit ille uestri retributor, qui per controuersiam iuramenti confirmans modulos humane  locutionis, ait: uiuo ego, dicit Dominus, quia glorificantes me glorificabo . Dum a colloquio, ut dicitis, fratrum uestrorum fueritis reuersi, legatos ex latere nostro ad uos solemniter dirigemus, cumque pagina capitulariter continente ea que uos matri uestre Romane Ecclesie uestroque protectori beato Petro apostolo perpetualiter debetis concedere. Quibus peractis, demum rursus ordinabiliter et honorifice mittemus, qui uos cum tota decentia, utpote tantum regem ad limina apostolorum ductare studeant, unaque conuenientes de statu reipublice totiusque Christiani populi saluatione salubriter tractare, Deo opitulante, ac ordinare ualeamus. Inter que, queso, fili carissime, quoque [edit. Rom., quotquot] infideles nostros nostreque uite insidiantes,  quoquomodo uel significatione poteritis cognoscere, nullum apud uos uestrosque fideles ualeant aliquatenus locum uel aditum inuenire, ne immunda eorum presentia aliqua consortii macula regium culmen contagiet. Pallium uero, uestra petitione inclinati, Theotmaro archiepiscopo consuetudinaliter dirigentes, optamus ut hoc decore interius fulgeat in oculis interni iudicis, quo nitet exterius humanis obtutibus, cuique, queso, committite ea que apud Bagoariam beatus Petrus apostolus habet, uti nobis annualiter reditus eius Romam transmittat. Data mense Nouembri, indictione Xu.



XCIu. AD THEOTMARUM ARCHIEPISCOPUM IUuANNENSEM.  Pallium ei concedit: mandat ut reditus quos Romana Ecclesia apud Bagoariam habet, Romam mittat.


THEOTMARO archiepiscopo Iuuanensi.

Idcirco tuam fraternitatem tanto pallii decore studuimus decorare, ut, Christo opitulante, et ante Dei oculos bonis et sanctis actibus polleas, et sancte Romane Ecclesie, a qua potus preclari poculi sumis, deuotus semper fidelis existas, eius in futurum effectus particeps, cuius locata perpetualiter fundamentis consistit, et apud Carolomannum regem dilectum filium nostrum quotidianus interuentor pro Romana Ecclesia hortamur existas. Inter hec ea  que beatus Petrus apostolus apud Baioariorum terram iure proprietatis possidet, tue industrie sagacitatique committimus, quatenus amodo et deinceps annuos eorum reditus Romam sine mora transmittas. Data mense Nouembri, indictione XI.



XCu. AD EDEREDUM ARCHIEPISCOPUM ANGLORUM.  Laudat eius pium erga sedem apostolicam animum, dolet de aduersis: monet ut pro Ecclesia fortiter se gerat; ostendit uxores non esse dimittendas; nuntiat se ad regem scripsisse, ut debito eum honore prosequatur; demum eius Ecclesie priuilegia confirmat.

Reuerendissimo et sanctissimo confratri nostro EDEREDO archiepiscopo gentis Anglorum.

uestris relectis apicibus, quanta uere dilectionis  et sinceritatis fides, qua Christum Deum uestrum proximumque diligitis, in uobis consistat et pia deuotione circa sedem apostolicam ferueat, euidenti duntaxat intellectu perspicimus; cum more antecessorum uestrorum, et causas uestre Ecclesie necessarias nostro presulatui, quasi suo doctori referre, et a sede apostolica super quibusdam suis quas patitur aduersitatibus consultum, et auctoritatis munimen accipere quesistis; in qua Deus omnipotens totius Ecclesie posuit fundamentum. Et quia dura quedam in presentis seculi uita, que uere tentatio est super terram, positi quotidie sustinetis, non solum flemus nostra, que similiter patimur, sed condolemus et uobis, talia, proh dolor! patientibus, quoniam omni iam mundo in maligno posito, multis  ubique aduersariis aduersus Christi famulos existentibus, quanto maiores, et supra modum crebriores tentationes quotidie imminuerint circa nos, tanto Christi freti solatio ualentiores esse debemus; nostra sacra narrante serie: Beatus uir qui suffert tentationem, quoniam cum probatus fuerit, accipiet coronam uite, quam promisit Deus diligentibus se; ipseque Deus benedictus in secula, qui non patietur nos tentari supra id quod possumus , dicente Apostolo: sed faciet cum tentatione prouentum, ut possimus sustinere . Nos tamen pro instantis temporis necessitate hortamur et monemus fraternitatem uestram ut, omni seculi timore postposito, sicut idoneus Dei minister opponas te murum pro  domo Domini et zelo illius accensus, non solum regi, sed omnibus in ea peruerse aliquid agere uolentibus, strenue resistere non pretermittas, honorificans ministerium tuum, quandiu diuina sineris uoluntate summo sacerdotio fungi, populumque Domini tibi commissum sancte doctrine pabulo pascere, sacerdotes scilicet et ecclesiasticos uiros ac feminas, nec non uiduas et sanctimoniales, iuxta ordinem suum pro uiribus regere tuerique, ut pastor idoneus coram Domino appareas prompta mente procures: quoniam nos apostolice sedis apicibus admonere exhortarique curauimus regem uestrum, ut tibi pro Iesu Christi Domini nostri amore in omnibus que sancte Ecclesie tibi commisse utilia sunt obediens et adiutor deuotus, sicut antecessores suos  piissimos reges Anglorum, narrante historia, fuisse recolimus, existere non pretermittat; si et regnum sibi temporaliter concessum uoluerit retinere securum, et uitam postmodum regni percipere sempiterni. His autem quos asseris uxores proprias contra preceptum Domini relinquere, precipimus neque uirum ab uxore neque uxorem a uiro, nisi causa fornicationis discedere: quod si ob hoc discesserit, manere innuptum uel innuptam, aut sibi mutuo reconciliari, quoniam dicente Domino: quod Deus coniunxit, homo non separet ; et ideo cum priorem legitimo sibi matrimonio iunctam quisquam deserere nequeat nulla ratione illi prorsus conceditur aliam, uiuente priore, conducere; quod si fecerit, et non emendare sub satisfactione studuerit,  ab Ecclesie consortio maneat separatus. Sed neque de propria cognatione secundum sancti precessoris nostri Gregorii doctoris gentis uestre decretale statutum  cuiquam ducere permittas. Nos namque sedis tue priuilegium, quam uice beati Augustini a sancto Gregorio pro multorum salute et conuersione illuc directi regis, illibatum tibi uolumus procul dubio conseruare, et ut ab omnibus ordinibus, tam ecclesiasticis quam secularibus, custodiatur in perpetuum, secundum ipsius sancti precessoris nostri Gregorii [forte deest statutum, aut quid simile] cuius sapientie radius Ecclesiam Christi per orbem diffusam irradiat, sancimus atque precipimus. Et quidquid aduersi a quocunque homine de parte tua nobis fuerit relatum, ante ueram  cognitionem nullatenus credimus; quin potius etiam regem uestrum admonuimus, ut dignum honorem tibi pro amore Iesu Christi Domini nostri impendat, et omnia priuilegii tui iura perpetua stabilitate et conseruare ac indiminuta custodire procuret, si gratiam et benedictionem sedis apostolice, sicut antecessores eius bene faciendo habere meruerunt, pari modo uoluerit iste habere. Data ut supra.



XCuI. AD ATHANASIUM EPISCOPUM NEAPOLITANUM.  Commendat zelum fidei quem ostenderat aduersus Sergium Ecclesie Dei hostem: hortatur ut in dies magis pro Ecclesie sibi commisse defensione laboret; Petrum diaconum ei commendat.


Reuerendissimo et sanctissimo ATHANASIO episcopo sancte Ecclesie Neapolitane dilecto confratri nostro.

Innumeras gratiarum actiones uestre Deo dilecte agimus almitati, dignisque apostolico uos ore laudibus pre ceteris merito collaudamus, quoniam secundum Domini uocem dicentis: Si oculus tuus, uel manus tua scandalizat te, erue eam, et proiice a te , fratrem tuum erga Ecclesiam Dei impie agentem [a 1Kb] , et circa Dominum non recto itinere gradientem, uelut secundum Holofernem, sancta Christi Dei nostri ausu temerario impugnantem; et hereditatem patriam more sacrilego persequentem, tanti honoris regimine indignum iudicans, ultionis diuine  percutere iaculo studuisti: nec pepercisti carni tue propter Dominum dicentem: Qui diliget patrem, aut matrem, aut fratrem plusquam me, non est me dignus ; in quo nimirum uos Deo per omnia dignos fore cognoscimus, quia membrum corporis tui multo contagio fetens libenter abscidere proculque abiicere sanctitas tua fideli deuotione curauit: et quia nuncusque uiris secularibus secundum se, et non secundum Deum in urbe Neapolitana principantibus, multa scandala et perturbationes multas, homicidia et oculorum erutiones intra eam uel foris peragentibus, dignum Deo de his iuste iudicante, peractum est ut iniqua iam cessaret dominatio, finem haberet peccatum et consurgeret uir de domo Domini, qui timorem Dei pre oculis habens regat  populum Christi in omni iustitia et sanctitate, in omni ueritate et mansuetudine, ut pastor idoneus, et non uelut mercenarius deserat et disperdat: et ideo ea que uestre dignitati uel honori congrua ac necessaria sunt, perpetua nichilominus stabilitate confirmamus; tantum ampliori nunc studio curaque multiplici pro defensione sancte Dei Ecclesie tibi commisse stare ac desudare, quatenus salua securaque consistat, ut procures, his nostris apostolicis prudentiam uestram exhortamur apicibus. Nos namque, aliis omnibus mancosis datis, mille quadringentos uobis dare debemus, quos uestre dilectioni aut initio Quadragesime aut in die sancte Resurrectionis uobis procul dubio dirigemus. Porro hunc  Petrum uenerabilem diaconum uestrum, quia eum uestre Ecclesie, et ciuitati Neapolitane in omnibus fidelem esse cognoscimus, uobis in omnibus commendamus, et pro nostro eum amore benigne semper retinere dignemini. Data ut supra.



XCuII. AD NEAPOLITANOS.  Laudat eos quod, zelo diuino accensi, Sergium a se abiecerint, et Athanasium episcopum sue reipublice rectorem elegerint: precipit ut ei pareant, offerens se una cum ipso eorum commodis consulturum.

Omnibus eximiis iudicibus, et uniuerso populo Neapolitane ciuitatis.

Quanta uere fidei deuotione circa Deum creatorem  et saluatorem mundi atque erga Ecclesiam Christi ferueatis, luce clarius ecce cognoscimus, cum tante impietatis uirum, perditionis scilicet filium, et totius iniquitatis uas uobis inique dominantem Sergium nempe magistrum militum, secundum uidelicet Holofernem, zelo repleti diuino, abiicere ac uelut membrum fetidum a corpore Christi abscidere, proculque abiicere studuistis, secundum Domini preceptum dicentis: Si oculus tuus, uel manus tua scandalizat te, erue eam, et proiice a te ; et quia illo abiecto, pastorem et episcopum animarum uestrarum, Athanasium uidelicet, dilectum confratrem et unanimem filium nostrum habere iudicem elegistis, innumeras uestre dilecte prudentie et unanimitati gratias agimus quoniam, sicut Dei ministri,  iram Domini exercituum, que iam meritis imminebat illius, in eo ulcisci procurastis, qui nimirum multa et inaudita mala plus quam omnes patres suos in ciuitate Neapolitana et in finibus nostris nequiter facere non dubitauit, cum innumeram hominum multitudinem, infantum et mulierum cateruam gladio, fame atque captiuitate crudeliter peremisset. His igitur nostris apostolicis litteris nobilitatem uestram, filioli mei, monemus atque hortamur ut prefatum Athanasium confratrem nostrum uenerabilem episcopum uestrum, sicut diuina inspiratione docti loco rectoris habere elegistis, fideli mente ac deuotione cum omni honore habere studeatis: quoniam nos cum illo in omni uestro adiutorio, in omni uestra utilitate prompti existimus,  parique uoto uos adiuuare desideramus; tantum state uiriliter obedientes illi in omnibus, uelut filii karissimi. Porro quia iam, aliis omnibus datis mancosis, mille quadringentos uobis dare debemus, ne turbemini, quia eos uel in initio Quadragesime, uel in die sancte Resurrectionis uobis procul dubio dirigemus. uos tantum ut filii karissimi aduersus infideles et communes inimicos totis uiribus pro defensione Ecclesie Dei desudare satagite, quatenus et Dei gratiam et nostram semper benedictionem habeatis. Bene uos optamus in Domino. Data ut supra.



XCuIII. AD LAMBERTUM COMITEM.  Scribit se in Galliam uelle proficisci, ideo sub excommunicationis pena precipit ne se absente Romane Ecclesie territorio uel Rome aliquod damnum inferat.


Nobili uiro LAMBERTO glorioso comiti.

Sagacitati ac prudentie uestre notum esse uolumus quia non solum pro assiduis paganorum infestationibus, quas ecce iam biennium, nemine defensionis nobis prebente solatium, patimur, sed etiam pro innumeris et supra modum grauibus oppressionibus que nobis una cum Dominico grege diuinitus commisso in pace, quam Christus Deus noster se diligentes habere iubet, consistentibus, ab aduersariis illata sunt et quotidie inferuntur, in gremio sedis apostolice, que caput est orbis et omnium  mater fidelium, quiete ac securiter manere nobis minime licet. Ideo Franciam per iter marinum proficisci, gloriosumque Carolomannum regem adire, atque optatam illius contemplari presentiam cupimus, pro salute scilicet ac defensione terre sancti Petri, et totius Christianitatis suppliciter deprecantes: quatenus Dei omnipotentis solatio, et regia uirtute nobis, prout opportunum est, solati ante possimus salubri prosperoque successu regere atque tueri territorium, et populum Domini pretioso cruore redemptum, ne pro aliquo eorum per nostram desidiam uel incuriam pereunte, districtam Domino cogamur reddere rationem. Ideo monemus et his nostri apostolatus litteris dilectionem uestram pio intuitu exhortamur ut nobis abeuntibus Franciam  pro defensione sancte Dei Ecclesie et reipublice stabilitate nullam contrarietatem uel inimicitiam exerceatis in toto territorio principis apostolorum, neque urbis Rome, que est ciuitas sacerdotalis et regia, per sacram beati Petri sedem, aliquas aduersitates uel insidias preparetis, neque faciatis, facereque uolentibus ullo modo consentiatis. Quia si per uos aut per uobis subiectos homines eadem urbs Roma perturbationem aliquam uel dehonestationem habuerit, uel aduersa quelibet sustinuerit, pro certo scitote quia canonicis uos correptionibus cum uictrici sancti Spiritus auctoritate omnimodis redarguemus, et ab apostolice sedis communione merito separabimus. Data ut supra.



XCIX. AD LANDULFUM EPISCOPUM CAPUANUM.  Monet ut consentiat cum Athanasio episcopo Neapolitano ad Ecclesie Romane defensionem: et curet pactum cum Amalfitanis factum, ab ipsis obseruari.


Reuerendissimo et sanctissimo LANDULFO episcopo Capuano.

Quanto studio tua dilectio tuaque benigna fraternitas erga defensionem ac liberationem obsequiumque sancte Romane Ecclesie, cui, Deo auctore, culmine presidemus, laborauerit, totisque nisibus cordis in parte nostri operis desudauerit, sedula reminiscimur procul dubio recordatione, tuaque ob hoc retributio tam apud Deum quam apud nos erit in promptu indubitanter parata. Quapropter, quia te ualde idoneum in  tantis habemus expertum, monemus atque hortamur esse unanimem cum Athanasio Neapolitano episcopo in causa presenti Romane Ecclesie, quoniam liquidum [edit. Rom., liquidum et scriptum] in Salomone didicimus: Funiculus triplex difficilis erit , eidemque nostro hortatu et admonitione in omnibus fraternus auxiliator existere nunquam desinas; inter hec tua benigna fraternitate, et dilecti filii nostri Guaiferii principis, mediante, pactum in decem millium mancusorum [al. mancosorum] cum Amalfitanis catenus fecimus, ut a Traiecto usque Centumcellas nobis nauali labore indesinenter auxilium ferrent. Sed hactenus id in nullo demonstrauerunt: insuper quedam studio calliditatis  astruunt, quia utriusque abbates, Ioannes uidelicet ac Anastasius, quos illuc ex nostra parte direximus, non in decem millium tantum mancusorum, sed in duodecim millium plaitasse, quod iidem abbates coram nostra presentia non se fecisse iureiurando refellunt. Ideoque uestra eos prudentia et ab hac iniusta petitione compescat, et in seruitio salubri commonitione confirmet, quatenus nostra benedictione potiti, animo et corpore ex Christo Domino salui existant. Data ut supra.



C. AD GUAIFERIUM PRINCIPEM SALERNITANUM.  Hortatur ut in sua integritate perseueret, et Amalfitanos corripiat, quod auxilium nauale non miserint, et nimia calliditate in se utuntur.


Amantissimo filio GUAIFERIO principi.

Deuotionem igitur animi tui ex die qua te cognoui paucis uerbis explicare non possum? Hoc tamen ueraciter scimus quia [edit. Rom., apud Deum et apud, etc.] apud nos tibi omnia salua reseruantur tempore opportuno. Idcirco monentes hortamur et rogando iubemus uti in semel tua percepta bonitate perseueres. Quoniam scriptum est: Non tardat Dominus promissum suum, donec adimpleatur quod locutus est ; et ideo nosse gloriam tuam cupimus quia ex parte Amalfitanorum nullum nobis iuxta condictum placitum studuerunt prebere adiutorium nauali certamine a Traiecto usque Centumcellas. Insuper quadam calliditate asserunt non in  decem millium tantum mancusorum, sed et in duodecim millium fuisse nostram promissionem: quod uerum nullo modo constat, cum et ipsi abbates quos illuc pro nostra parte direximus iureiurando non se dixisse fateantur. De his uero aliisque similibus, quantum in nobis est, per gloriam tue nobilitatis correptionem omnemque speramus studii emendationem; quod, queso, facere mature acceleres. Optamus. Data ut supra.



CI. AD ARCHIEPISCOPUM EBREDUNENSEM.  Reprehendit quod alium episcopum, preter eum quem clerus et populus elegerat, in uenciensi Ecclesia consecrauerit: precipit ut cum utroque Romam ueniat.

 Reuerendissimo et sanctissimo ARIBERTO archiepiscopo Ebredunensi.

Si canonica in consecrandis episcopis statuta seruasses, nunquam, sicut auditu didicimus, et quodam diacono, nomine Waldeno, super tuam dilectionem reclamante, se canonice a plebe et populo uenciate electo, et a tua sagacite abiecto, de consecrato controuersia quelibet nasceretur, qua uestra merito reprehenderetur fraternitas. At nunc, quia mortuo uenciensi episcopo, non prefatum sacerdotem, quem, ut dictum est, clerus et populus ciuitatis elegerat, pieque memorie Carolus imperator suo consensu firmauerat, consecrasti, et eodem [f. sed eodem, HARD.] Augusto de presenti uita  subtracto alterum non iuxta normam canonicam electum ex aduerso uenientem, nec per ostium sed aliunde intreuntem, tuo tantum libitu ordinasse accusaris. In quo te non leuiter incurrisse omnino uidemus, quia dicente predecessore nostro papa Celestino : Nullus inuitis detur episcopus; cleri, plebis, et ordinis consensum et desiderium requirere debuisti. Cuius etiam auctoritate clerici habent facultatem resistendi, si se uiderint pregrauari: ut quos sibi ingeri ex transuerso cognouerint, non timeant refutare; quoniam etsi non debitum premium, uel liberum de eo qui eos recturus est debent habere iudicium. Nam et sancto Leone dicente : Nulla ratio sinit ut inter episcopos  habeantur, qui nec a clericis sunt electi, nec a plebibus expetiti. Unde cum sepe questio de male accepto honore nascatur, quis ambigat nequaquam istis esse tribuendum, quod non doceatur fuisse collatum? Eodem etiam capitulo 35 Canonum suorum iubente : Nullus, ut dictum est, non petentibus est ordinandus antistes, ne ciuitas episcopum non optatum aut contemnat aut odiat; ac per hoc fiat minus religiosa quam conuenit, cui non licuit habere quem uoluit. His ita statutis, ne in Ecclesia Dei tibi commissa scandalum maneat uel schisma existat, dilectioni tue iubemus ut cum eodem a te consecrato episcopo, et illo qui se canonice asserit fuisse electum, de presenti Romam uenire procures, quatenus  in presentia nostra et sedis apostolice tanti causa negotii diligenter inquisita et examinata legitimum, Deo fauente, finem percipiat. Obedire igitur te oportet huic nostre preceptioni pro Ecclesie Dei pace directe. Nam si aliter feceris, scito quia nos talem illicitam presumptionem impunitam nullatenus relinquemus. Data ut supra.



CII. AD CUNIPERTUM COMITEM.  Precipit ut bona Romane Ecclesie que occupauerat, restituat.

Dilecto filio CUNIPERTO glorioso comiti.

Auditu didicimus, etiam et ueraciter scimus,  quod cortem sancti Petri, que est in Aluiscutia, contra Deum et nostram uoluntatem teneatis inuasam, et unde censum ac functionem annuam ecclesia principis apostolorum pro luminariis habere solita erat, nunc uestra fortia et auaritia faciente, nil recipere nilque potest habere. Unde ex auctoritate Dei, et sancti Petri, ac nostra, uobis precipimus ut non habeatis licentiam ipsam cortem amplius retinere, nec in eius rebus et pertinentiis uos intromittatis, si gratiam Dei et beatorum apostolorum Petri et Pauli nostramque benedictionem cupitis habere; sinatisque homines sancti Petri qui ibi sunt eamdem cortem securiter retinere. Nam si ipsam cortem deinceps tenere contra nostram uoluntatem presumpseritis, aliquamque ibi fortiam uel uiolentiam  feceritis, scitote quod omni uos ecclesiastica communione atque a corpore et sanguine Domini nostri canonice separabimus, sicut inuasorem rerum ecclesiasticarum. Data ut supra.



CIII. AD LAMBERTUM COMITEM.  Monet ne Romam eam ob causam ueniat, ut apostolice sedis hostibus auxilium ferat; quod si alia de causa uenerit, honorifice se eum excepturum promittit: plura legatis iniungit, quibus fidem adhiberi iubet; Adelbertum Romane Ecclesie hostem se non posse ait in communionem recipere.

Dilecto filio LAMBERTO glorioso comiti.

Dilectionis et amicitie uestre amorem ac sinceritatem quasi quoddam insolubilis caritatis  pignus tenentes, tanto de inimicorum nostrorum callidis astutiis uel preparatis cum apostolica sede securi existimus insidiis, quanto nobilitatis uestre potentiam, una cum Christi auxilio nobis coniunctam in omnibus prosperis seu aduersis esse procul dubio credimus: quoniam et nos uobiscum in cunctis que uestre glorie sunt congrua uel necessaria existere prompti optamus. Et ideo eminentiam uestram que relatione quorumdam didicimus latere nolentes, utpote spiritali filio nostro referre indubitanter curamus. Audiuimus namque quod inimicis et infidelibus nostris per cuiusdam exhortationem cupiatis ferre solatium, atque Romam uenientes suis eos rebus et beneficiis contra nostram etiam uoluntatem inconuenienter restituere debeatis: quod nullus  imperatorum, uel regum, aut comes antecessoribus nostris fecisse recolitur. Unde ualde miramur, si hoc uerum est, quomodo tante amicitie inter nos toties habite atque promisse obliti estis, cum post Deum uos modo in omnibus necessitatibus et utilitatibus Ecclesie sancti Petri habeamus unicum adiutorem atque fidelissimum defensorem. Et ideo licet quidam uobis agere talia sedi apostolice nobisque contraria suadeant, nos tamen in uestre fidei deuotione, quam erga beatissimos principes apostolorum Petrum ac Paulum, et nostram paternitatem habetis, plurimum confidentes, quasi dilecto filio et unanimi amico mandamus ut pro Dei et nostro amore, pro causa inimicorum nostrorum aliquatenus restituenda, cum bis iam ac ter synodico sint  ipsi iudicio condemnati, Romam nunc non ueniatis: quia ualde turbati ac tristes ob hoc existentes, uos, sicut decet et nos cupimus, honorifice recipere non possumus. Quamobrem uestra prudentia tante peruersitatis consilium destruat, atque contra ipsos inimicos nostros totis uiribus insurgere, et pari nobiscum uoluntate, sicut oportet, eos confundere procuretis; ut nos, sicut per uos credimus, securi et quieti, Dei et uestrum maneamus auxilium. Alia uero pro causa, si ad limina sancti Petri et nostram apostolicam nunc aut postea uultis uenire presentiam, uos prompto atque gratissimo animo, prout oportet, honorifice recipiemus, uobiscum pariter gaudentes et exsultantes in Domino. Plura quidem  uobis super his scriberemus, sed quia idoneos ac reuerendos fideles nostros, uestrosque deuotos amicos, Gaudericum uidelicet et Zacariam episcopos, deliciosos et consiliarios nostros, uobis direximus, qui uestre glorie ea que litteris desunt uerbis poterunt enarrare, omisimus scribere; quibus sane, que uerbotenus dixerint, quasi nobis credere non dubitetis. Agite igitur sicut uos in omnibus nostris credimus habere procul dubio adiutorem et unanimem in Christo amicum. Adelbertus autem marchio ad nos si uenerit, pro certo scitote quia eum nullo modo recipiemus, quia multas nobis contrarietates fecit et manifestus in omnibus inimicus apparuit. Preterea, sicut nobis mandatis, ut pro instantis temporis causa extra urbem Romam exeuntes, uobiscum  alicubi loqueremur, libenter quidem hoc facere uoluissemus, si utile ac necessarium esse uideretur: ut simul loquamur non uobis graue sit ad nos quasi filius dilectus uenire, quatenus ea que congrua sunt uisa pariter consideremus. Data ut supra.



CIu. AD EUMDEM.  Grauiter eum reprehendit quod in litteris quas scripsit honorem debitum apostolice sedi non habuerit, et ne legati absque eius consensu mitterentur postulauerit.

Nobili uiro LAMBERTO glorioso comiti.

Sedem apostolicam, quam Deus omnipotens supra petram sui nominis fundare dignatus est, non solum reges et principes terre, uerum etiam imperatores  Augusti, et totius orbis Domini suis apicibus, utpote caput omnium Ecclesiarum Dei, honorauerunt, dignisque preconiis eius pontifices, uicarios scilicet beati Petri apostolorum principis, laudauerunt, uotisque supplicibus deprecari studuerunt, et usque in finem seculi, Petri manente nomine ac memoria, supplicare non desinent. Quapropter audientes litteras tuas quas mandastis, mirati ualde fuimus super earum uerbis inconuenientibus, que nec debitas sancto Petro laudes resonant, nec ecclesiasticis concordant regulis uel doctrinis; cum nobis illa uerba mandastis que secularibus uiris et comparibus tuis scribere solitus es, hoc est, cum dicis nobis, Tue nobilitatis, uel cum dicis nobis, Monemus nobilitatem uestram; in quo luce clarius  mentem uestram cognoscimus erga nos minime deuotam, sicut putabamus existere. Idcirco nostre paternitati tam uilibus uerbis et inconuenientibus sermonibus scribere audaci potius quam sincera mente uoluistis, et mirum non est quia de amaro fonte dulcis aqua non hauritur. Porro quia dixistis quod sine consensu tuo nostras legationes nusquam mittere deberemus, ususque hoc non fuerit, nec litteris legitur, nec a quoquam superstite unquam fuisse reminiscitur factum; et ideo sedes apostolica libera semper existens liberam ubique suam mittit legationem, habens Domini auctoritatem dicentis: Ego pro te rogaui, Petre, ut non deficiat fides tua - et tu  aliquando conuersus confirma fratres tuos . De his autem que olim dicta sunt inter nos, pro diuersis ac multiplicibus contrariis et aduersitatibus, nec non et corporis incommoditatibus, quas quotidie patimur, nobis aliquid considerare uel pertractare non licet. Nos tamen, si prudentiam uestram in nostris profectibus et utilitatibus Ecclesie Romane cognouissemus deuotam existere, nostramque uoluntatem prompte perficere, loco uos filii dilectique cuperemus retinere amici, et ea que uestre saluti ac prosperitati essent utilia, grato sane animo perficeremus: sed quia uos, nobis relictis, in partem contrariam inclinatos uidemus, non solum obstupescimus, sed etiam a uestre amicitie nos similiter declinamus consortio, quod pro  Dei amore ualde retinere uoluimus charum. Hanc preterea epistolam nostram secundum morem per Longobardorum fidelem uestrum, et litterarum delatorem uestrarum, uobis mandare uoluimus; sed ille a nobis eas recipere uestreque noluit deferre sagacitati, sed sicut et antiquus usus exigit [a 1Kb] et ratio manifesta fieri declarat. Data ut supra.



Cu. AD ANGELBERGAM AUGUSTAM.  Dolet Angelbergam molestiis affici et queritur de iniuriis quas Lambertus Ecclesie Romane inflixit: rogat ut conseruet beneuolentiam quam erga ipsum habere solebat.

Dilecte ac spiritali filie ANGELBERGAE ex imperatrice  Deo dicate.

Quia multum deuotione et mentis alacritate dominum et seniorem diue memorie Ludouicum quondam Christianissimum imperatorem, spiritalem filium nostrum, dileximus, nullatenus pretermittimus eius memoriam in sacris orationibus nostris apud Dominum quotidie facere et quandiu uixerimus facturos esse scitote, uestrique memores, dilectissima filia, similiter sumus. Nam, Deo teste, uestram prosperitatem et salutem semper cupimus uigere incolumem et audire: et super tot ac tantis aduersitatibus, quas a filiis huius seculi uos sustinuisse cognoscimus, ingenti uobis dolore compatimur et condolemus; quoniam quidem paterno uos diligentes affectu, merorem uestrum nostrum putamus, et tranquillitatem  uite uestre nostram esse gaudemus; quia et uos pro talibus nefandis et inauditis malis, que nulla ueterum scriptura decantat, nulla historia narrat, beati Petri apostolorum principis uicarium a quolibet imperatore uel rege unquam sustinuisse, nos his diebus a Lamberto Spoletano comite pati audientes, simili esse merore afflictam incunctanter agnoscimus; unde uestram hortamur dilectionem ut circa nos pium mentis affectum conseruantes, ea que utilitati nostre congrua uel necessaria esse perspicitis, pro uiribus agere non pretermittatis. Quia et nos, Deo propitio, secundum datam nobis diuinitus potestatem uobis auxilium et opattam in omnibus consolationem conferre auide cupimus, et sub beati Petri apostoli uos, si opus fuerit,  tuitione protegere, et illesam, ceu filiam carissimam, conseruare studebimus, si ad ipsius apostolorum principis limina uobis uenire contigerit. Interim confortare in Domino, qui consolatur uos in omnibus, nec patietur uos tentari supra id quod potestis; sed faciet cum tentatione prouentum, ut possitis sustinere . De cetero autem ea que mandastis, multis impedimentis occupati, que prefatus comes cum multiplicibus insidiis nobis preparat cupitque inferre quotidie, perficere nequiuimus; at Deo tranquillitatem uitamque prebente, cuncta que uestre uoluntati utilia sunt, lubenti animo perficiemus, quibus uester honor et glorie uigor incunctanter appareat integer. Dextera Domini uos in omnibus illesam conseruare dignetur.  Data ut supra.



CuI. AD BERENGARIUM COMITEM.  Rogat ut imperatori nuntiet que a Lamberto Rome perpetrata sint detque operam ut eam compescat.

Dilecto filio BERENGARIO glorioso comiti regia prosapia orto.

Lectis nobilitatis uestre litteris, quia sinceritatem ac deuotionem, more scilicet parentum uestrorum, circa nos pro amore Iesu Christi Domini et beati Petri apostolorum principis reuerentia, uos habere ingentem reperimus, multa uestre melliflue locutionis dulcedine sumus omnino repleti, ita ut cum Psalmista dicere possimus: Quam dulcia faucibus  meis eloquia tua!  Huius namque bonitatis decus eximium ex moribus pie memorie nobilissimi quondam genitoris uestri uos trahere indubitanter cognoscimus, qui dignum semper honorem et piam reuerentiam antecessoribus nostris, sacris uidelicet pontificibus, exhibere tota mentis alacritate studebat; et ideo pulchre iuuentutis uestre florem de radice iusta prodeuntem Dominus exercituum pietatis sue gratia custodiet incolumem, facietque prospere uigere in omnibus et ad prosperum usque finem perducet. Quapropter, fili carissime, sepe uoluimus uestre scribere dilectioni, non solum nostram uobis salutem innotescendo, sed et de uestra prosperitate atque incolumitate audire cupiendo; sed non solum paganorum crebris ubique  incursionibus, uerum etiam Christianorum insidiis circumdati nequiuimus. At nunc, quoniam Deo disponente tempus euenit opportunum, excellentie uestre que et qualia sumus nos cum tota Ecclesia et ciuitate Romana perpessi a Lamberto comite, ueluti filio carissimo et fideli amico referimus. Cum itaque predicto Lamberto multa quotidie bona fecissemus, dignumque impendissemus honorem supra quam antecessores nostri parentibus illius fecissent, ipse pro bonis mala retribuens, collecta populi multitudine, omne territorium sancti Petri inuasit, et quod defendere debet ab hostibus, tyrannice dominatur inuasum: uenitque Romam, et quasi inimicus portam ciuitatis Romane uiolenter capiens, et satellites  suos per dies plurimos retinere fecit, ac sic tantam ciuitatem inuasam retinuit; ita sane ut nobis apud beatum Petrum consistentibus, nullam urbis Rome potestatem, a piis imperatoribus beato Petro principi apostolorum eiusque uicariis traditam, haberemus. Sacras autem litanias, episcopos et sacerdotes, atque seruos Dei, ex more celebrantes, et ad ecclesiam sancti Petri uenire uolentes, fustibus cedere ac dispergere fecit, intulitque nobis contraria quanta nulli precessorum nostrorum unquam facta fuerunt: existitque paratus nobis iterum maiora inferre, cuius rei causa nescimus. Quamobrem, quia nostrum ministerium est pro totius Christianitatis salute Dominum assidue deprecari, ut oues quas Christus Deus noster nobis in beato Petro  commendauit, iugibus uotis et precibus ad eterne uite pascua perducere ualeamus, uoluissemus debitam habere quietem: sed illo a prauis cogitationibus et actibus se non retrahente, quin potius nos, cum inimicis et infidelibus nostris, quos bis iam et ter excommunicatos et anathematizatos habemus, iuncto, rursum turbare uolente; rogamus nobilitatem uestram ut pro amore Dei, et sancti Petri, ac nostro, hec omnia et Carolomanno glorioso regi et spirituali filio nostro cognita faciatis, quatenus missis apicibus suis, eum a tali presumptione compescat, et quod tempore parentum illius sedes apostolica non sustinuit, eius non patiatur diebus, et uestris similiter litteris eumdem admonete corripiteque Lambertum, ut nullam de cetero contrarietatem  nobis ingerere presumat, eo quod nec Deo nec alicui Deum timenti, eius temeritatis placeat effectus. Si uero idem Lambertus nos persequi non omiserit, nos iam dicto regi fideles amici esse quomodo possumus, quia eius se uoluntate iactat talia agere? Et ideo nos adiuuare, sicut supra dictum est, procurate; nam nos ea que uestre fuerint placita uoluntati libentissime perficere studebimus, eo quod uos loco amantissimi filii, quandiu uixerimus, retinere, nostreque Ecclesie causas necessarias per uos perficere optamus. Preterea homines uestros, qui orationis causa pro suis delictis Dominum misericordem precaturi uenere ad limina sancti Petri, pro uestro ingenti amore benigne recepimus, nostrisque apostolicis benedictionibus confirmauimus, ac per  eos nostre incolumitatis salutem, sicut petistis, cognitam fieri decreuimus; et petimus ut cito nos uestris litteris letificari non pretermittatis. Deus omnipotens gloriam uestram longa per tempora illibatam custodiat, carissime fili.



CuII. AD IOANNEM ARCHIEPISCOPUM RAuENNATEM.  Exponit mala que a Lamberto comite Rome sunt perpetrata; seque in Galliam ad implorandum auxilium aduersus eum iturum ostendit.

Reuerendissimo et sanctissimo IOANNI archiepiscopo Rauennati confratri nostro.

Unanimitatis uestre fraternitatem ignorare non  patimur que et qualia his retro diebus a Lamberto Spoletano comite mala et multiplices passi sumus iniurias, quales nullus antecessorum nostrorum pontificum a quoquam Deum colente sustinuisse recolitur. Igitur omne pene territorium S. Petri suis tyrannice deuastantibus hominibus, cum immensa populi multitudine Romam uenit: nos autem illum quasi dilectum amicum apud beatum Petrum apostolorum principem honorifice recepimus; sed ipse quasi ouili pelle indutus, solita repletus nequitia, munereque corruptus ingenti, contra nos insurgere non dubitauit . Nam portas ciuitatis Romane uiolenter, imoque fraudulenter cepit, totamque urbem Romam; ac per dies plurimos homines suos ita arctius retinere fecit, ut nec  proceres Romanorum, nec episcopi et sacerdotes, neque etiam familiares nostri ad nos nisi maxima supplicatione exeundi facultatem haberent. Cibaria etiam nostra nobis uenire instantissime prohibebant. uenerabiles item episcopos, presbyteros atque diaconos religiosos monachos cum hymnis et canticis spiritualibus, sacrisque litaniis ad ecclesiam principis apostolorum uenientes, heu, proh dolor! more paganorum conturbauerunt, et fustibus cedentes nequiter disperserunt, non sinentes illos exire debitumque Deo sacrificium offerre. Inimicos quoque atque infideles sancte Romane Ecclesie et nostros, quos una cum uestro consensu et subscriptione bis ac tertio iam excommunicatos damnatosque habemus, super nos temere conduxit, eosque in urbe  Roma sine nostra uoluntate immisit. His itaque nos preiudiciis et iniuriis multiplicibus grauati, cum tota sede apostolica tristes adeo per dies multos exstitimus, ut nequaquam nobis aliud agere nisi flere liceret: nam ipsis diebus nec uestis fuit super altare sancti Petri, nec aliquod ibi nocturnum uel diurnum officium ex more celebratum. Nunc etiam minatur nobis peiora inferre, nisi eius obtemperemus humiliter uoluntati. Unde sanctitatem uestram pio fraterne dilectionis affectu coniunctam hortamur ut pro tantis afflictionibus et miseriis capiti nostro illatis, ex totis precordiis uestris nobiscum pariter condoleatis, et contra euidentissimum, et immanem inimicum nostrum consurgere toto annisu studeatis. Nos namque illius non ualentes sustinere tantas insidias,  quia per terram ire nequiuimus, per marinum iter, Deo propitio, in Franciam proficisci debemus, gloriosos scilicet reges deprecaturi ut ecclesiam sancti Petri et ciuitatem Romanam, totius mundi caput et dominam, a tantis oppressionibus et calamitatibus liberent, saluam et quietam sinant manere, potentique manu ab hostium quas patimur insidiis tueantur; nec nos ob aliud illuc ituros, nisi pro communi salute, procul dubio credite. Sed sicut ueridico multorum relatu didicimus, cum nos de urbe Roma fuerimus egressi, ceptumque iter egerimus, audimus eumdem Lambertum satellites suos uelle colligere, Romamque rursus expugnaturum adire. Nos uero hoc scientes, anathematis sententiam  in eum et in omnes sequaces eius, si contra urbem Romam et Ecclesiam Romanam aliquam rursus ueniens contrarietatem, uel molestiam, aut perturbationem inferre quolibet modo presumpserit, in ecclesia beati Pauli doctoris gentium protulimus. Et idcirco nullus uestrum eius iniquis operibus faueat, quin potius libere arguat, si apostolice sedis uultis semper fulciri auxilio. Quapropter hec omnia, ut uestris suffraganeis episcopis cognita faciatis, incunctanter hortamur sanctimoniam uestram, quatenus ipsi, qui membra corporis Christi existunt, uobiscum pariter pro apostolice sedis exaltatione studeant desudare,



CuIII. AD MICHAELEM REGEM BULGARORUM.  Missa per Eugenium et Paulum episcopos mense Aprili die XuI, indictione XI. Dolet quod Grecos sequatur; hortatur ad Romane Ecclesie gremium redeundum: tum de dono misso gratias agit; postremo Sergium quemdam per subreptionem ad sacerdotium et episcopatum promotum, depositum fuisse significat.


MICHAELI regi Bulgarum.

Spiritualibus te uisceribus edito gaudebamus, et pro saluatione tua gratias agebamus; sed nunc astutia malignorum decepto, tristamur et ingemiscimus, uerentes et pertimescentes ne si forte Grecos secuti fueritis, cum illi in diuersas hereses et schismata solito more ceciderint, uos quoque cum ipsis in erroris profunda ruatis; et sicut serpens seduxit  Euam astutia sua, ita sensus uestri corrumpantur et excidant a simplicitate et castitate que est in Christo Iesu. Nam te, fili, Mosaicis rogo uerbis, interroga patrem tuum, et annuntiabit tibi: seniores tuos, et dicent tibi , si aliquando Greci sine hac uel illa heresi fuerint: et cum non inueneritis eos ab aliqua heresi aliquando liberos exstitisse, oportet uos eorum fraudes et consortia fugere, ne cum illi errauerint, uos erretis, et cum illi ad blasphemiam uersi fuerint, et uos etiam fidei recte blasphematores inueniamini; nec erit qui uos postmodum corrigat uel ab errore reducat: et hoc est, mihi credite, fili carissime, quod dolemus; hoc est unde nocte et die pro uobis solliciti sumus; non gloriam ex uobis uel honorem aut censum procul dubio exspectantes,  cum uos potius et non uestra queramus: nam non patrie regimen et reipublice moderamen adipisci cupimus, sed dieceseos eiusdem regionis curam et dispositionem more prisco resumere uolumus, ut sollicitudinem, quam uniuersis debemus Ecclesiis, tanto pro eadem diecesi solertius exerceamus, quanto ad ordinationem specialius uestram hanc antiquitus pertinuisse non ignoramus, tantoque pro uestre salutis custodia instantius uigilare ualeamus, quanto ut confirmet hoc Deus quod operatus est in nobis enixius nobis optandum est, et districtius a nobis diuinitus exigendum, clarius scimus, si circa instructionem et munitionem uestram desides, quod absit, fuerimus inuenti. Reuertimini ergo ad beatum  Petrum apostolorum primum, quem amastis, quem elegistis, quem quesistis, cuiusque in necessitatibus patrocinium percepistis, et fluenta doctrine salubriter et conuenienter hausistis; cuiusque uos protectioni cum subiectis omnibus commendastis et tradidistis. Bene quidem currebatis, cum Apostolo clamamus, quis uos fascinauit ueritati non obedire?  Sed et ipse per se Dominus dicit: Nemo mittens manum suam in aratrum et conuersus retrorsum, aptus est in regno celorum ; non autem dicimus quod non una sit fides, unum baptisma , unus Deus noster pariter et illorum, sed quia in eis sepe, presule Constantinopolitano, uel imperatore, aut plerumque utroque, auctore facto hereseos, plures qui sub ipsis sunt, adulatione aut  certe timore, illis efficiuntur consimiles; et ue tunc eis est qui societatem sequuntur eorum. Dic itaque, rogo, carissime fili, quid faceres tu, uel populus tuus, si tempore Pneumatomachi Macedonii Constantinopolitani antistitis, quando et impius illic imperabat Constantius, essetis eorum societate fruentes; nonne dogma eius contra Spiritum sanctum blasphemans cum illis sequeremini? Quod peccatum, attestante Domino, non remittitur neque hic, neque in futuro . Nonne si horum pollutam societatem haberetis, et prauam doctrinam nichilominus haberetis? ac per hoc et uos cum illis, quasi fasciculi colligati ad comburendum, eterno igni reseruaremini in die iudicii cruciandi? Credimus autem quod iam uos non lateat nunquam apostolicam beati  Petri sedem ab aliis sensibus reprehensam, cum ipsa alias omnes, et precipue Constantinopolitanam, sepissime reprehendens, aut ab errore liberauerit, aut certe in his qui resipiscere noluerunt, sententie sue iudicio condemnauerit. Noli ergo sequi Grecos, fili carissime, quia argumentis semper fallacibus student, semper dolosis intendunt uersutiis, ne forte uobis quod genti contigit Gothorum contingat: que cum a paganorum errore cuperet liberari, Christique fidei sociari, in episcopum incidit formam pietatis habentem, uirtutem autem eius abnegantem, qui eos dum a paganismo liberat, Arii blasphemiis implicat; sicque illi, dum incaute querunt errorem fugere, in errorem incidunt; et cecum ducem sequentes, cum illo ceci facti in Ariane prauitatis precipitia delabuntur [a 1Kb] :  et hoc est unde Grecorum cauenda esse predicamus consortia. Corrumpunt enim, ut Paulus apostolus ait, mores bonos colloquia mala . Qui etsi aliquando loquuntur aliquid boni, noli mirari, quia et demones confitebantur Filium Dei ; sed ipse illos potius tacere precipiebat, ne quis eos audiret uera predicantes, sequeretur errantes. Conuertimini igitur ad beatum Petrum apostolorum principem, qui primus cognouit et confessus est Filium Dei; qui oues Dominicas regendas accepit, et ut has ad eterna pascua uite introducere posset, et hic ligandi soluendique potestatem, et illic reserandi eis claues celestis regni promeruit.  Igitur scitote, carissime, si ex hoc ad Grecos, quod auertat Dominus, conuersio uestra fuerit, partem uestram diuinitus cum his ponendam qui primam fidem irritam faciunt, et cum his quorum libenter amplectimini portionem. Porro si nos audieritis, et ad sancti Petri gremium redieritis, ut filios uos amantissimos expansis sinibus recipiemus, et exertis brachiis amplectemur, et in uisceribus Christi dilectionis semper habebimus; et si qua sunt sancta, si qua salubria, si qua congrua, uobis et pro uobis offerre atque impendere non cessabimus. Xenium nobis ex uobis transmissum, quondam religiosi habitus Urso deferente, suscepimus; de quo benignitati uestre gratias agentes, Deum laudauimus, qui te nobis deuote munus offerre docuit;  temetipsum cito totum, ut confidimus, et perfectum daturus. Ceterum gloria uestra sciat Sergium eunuchum, qui cum genere Sclauus esset, et multis prauitatibus irretitus, sacerdotium per subreptionem obtinuit; et post etiam super aliis detectus et conuictus excessibus, ab episcopo tunc suo depositus fuisse dignoscitur, et post indigne satis a Georgio, qui falso sibi episcopi nomen usurpat, ad episcopatum Belogradensem prouectus est, apostolorum principum, et sanctorum canonum auctoritate, etiam nostri esse sententia decreti depositum: quod tam uobis quam uestre omnium generalitati canonice patefacimus, ut hi qui abiiciuntur ab aliis non recipiantur : ne, quod non optamus, simili cum eis pena iudicii teneantur astricti. Data  die XuI mensis Aprilis, indictione XI.



CIX. AD PETRUM COMITEM.  Missa per Paulum et Eugenium episcopos, mense Aprili, die XuI, indictione XI. Hortatur ut Michelem regem ad Romane Ecclesie gremium reuocet.

PETRO comiti.

Dilectissimo filio nostro Micheli Christianissimo regi apostolatus nostri mittentes epistolam, dignum duximus ut et tue quoque glorie scriberemus, et gemitus nostri cordis aperiremus, quos assidue patimur, suspirantes et stupore nimio admirantes quomodo ipse sapientissimus rex et uos ipsi auerti potueritis, et a  recta semita declinare, atque a sede beati Petri apostolorum summi recedere; cui, sicut Euangelium refert , non caro et. sanguis, id est humana sapientia, sed ipse per se Pater Filium proprium reuelauit, cum alii hunc Ioannem, alii Eliam, alii Ieremiam aut unum de prophetis existimarent. Scribimus ergo tibi tanquam familiari et carissimo nobis; tu enim in hac causa primus ipsi regi precursor et dux auctore Deo fuisti: tu inter illum et nos medius discurristi, et, Deo gratias, cuncta que ad salutem gentis illius acta sunt, non sine tuo certamine acta sunt, et quot et quantos labores pro instructione uestri nos assumpserimus ipse non  nescis. Et bene quidem in nobis delectabamini, et spiritualibus gaudiis et profectibus fruebamini; sed nescimus quis uos de cetero deceperit; quis organum factus diaboli, qui olim per serpentem Euam seduxit, uos a recto itinere callida suasione retraxerit, unde non parum dolemus nec leuiter anxiamur; et idcirco te, uirorum optime, cohortamur, loquere ad aures eiusdem dilecti filii nostri regis; cui et Dominus ipse ad aures precordiorum loquatur, ut primam fidem non faciat irritam, ut ante se gradiens, retro nequaquam respiciat, uiam qua ambulabat non deserat, euangelicam legat historiam, et uideat ibi precipue soli Petro, aliis ista uel illa opinantibus, Christum Dei uiui Filium reuelatum et singulariter dictum: Ego pro te rogaui, Petre, ut  non deficiat fides tua . Ergo si, istis uel illis falsa putantibus, Petro ueritas precipue reuelata est, et si pro fide Petri oratum singulariter est a Filio ne deficeret, consideret sapiens rex quam laudabiliter primum fecerit Urbem querens ad quam iste talis et tantus apostolus uenit et predicauit, cui, Patre reuelante, ueritas Filii patefacta est, et cuius fides, quia Filius rogauit, non defecit. Ad hanc quippe Romanam urbem post Antiochie, quam in transitu uisitauit, fundatam ecclesiam, tanquam ad mundi dominam properauit; et illic consequenter Filium Dei uiui, quem non carne uel sanguine, ut prediximus, sed eo reuelante, sicut ueraciter cognouit, ueraciter et predicauit: super quam etiam solidam confessionis petram suam Dominus Ecclesiam fabricauit; et  hec est petra illa supra quam, ut Salomon ait, serpentis non inuenitur uestigium. Pro hac itaque purissima fide beatus Petrus Rome moratus, in hac stabiliuit Ecclesiam, et sede apostolica diutius gubernata, pro hac fide decus mortis assumpsit; sicque sanctam Romanam Ecclesiam in hac fide fundatam proprio sanguine cum Paulo, qui ab Ierusalem usque ad Illyricam regionem, scilicet in qua nunc uos habitatis, Euangelio repleuit, Domino Deo consecrauit et dedicauit; qua fide tanto intra breue tempus Romani creuerunt et floruerunt, ut prelatus egregius apostolus mox in principio epistolarum suarum pro ea Deo gratias agere et denuntiare preconia uideatur . Hanc itaque fidem fugere semper et suade, carissime, pio regi sitire: hanc non  alibi precipue querere nisi Rome, ubi plantata est et radicata a beato Petro, qui hanc, ut supra ostendimus, sicut ueraciter cognouit ueraciter et predicauit: quoniam sicut aqua nunquam potest alibi tam munda uel tam limpida quemadmodum in fonte unde originem protrahit, inueniri, ita et fides nunquam omnino poterit alibi tam pura uel tam nitida reperiri sicut in Ecclesie nostre uiuario, ubi eam non tecta perstillantia, quibus litigiosa mulier, id est heretica prauitas, comparatur; sed ille polorum clauiger ubertim et purissime congregauit, qui ex ipso fonte uiuo hanc celitus hausit et limpidissimam conseruandam mandauit. Hec, carissime, pio regi  loquere, et exhortare in Christo Iesu, ut pro accepto et multiplicato familiaritatis talento in gaudium Domini nostri merearis intrare. Nos uero, si nos audieritis, quia uos tanquam fratres et filios summo amore diligimus, de lucro uestri gaudebimus et superexsultabimus; sin autem, dicemus omni Ecclesie, et sicut Dominus precepit , uos tanquam etnichos et publicanos habebimus: et tunc uos uideritis, cum in uarias errorum tentationes incideritis. Missa per Paulum, et Eugenium reuerendissimos et sanctos episcopos. Data mense Aprili, die XuI, indictione undecima.



CX. AD QUEMDAM EX NOBILIBUS BULGARIS [a 1Kb] .  Eiusdem argumenti, suntque fere eadem uerba que in superiore.


Christianissimo regi apostolatus nostri mittentes epistolam, dignum duximus ut et tue quoque glorie scriberemus, et gemitus ac dolores nostri cordis aperiremus, quos assidue patimur suspirantes, et tristes penitus incedentes et stupore nimio admirantes, quomodo ipse sapientissimus rex et uos ipsi auerti potueritis, et a recta semita declinare, et a sede beati Petri apostolorum principis omnino recedere; cui, sicut Euangelium refert , non caro et sanguis, id est humana sapientia, sed ipse per se Pater Filium proprium reuelauit, cum alii hunc Ioannem, alii Eliam, alii Ieremiam aut unum ex prophetis existimarent. Scribimus ergo  tanquam fratri eius et carissimo nostro. Nam cuncta que ad salutem gentis uestre a nobis acta sunt, et quot et quantos labores pro instructione uestri nos assumpserimus, ipse profecto non nescis. Et bene quidem primum in nobis delectabamini et spiritalibus gaudiis et profectibus fruebamini; sed nescimus quis uos de cetero fascinauerit, quis deceperit, quis organum factus diaboli, qui olim per serpentem Euam seduxit, uos a recto itinere callida suasione retraxerit. Unde non parum dolemus nec leuiter anxiamur: et idcirco te, uirorum optime, cohortamur, loquere ad aures eiusdem dilecti filii nostri regis, cui et Dominus ipse potius ad aures precordiorum loquetur, ut primam fidem non faciat irritam, ut ante se gradiens, retro nequaquam  respiciat, uiam qua ambulabat non deserat, euangelicam legat historiam, et uideat ibi precipue soli Petro Christum Dei uiui Filium reuelatum. Ad huius ergo beatissimi Petri sedem alacri pectore rex Christianissimus redeat; et sicut seruus, cum quid sumpserit noxium, desiderat ad fontes aquarum , ita desideret et sitiat anima ipsius ad salutifera eius doctrine fluenta. In quo pio tua laboret opere pre cunctis solertia, ut non solum fratrem carissimum lucrifacias, sed et de salute omnium uestrum ipse mercedum premia consequaris. Nihil enim placet Deo plus his qui ab errore conuerti faciunt homines, uel qui ad iustitiam erudiunt  plurimos. Et ideo pro tam sancto labore, beato Petro clauigero regni celestis intercedente, operies, sicut sciptum est , multitudinem peccatorum, et stabilieris quasi celi firmamentum et dies eternitatis. Sed et nos interim te in deuotorum numero filiorum habebimus, et confessionibus apostolorum principum memoriam tui iugiter commendare nullatenus omittemus. Data mense Aprili, indictione XI.



CXI. AD IGNATIUM PATRIARCHAM CONSTANTINOPOLITANUM.  Tertio iam commonet, ne Bulgarum regionem ad Ecclesiam Romanam iam antiquitus pertinentem usurpet, et eo, uel ab eius suffraganeis in ea regione consecratos episcopos intra triginta dies illinc educat; et nisi post duos menses paruerit, Dominici corporis et sanguinis communione, et si perseuerauerit in contumacia, patriarchali etiam dignitate priuat.


Reuerentissimo confratri nostro IGNATIO patriarche Constantinopolitano.

Secundo iam sedis apostolice litteris probaris admonitus, et per missos eius contestatoriis conuentus hortatibus, iure tibi Constantinopolitane dieceseos, quod per eiusdem prime sedis auctoritatem et fauorem, annuente Deo, receperas, rite contentus, ultra prefixos tibi ex canonibus limites presumptionis pedem non tenderes, nec antiquos terminos quos posuerunt patres tui aliqua usurpatione transferres. Nullus autem ignorat regionem Bulgarum a sancte memorie Damaso papa, et deinceps usque ad paganorum irruptionem a sedis apostolice  presulibus, quantum ad ecclesiastice prouisionis attinet priuilegium, moderatam. Presertim cum hoc nonnulla scripta, sed precipue diuersorum pontificum Romanorum res geste que in archiuis antiquitus nostre reseruantur Ecclesie, clarius attestentur. De his autem que bellica clades et grauissimi hostilitatis incursus intulisse noscuntur, nil prestantius sentiendum est quam quod clarissima Ecclesie tuba, sanctus uidelicet Leo nostre sedis antistes, edocuit et decreuit, cum ait : Adhibenda, inquiens, curatio est, ut uulnera que aduersione hostilitatis illata sunt, religionis maxime ratione sanentur. Qui statu rerum, auxiliante Domino, in meliora conuerso iterum dicit: Remotis  malis que hostilitas intulit, unicuique id quod legitime habuit, reformetur; omnique studio procurandum est ut recipiat unusquisque quod proprium est. Et rursus: Quod bellica necessitate turbatum est, pacis remedio reformetur. Sed hec, reuerentissime frater, omnia clausis oculis relegisti, sanctorumque Patrum decreta calcaneo temerario conculcasti, ac multiplicium tibi beneficiorum sedis apostolice prestitorum oblitus, contra eamdem sanctam sedem, benefactricem uidelicet tuam, et erectus es, priscam diecesim in regione Bulgarica constitutam illicita peruasione subripiens, et in alienam messem contra diuinas leges mittere falcem non renuens. Unde merito post primam et secundam commonitionem a nostre te debueramus communionis  contubernio sequestrare, in promptu habentes, secundum Apostolum, omnem ulcisci inobedientiam ; qui etiam dicit: Si quis non obedit uerbo nostro per epistolam, hunc notate, ut non commisceamini cum eo ; sed quia sedis apostolice moderatione utentes; spiritu lenitatis potius quam seueritatis erga correptionis tue flagramus affectum, ecce tertio canonice per missos et syllabas commonemus, et hortamur, et protestamur, ut nullam omnino moram perpessa, strenuos uiros in regionem Bulgarum dirigat, qui per totam patriam peragrantes, quoscunque illic repererint qui a te uel a subiectis tibi consecrationis munus accepisse dicuntur, sine quauis dilatione reducant: ita ut intra triginta dierum spatium nullus episcopus, nullus omnino clericus,  qui tue ordinationis, imo inordinationis sunt, inter omnes Bulgarum fines inueniatur. Non enim patimur eos quos ibidem tu illicite constituisti, quos et ab apostolica esse iam sede huius rei gratia constat excommunicatos, errore sue preuaricationis corda nouorum Domini famulorum inficere: quos uidelicet in fide instructionis manu plantauimus, et aqua salutaris fontis doctrinarum rigauimus, atque horum auctori Deo ad incrementum spiritus dandum, ut sit ipse in omnibus primatum tenens, obtulimus. Porro si intra triginta interualla dierum omnes quos uel tu, uel episcopi tui consecrasse in aliquo gradu putantur Ecclesie, a totius regionis Bulgarice terminis non eduxeris, et temetipsum ab omni ecclesiastico illius iure dieceseos non subduxeris,  tandiu sancto corpore ac pretioso sanguine Domini nostri Iesu Christi post duos menses a die numerandos qua huius epistole tomum acceperis, esto priuatus, quandiu his obstinatus decretis nostris minime obedientie colla submiseris. Iam uero si pertinaciter in hac indisciplinatione atque peruasione permanseris, et episcopos et quotquot illic uel illi uel tu consecrasse uideris, foras illinc minus expuleris, omnipotentis Dei iudicio et beatorum apostolorum principum auctoritate nostreque mediocritatis sententia, omni patriarchatus esto dignitate, quam fauore nostro receperas, alienus et exsors, nullo penitus summi sacerdotii priuilegio preditus uel potitus. Data mense Aprili, indictione XI, missa  per Paulum et Eugenium episcopos.



CXII AD EPISCOPOS ET CLERICOS GRAECOS.  Declarat eos excommunicatos quod Bulgarum regiones inuadentes illicitas ibi ordinationes fecerint; dignitate etiam priuandos, nisi intra triginta dies ex omni Bulgarica regione decesserint. Si quis autem paruerit, restituendum ei episcopatum decernit quem in Grecia habebat; et si nullum antea habebat, uacantem, si dignus est, eidem conferri iubet.

Omnibus episcopis et ceteris clericis Grecis Bulgarie dieceseos inuasoribus, ac per hoc excommunicatis.

Miramur uos et uehementer obstupescimus sanctorum Patrum canones obturatis oculis relegisse,  et calcata conscientia, terminos eternos a Patribus positos transtulisse, et in alienam messem iudicii falcem misisse, in Illyrici prouincias, quas nunc Bulgarum natio retinet, ingredientes, et ordinationes illicitas perpetrantes, cum et sacra concilia sub sede beati Petri apostolorum principis, has olim prouincias deguisse patenter innuant, et rerum gestarum a sancto Damaso papa conscripta manifeste denuntient. Et statu causarum, Deo auxiliante, in melius iam pridem conuerso sedes apostolica sit ab eis qui hanc habitant regionem recognita, requisita et multis precibus inuitata: nosque illuc episcopos et inferioris ordinis sacerdotes cum preceptis sedis apostolice miserimus, et multos labores pro instructione illius regionis arripuerimus. Nam et si quidam  uestrum clandestina illuc sorte uenerunt, apte de illis dicere possumus illud Domini dictum asseuerantes: Omnes qui ante me uenerunt, fures fuerunt et latrones . Ipse quippe Dominus per prophetam dicit: ueniebant et ego non mittebam eos. Nam quidam uestrum pro criminibus suis fugientes, quidam autem ambitus et auaritie causa illuc accessuri profecti sunt, non autem uocati, nec inuocati, licet nec sic in uestram uos diecesim ad aliquam dispositionem faciendam introire conuenerit. Quia igitur contra sacras uos multipliciter egisse regulas deprehendimus, excommunicauimus uos, et estis excommunicati. Quisquis autem ex uobis intra triginta dierum spatium cognite huius apostolice sanctionis, omni Bulgarice regioni non  cedens, in ea quamlibet ordinationem uel dispositionem patrare ultra predictum spatium obstinate presumpserit, sanctorum Patrum auctoritate nostrique iudicii sententia proprio caret officio, non nisi resipiscens penam euasurus, aut ueniam aliquo modo speraturus. Si quis autem uestrum humiliter ac obedienter his salubribus monitis nostris parens, Bulgarice locum dederit diecesi, nouerit nos decreuisse sibi episcopatum restitui quem eum in regione Grecorum prius habuisse constiterit: porro et si nunquam habuit, uacantem illi tribui; si tamen talis persona sit cui nulla in hoc regula Patrum ualeat obuiare.

Missa per Paulum et Eugenium episcopos. Data die XuI mensis Aprilis, indictione XI.



CXIII. AD BASILIUM IMPERATOREM.  Missa per Eugenium et Paulum reuerendissimos episcopos. Dolet Constantinopolitanam Ecclesiam schismate adhuc laborare; qua de re legatos mittit.


Dilectissimo nobis et desiderabili filio BASILIO Christianissimo et tranquillissimo imperatori.

Benedictus Deus et Pater Domini nostri Iesu Christi, Pater misericordiarum et Deus totius consolationis, qui misertus et consolatus est nos in presenti seculo nequam ; uisitans et redemptionem faciens tam pium tamque benignum imperii uestri cornu salutis erigendo in domo Dauid , Christi uidelicet pueri sui. uos enim, fili carissime,  minus imperatoria dignitate, secundum Apostolum qui ait: Aemulamini carismata meliora , contenti, etiam angelorum estis ministerium imitati, dum pacem in terra bone uoluntatis hominibus exoptatis, et beatos per id ac celum uos uisuros luce clarius demonstratis. Utraque siquidem epistola uestro pontificio nostro missa huius uos flagrare desiderio patenter insinuat, et hanc uos ad statum Ecclesie, unde prauorum dissensione repulsa est, inhianter uelle reducere, indicio euidenti demonstrat. A Deo quippe prouectum imperium uestrum, quod eo auctore, iustitia et triumphis ornatis, minus nimirum ualidum minusque gloriosum putatis, nisi etiam summa condecorare pace seu concordia satagatis. Nos autem, dilectissime, audientes in Constantinopolitanam  Ecclesiam dissensionis adhuc scandala fluctuare, nonnullosque religiosi habitus uiros hac illacque dispersos atque deiectos ignominiose tractari, merito ingemiscimus et multa mestitia fatigamur; precipue pacem sentimus illic continua contentione turbatam, quam per multos sedis apostolice labores iam credebamus edificatam; et sacratos quosdam diuersas iniurias didicimus passos, quos ab omni oppressionis fasce sperabamus ereptos. Portamus quippe omnium onera qui grauantur, imo portat hec in nobis amator uester beatus Petrus apostolus qui nos in omnibus sollicitudinis sue protegit ac tuetur heredes: sed quia et professionis nostre officio cum Ieremia nichilominus dicitur: Ecce constitui te hodie super gentes et super regna,  ut euellas et destruas, et disperdas, et dissipes, et plantes , etiam uestra pietas ab apostolatu nostro pro hoc ipso personas postulat. Ecce strenuos e latere nostro uiros dirigimus, qui si qua illic inter hec diligenti studio deprehendant, et his radicitus, secundum Domini mandatum, euulsis, destructis, dispersis et dissipatis, pacem et unitatem et caritatem et congruenter edificent simul et plantent. Nam quomodo habere poterunt caritatem, qui diuidunt unitatem? nos autem pro Christo legatione procul dubio fungimur, cum paci Ecclesie studium impendere procuramus. Quia uero Deo amabiles uiros, quos nominatim litteris expetitis, quibusdam incommodis impeditos destinare nequimus, misimus Paulum et Eugenium sanctissimos et reuerendos  episcopos, dilectosque consiliarios nostros, quorum nobis et fides probata et scientia manifesta est: quibus scripto dedimus in mandatis ut, omnibus simultatibus sopitis atque sedatis, que ad pacem sunt, sanctorum magistra regula Patrum, toto conamine construant, et omni contentione sublata, iustitie tribuant, Deo propitio, palmam, hoc duntaxat ad laudem Dei agentes, et ad preconiorum uestrorum cumulum, sicut uos agere de die in diem decet, addentes. uerumtamen ignorare pium imperium uestrum nolumus nos apostolice sedis precepisse legatis, ut causa tantum uisitationis gloriosum eiusdem prouincie [a 1Kb] principem adeant, et de optata  memoria ei apostolorum, ut condecet, expletis officiis persalutationis edicant. Ideoque rogamus ut aditu eis annitentibus uobis concesso, talem illis industrium uirum [deest tradatis aut quid simile] qui eos usque ad predictum principem saluos ducat atque reducat, facta in scriptis de ea minime iterum usurpanda professione. Optamus uos per multos annos in Christo bene ualere, et de barbaricis iugiter hostibus triumphare, spiritualis et desiderabilis et Christianissime fili semper Auguste. Data indictione XI.



CXIu. AD EUMDEM.  Ut legatis a se missis fidem adhibeat, et opem Romane Ecclesie ferat.

 Dilecto filio semper in Domino triumphanti BASILIO piissimo imperatori Augusto.

Scimus, uenerabilis imperator, scimus et omnimodo nouimus uos prudentia pollere, equitatem diligere, pietatem extollere, directiones plantare et uitia euellere. Scimus et liquido credimus uos sancte Romane Ecclesie uigorem et decus uelle augere, tribulationes gemere, angustias dolere, et necessitates pio intuitu, quantum ad uos pertinet, amouere. Huius rei gratia, maximam de uobis fiduciam assumentes, quidquid eamdem sanctam matrem uestram Romanam Ecclesiam oppido affligit et lacerat, uobis singulari quadam spe committimus audiendum et corrigendum. Tamen ne uos, quos secretorum nostrorum conscios esse cupimus, lateat quod his diebus  contra Dei uoluntatem contraque salutem totius Christiane fidei, ac contra priuilegium sancte Romane Ecclesie, seu contra morem reique publice statum Rome peractum est, his missis nostris Paulo et Eugenio episcopis uerbotenus uobis dicenda commisimus. Que uos ita credere deprecamur ac si nos uobiscum loquamur; et credentes, si nobis ferre opem, uel aliquam consolationem ualeatis, et ueluti dilectus filius reuerende matri assolet, omnimodo conferatis deposcimus. Habebitis enim pro his sanctos apostolos adiutores, et nos possidebitis deuotiores uestros apud Dominum semper intercessores. Data Iu Kalendas Martii [f. Maii, ut constat ex superioribus], indictione XI.



CXu. AD LUDOuICUM BALBUM REGEM.  Deplorat mortem Caroli imperatoris patris eius: hortatur ut pacem habeat cum regibus consanguineis suis, et Ecclesie inimicos persequatur, precipue Lambertum ducem, cuius diras infestationes commemorat; denique in Galliam se uenturum, ibique synodum celebraturum significat.


LUDOuICO glorioso regi, filio diue memorie Caroli II imperatoris Augusti.

Quanto deinde amore dilectionis pro tantorum bonorum uirtutibus, et pro omnipotentis Dei quotidianis genitorem uestrum dilexerimus cultibus, horum, Christo conscientie nostre teste, absque lacrymarum effusione factorum reminisci nullatenus possumus. Et quanquam  gaudendum sit quoniam eumdem, post felicis cursum operis, inter angelorum cetum paradisi susceperint premia uite perennis, flendum nichilominus conuenit quod tantum adiutorem Ecclesiarum Domini diffusarum in orbe presentia corporali, heu, proh dolor! amiserimus. Presertim cum hoc in tempore sancta Romana Ecclesia, mater omnium, que mee mediocritati commissa est, Iesu eterni dispositione consilii, in quo ut cum Apostolo pace quorumcunque dixerim, fines seculorum deuenerunt , in tot persecutionibus atque aduersitatibus diu lacessita, domesticorum debacchatione fatigetur, ut cogar cum Propheta erumpens exclamare: ueni in altitudinem maris, et tempestas demersit me ; et rursus: Domine, libera animam  meam a labiis iniquis et a lingua dolosa . Sed uos, fili carissime, hortor ac moneo paterno amoris affectu, eius imitari in Ecclesiarum exaltatione uestigia uite spiritalis, cuius floris decore natus regia dignitate existis. Primum ut pacis unitatem uinculumque caritatis cum fratribus uestris, nimirum Ludouici regis Baioariorum filiis, cumque fidelibus Christianis tenens, demum contra insanientis rabiem, atque tyrannos, paterno prouocatus exemplo, uirtutem roboris, Christi auctoritate, in defensionem matris uestre, a qua et potum predicationis in proauis, et infulam imperii accepistis, medullitus uiriliterque effundere ualeatis. Quia, quod dici sine lacrymarum imbre nullo modo potest, prodiit in hoc tempore apud nos ex massa peccati radix ac  fomes nequissime perditionis Lambertus, Widonis quondam Spoletani ducis horrendus filius, fatemur membrum Antichristi, qui aduersatur et extollitur derogando aduersus ortum regalis progeniei, et se turpis lucri cupidum clandestina machinatione, rapacitatis ardore, nunc huc atque illuc tergiuersando, cum mecha sorore Rotilde, cumque complice suo infido Adelgerto marchione, imo patrie predone, ad falcem, ut uera fama uolitat, impudenter, quod Deus auertat, sustollere Romani imperii; et nunc, utpote abominatio desolationis atque perditionis filius, caput scorpii et aspidis surde, destruit dilapidans, perque nequam suos disperdit predones omnem terminum sancti Petri ac Pauli protectorum uestrorum, ubi et pro qua re omnes pene  nostri fideles in paupertatem ac necessitatem redacti uidentur, sacramentisque ut sibi conspirent, et ne ad nostram occurrant iussionem, omnis territorii sanctorum apostolorum homines constringere non omisit. Nunc etiam Tarentum legatione directa paganis, donaque transmittens, atque ab eis accipiens, suppliciter deprecatus est, ut sibi, cum significatum fuisset, phalange Agarene ad perniciem Christiani populi quantocius deferant auxilia. Qualiter denique fraude nequitie, et per periurium, in sinu Ecclesie nostre nos deceperit, urbemque sacram inuaserit, hic ea ideo pretereundo silemus, quia in alio opusculo ad omnium Christianorum notitiam, quos idcirco anathematis uinculis innodauimus, nonnulla  conscripta teneamus. Pro qua re, domine fili carissime, contra noua et inaudita in Christianis mala, nouum iam fessus et fatigatus certaminis laborem, naualis scilicet periculi, fluctusque maris, assumere desiderans, me tantis periculis [edit. Rom. legit assumere iter de transmetantis periculis, etc.] ad uos ueniendo pro Ecclesiarum sanctarum omnium liberatione, iuxta Apostolum, non faciens animam meam pretiosiorem quam me. Et ecce, quantum ad mei ministerii regimen spectat, non recuso pro Christi Domini ouium, ope eius, liberatione mori, detrimentumque sufferre. uos, queso obnixe, uos, fili carissime, lacrymas meas arduumque laborem aspicite; et ad defensionem sancte matris uestre uestrum animum fideliumque uestrorum adhortatione continua  preparate, et mecum unanimiter lupis rapacibus baculos redargutionis studete tenere; quatenus, duce Unigeniti gratia, post longa temporum spatia, cooperatores effecti nostri certaminis, de purpura terreni, imperii ad coronam uenire ualeatis perpetuam. Et epistolas reliquas, quas confratribus uestris, Carolomanno uidelicet, et Ludouico, atque Carolo iuniori, dirigimus pro talium adhortatione, precamur glorie uestre decentiam, easdem illis sine mora destinare dignemini, omnibusque reuerentissimis archiepiscopis, et clero totius ordinis regni uestri, paterna peto adhortatione significari precipite, quoniam, Domino miserante, apud uos synodum celebraturi sumus cunctis populis Christianis pernecessariam. Quecunque nosse uos cupimus, sane deinceps  sumus acturi de negotiis ecclesiasticis. Te quoque, carissime fili, auctoritate sancti Spiritus Dei nostri, ad uicem genitoris uestri domni Caroli perpetui imperatoris Augusti, a secretis constituo meum consiliarium, qui, ut dici assolet, pars anime mee fuit, et queque agenda sunt, coge adunaque consilium: quia in fonte tui cordis primum intingendus calamus, deinde manus nostra formabit characteris apices.



CXuI. AD LUDOuICUM BAIOARIORUM REGIS FILIUM.  Hortatur ad seruandam pacem cum patruelibus; inuehitur in Lambertum Spoletanum ducem: rogat episcopis significet ut ad synodum accedant.

LUDOuICO Baioariorum regis filio.

 Scriptum enim uero in Salomone legimus: Filius sapiens letificat patrem, et est gaudium matris que genuit eum ; quapropter, quoniam te, Ludouico filio Caroli, Ludouico filio Ludouici regis, eternitatis prescientie sue consilio omnipotens Deus ex regum imperatorumque est dignatus producere prosapia, et tunc illum plene letificare contenditis, si uestre matri eiusque immaculate sponse aduersus insidiantium ictus atque illius laceratores tota uirtute concurritis, omni quoque nixu more parentum prauorumque uestrorum auxilii consolationem conferre, spreta personarum acceptione quarumlibet, quantocius festinatis, sancti Spiritus per Salomonem uerbis testantibus: Frater et amicus in angustiis  comprobatur ; et bene nobis filiatio adoptionis uestre spiritualis fauere ualebit, si pacis et unanimitatis cum fratribus uestris, Christo opifice, concorditer tenere consulte satagitis uinculum; quia in uestra pace, fatemur, totius Christiani populi salus consistit; qua demum necessitate, quaue fatigati angustia, relicta sede propria apostolici culminis, compulsi sumus Franciam petere, uosque paterno affectu deposcere, quatenus una nobiscum positi de communi saluatione sancte Romane Ecclesie et reipublice statu tractaremus, in paucissimis nunc patefacimus, quia in alio opusculo qualiter nefarie sit peractum ad omnium Christianorum notitiam reseruatur conscriptum; quod luce clarius aduertitis. Lambertus Spoletanus perfidus  dux, Widonis quondam stirps, perditionis filius, in quantam superbiam pro cupiditate, ut fama uera se habet, Romani imperii eruperit, in nostris tribulationibus atque angustiis procul dubio cognoscetis ad liquidum. Romam siquidem clandestina fraude deuotum uenire se simulans, a nobis uelut filius pacis benigne susceptus, quid uirulenti consilii corde gestiens [f. gereret] in crastinum sequentis diei diluculum demonstrauit: nam deputatis custodibus, uerum etiam satellitibus, ad portam Urbis que ad beati Petri apostolorum principis euntibus pandit iter, nullum nostrorum fidelium ad nos egredi patiens, cibos deferentes cercens, asserit Carolomannum regem sibi talia horrenda facere precepisse. Quod idcirco non possumus credere, quoniam ex  uestra progenie nullus ceruicem superbe contra hanc extulit sedem, sed propter Deum suppliciter colla submisit. Nos, fili carissime, pro Domini Ecclesia et eius ouibus animam ponere cupientes, ecce marinos finctus undasque salis ad uos ueniendo per difficile iter assumpsimus, uobiscumque simul positi, Domino miserante, uniuersalem synodum celebrare disponimus totius sancte Ecclesie, uobis obsecundantibus, prouectum et exaltationem loco percongruo satagemus peragere. Quod, queso, regni uestri omnibus archiepiscopis cepiscopisque nostris innotescere dignemini, eosdemque nobis adesse continua maturitate accelerare monete. Data ut supra.



CXuII. AD CAROLOMANNUM REGEM.  Eiusdem pene argumenti.


Dilecto filio CAROLOMANNO glorioso regi.

Quanta denique exaltatione sponsionis uestre sanctam Romanam Ecclesiam, uidelicet matrem uestram omniumque Christianorum, que uos et lacte sue predicationis ab uberibus et ad imperialia a proauis sceptra sanguine regum excellenter produxit, subleuare curetis, et epistolari textu, et internuntiis nuper ad nos directis reminiscimur pleniter, fontemque ubertim cordis uestri solita pietate parentum uestrorum circa omnipotentis Dei famulatum miseratione abundare reperimus: uestrum quoque ad predictam matrem uestram, uti gloria culminis uestri spoponderit,  tanto auidius enixiusque quotidiana prestolatione aduentum exspectauimus, quanto pro augmento mercedis uestre nos nostramque Ecclesiam in tot aduersantibus laborantem, super omnes imperatores atque reges qui ante uos fuerunt exaltare ac beatificare omnimodo promisistis. Sed, heu proh dolor! fesso mihi paganorum persecutione ac gladio, atque exactionis [f. exactione, HARD.] census uigintiquinque millium in argento mancusorum annualiter, imo predicte uestre matri additus ciuilis mucro angustie est, qui pene nos funditus peremisset, nisi subita miseratione illius solaremur auxilio, qui fidelibus pollicens inquit: Ecce ego uobiscum sum omnibus diebus usque ad consummationem seculi . Exierunt quidam ex nobis, sed non fuerunt  ex nobis, confitemur neque ex nobis [forte melius, neque, ex uobis, HARD.], qui tanta Romanam Ecclesiam dehonestatione urbemque sacram, nos quoque fatigauerunt atque oppresserunt, ut simile nec in Christianis regibus factum reminisci ullo modo possit. Lambertum fateor, atque Adelbertum electos marchiones, qui hostili manu occultaque fraude qualiter nos affecere, culminis uestri gloriam latere nulla potuit ratione, quod ad omnium uestrum notitiam in suo scriptum tenetur opusculo. Nobis enimuero ad uos inter cetera mala iter clausere uenire cupientibus; qua necessitate compulsi, nauale, animam pre manibus habentes, assumpsimus laboriose periculum, et commodum duximus Franciam ire, uestramque fraternam compagem in pacis et unanimitatis  uinculum consolidare, uestre matris sepe dicte liberationem sancte Romane Ecclesie necessario querere. uos siquidem illuc omnesque uestrorum regnorum episcopos ad synodum celebrandam uenire hortamur. Data de ciuitate Genuensi, et directa glorie uestre per Anspertum Mediolanensem confratrem et cepiscopum nostrum.

Presentem [presentium] latorem Petrum cardinis ecclesie nostre presbyterum glorie uestre plurimum commendamus, eumque ad nos quesumus cum uestris missis atque opitulatione festinanter remittite.



CXuIII. AD ANSPERTUM ARCHIEPISCOPUM MEDIOLANENSEM.  Monet ut quantocius ad synodum in Galliam cum suffraganeis accedat; queritur de perfidia Lamberti Spoletani comitis.


ANSPERTO uenerabili archiepiscopo Mediolanensi.

Pro innumeris igitur et multiplicibus oppressionum angustiis totius sancte Ecclesie in orbe terrarum diffuse, synodum uniuersalem, Christo opitulante, in Francia  Petrum presbyterum cardinis nostri, quem ad Carolomannum regem dirigimus, fraternitati uestre plurimum commendamus  sumus celebraturi, ad quam fraternitatem  uestram quantocius, omni mora postposita, occurrere admonemus, cum cunctis cepiscopis ac suffraganeis uestris, exceptis his quos sacri canones pro incommodis causis stare patiuntur. Quoniam in ea, Christo cooperante, omnium Ecclesiarum speramus erigi statum atque uigorem. Hoc iterum iterumque monemus, hortamur expresseque mandamus, ut nulla uobis mora nullumque tempus prepediat, donec nobis uestrum aduentum in presentia prebeatis; [b 1Kb] id est Lamberti perfidi Spoletani ducis Widonis filii, eiusque complicis Adelberti marchionis, uel, ut melius, patrie proditoris, qui clandestina fraude pacifice uenire se simulans, in dolo ad portam urbis custodes deputans, sacramque ciuitatem tyrannus inuasit, nosque cum fidelibus nostris  intra ecclesiam beati Petri apostolorum principis inaudito atque horrende coarctare inter cetera mala [c 1Kb] . Data ut supra [d 1Kb] .



CXIX. AD ANGELBERGAM AUGUSTAM.  Ut in Romane Ecclesie fide perseueret; presentium latorem commendat.

Dilectissime filie ANGELBERGAE imperatrici Auguste.

Reminiscentes omnium bonorum uestrorum, quotidie Deo nostro gratiarum actiones referimus, qui uestrum animum tanta sollicitudine circa deuotionem ab exordio sancte Romane Ecclesie spirituali flamme adustione perussit. Sed nunc, filia mea carissima et in Christo deuota, queso, uires sollicita  ingenii acutissimi, et in hoc inopportuno tempore solita bonitate concurre, quatenus ceptum bonum usque ad consummationem operis perductum eterni retributoris premia recipere ualeatis. Latorem quoque presentium Petrum cardinis nostri presbyterum, queso in omnibus habeas commendatum, uestroque consilio prudentissimo iter illius solita pietate disponite, quatenus, Deo duce, ad nos possit redire incolumis. Data ut supra.



CXX. PRIuILEGIUM PRO MONASTERIO TORNUTIENSI.  Confirmantur bona eidem monasterio olim concessa.

Anno Dominice incarnationis 878, indictione undecima, regnante piissimo atque gloriosissimo rege Ludouico,  Caroli filio serenissimi Augusti, auxiliante Domino nostro, in honorem eiusdem Dei et Domini nostri Iesu Christi. Ego Ioannes episcopus, seruus seruorum Dei, atque predictus filius noster gloriosus rex Ludouicus, constituimus conuentum uenerabilium archiepiscoporum necnon et presulum totius regni Trecas ciuitate, quo interfuit memoratus rex piissimus: eoque peracto, precatus est nos cum filiis et fratribus nostris episcopis iam dictus gloriosus imperator ut Tornutium monasterium, quod fundatum est in comitatu Cabilonensi super Sagonnam fluuium,  ubi martyr Christi ualerianus corpore quiescit, quod dudum pater eius Carolus imperator, uel ipse postmodum per preceptorum seriem, monachis sancte Dei genitricis Marie, sanctique Philiberti inclyti confessoris, presentibus et futuris, ob uitandam Marcomannicam seueritatem contulerant, cum omnibus rebus ad ipsum locum aspicientibus, priuilegio nostre auctoritatis corroboraremus. Cuius piissimo mandato eo libentius cessimus, quo etiam nos idipsum precaturos perspeximus amplius. Igitur priuilegio nostre auctoritatis confirmamus eis omnia, quemadmodum in preceptis gloriosissimorum imperatorum sunt inserta, id est predictum locum, et omnes res ei adiacentes, cum omni libertate. Et in comitatu Aruernico cellam S. Portiani, cum omnibus  appendiciis. In pago quoque Sanctonico, Asinarias cum omni sua integritate. Et in Pictauiensi territorio cellam S. Prudentii, cum omnibus rebus adiacentibus. Et in pago Andegauensi, Cunaldum cum omni integritate. In pago uero Cenomanico, Bussiolium cum omnibus appendiciis. Et in pago uallaico, cellam que uocatur Godditus, cum omnibus rebus ad se pertinentibus. Itaque in partes Burgundie, in pago Lugdunensi, Bisiacum uillam cum ecclesia. Et in pago Matisconensi, cellam S. Romani, et Olcasiacum uillam cum ecclesia et omnibus appendiciis. uerum quia ob uitandam persecutionem Nortmannorum, Geiloni inclyto abbati, monachisque presentibus et futuris, predictum locum gloriosus rex, necne pater eius contulerant, et pontificialis calliditas  nimis eumdem locum subegerat, postulauit isdem rex ut tam larga eleemosyna, immunis atque libera haberetur ab omni pontificali potentia, nostra annuente clementia. Cuius petitionibus fauens omnis episcopalis conuentus, abnegare nequiuimus quod tam pie postulabat imperator gloriosissimus. Auctoritate ergo quam in Christo Iesu Domino nostro summo sacerdote in B. Petro accepimus, predictum monasterium cum omnibus habitis et habituris, Geiloni uenerabili abbati sancte genitricis Dei, et supra dictis sanctis futurisque post eum abbatibus ad monasticum ordinem inibi, Deo adiuuante, excolendum delegamus, et delegantes iubente filio nostro piissimo rege, inuiolabiliter et inseparabiliter sine distractione aut immutatione uel  qualibet minoratione perpetualiter confirmamus. Anathematizamus igitur auctoritate B. Petri apostoli et nostra, ut nemo antistitum presentium uel futurorum, locum adire presumat, qualibet occasione excommunicationis, uel absolutionis, seu sacre ordinationis, nisi ab abbate uel monachis loci fidelibus fuerit inuitatus. Quia iniustum decernimus, ut gloriosa mundi regina, que exaltata est super choros angelorum, humanis subdatur potestatibus. Ceterum ab omni seculari potentia locum decernimus esse liberum et quietum: et ut caput habeatur omnium que prescriptis sanctis uel loco oblata sunt ac deinceps oblatum, annuente Deo, fuerit, ut  in regum reperitur preceptis. Si quis autem temeraria presumptione cecaque cupiditate, quod Dei et nostra auctoritate firmamus, in aliquo infringere presumpserit, eterna se sciat damnatione mulctandum, et cum diabolo et angelis eius perpetuo incendio cremandum: a liminibus quoque sancte Dei Ecclesie habeatur extorris, quousque ab illicita presumptione resipiscens, condigna penitentia et emendatione iram omnipotentis Dei quam incurrere non timuit placare procuret. Harum itaque sanctionum euidentissimam confirmationem, manibus sacrorum presentium pontificum subnotaui, absentium quoque consacerdotum nec minus idoneis stipulationibus, per Christum et in Christo fulciri postulamus.

Hincmarus Rhemorum episcopus in Christi nomine  roboraui.

Ansegisus episcopus Senonensis.

Ottulfus episcopus. Gissibertus episcopus. Hildibaldus episcopus. Berno episcopus. Geraldus episcopus. Hincmarus episcopus Laudunensis. Edenulfus episcopus. Ioannes episcopus. Raganulfus episcopus. Adalardus archiepiscopus. Alericus episcopus. Abbo episc. Agilmarus episcop. Ingilwinus episcopus. Acfredus episcopus.

Datum III Kalendas Maii, per manum Christifori primicerii sancte summe sedis apostolice, imperante piissimo Ludouico.



CXXI. AD ANGELBERGAM AUGUSTAM.  Arelatem se uenisse significat, ibique omnia prospera reperisse; hortatur ut Romane Ecclesie commodis prospiciat.


Dilectissime filie domne ANGELBERGAE imperatrici, pie memorie domni Ludouici inuictissimi imperatoris coniugi serenissime Auguste.

Cum erga Romane Ecclesie priuilegia immenso uelle, immenso et opere decus imperii uestri decertare, et ad perfectum ducere semper adhaurimus [f. amauerimus, aut anhelauerimus] et amemus. Christo fauente, perpetuo magnitudinem tante uestre deuotionis scire cupimus: Ecce Arelatem regni deliciarum uestrarum sani intrauimus, summo arbitro permittente, per intercessionem apostolorum principum; illicque Bosonem principem generum  uestrum, communem et filiam domnam Hermengardam [a 1Kb] alloquentes, omnia prospera et iugiter desiderata inuenimus, et pro amore uestro, uestri nuper et piissimi coniugis, illos tanquam filios amplectentes, pro eorum consulto, illorum cum honore cuncta faciemus: quoniam ceu per uos, haud secus per istos consolationem et defensionem sancte Romane Ecclesie querimus, eosdemque permissu Dei ad maiores excelsioresque gradus modis omnibus, saluo nostro honore, promouere nichilominus desideramus. Quapropter monentes hortamur ut tanto labori faueatis, eiusque perfectionem, prisco uestro consilio perfruentes, certis litteris per singula nobis et illis  sine mora intimare minime differatis. Ceterum rogamus ut Ioanni archiepiscopo Rauennati mittatis epistolas ex nostra parte consolatorias, incitantes ut pro nobis orationes faciat, et contra Dei inimicos se preparare nequaquam formidet, et nostris fidelibus Rome legatos consolando transmittat: et uos, si fas est, aut mihi apud uos est impetrandi facultas, Leoni episcopo misso et apocrisiario nostro, et Petro, super ista ceterisque fidelibus litteras uestras mittite, confortantes ipsos ut scitis et uultis.



CXXII. AD MIRONEM ET HUNCFRIDUM FRATRES.  Mironem et Huncfridum multorum scelerum reos ad synodum uenire iubet.

 MIRONI et HUNCFRIDO germano suo.

Quanta ad apostolatum nostrum relatione quarumdam trangressionum uestrarum, mala atque peruersa fuerunt nuntiata, hec, fateor, lacrymabiliter nominamus, apostolicaque auctoritate citissime corrigenda iubemus, si sancti Spiritus potestate non uis tu, Miro, merito nequitie tue ab omni consortio Christianitatis separari, et inferni flammis in perpetuum condemnari. Septimanie terram uniuersam redegisti in solitudinem: ecclesias, ut asserunt, ministris expoliasti; castella ipsius terre callide ac fraudulenter inuasisti. Qua compulsi necessitate, homines Bernardi gloriosi marchionis cum multitudine hominum tue rabiei occursando, aliqua in eadem terra perperam egerunt: ut uelut Ieroboam  filius Nabath, qui peccauit, et peccare fecit Isrel, auctor omnium peccantium existas. Ideoque ad uniuersalem synodum nostram quam Deo auctore, in proximo sumus celebraturi, Lugdunum uenire te, occasione omni postposita, uolumus, si funditus, ut dictum est, non uis gladio diuino mulctari. Lindoinum quoque uicecomitem audimus potestate, uti horrende denuntio, uti sacerdotali in parochia Sigebodi Narbonensis archiepiscopi, presbyterosque tuos in eius exteris subrogare ecclesiis: quod concite tue uite consulentes, corrigere et emendare mandamus. Te uero Huncfridum ex diaconatus officio et uenerabili monachico habitu apostatam audimus et dolemus affectum. Quapropter uel sera te penitentia per Domini misericordiam libera, et ad monasterium  quanto citius confuge; uel si de tua confidis conscientia, ad synodum nostram de illatis tibi atque obiectis te purgandum occurre: ne si pretermiseris, anathematis uinculo, utpote apostata et rebellis, alligeris. Data ut supra.



CXXIII. AD ROSTAGNUM ARCHIEPISCOPUM ARELATENSEM [a 1Kb] .  Suas illi uices in Gallia et pallii usum concedit.

Reuerentissimo et sanctissimo fratri ROSTAGNO archiepiscopo Arelatensi.

  O quam bona est caritas, que absentia per imaginem presentia sibimet ipsi exhibet per amorem! Diuisa unit, confusa ordinat, inequalia sociat, imperfecta consummat. Quam recte predicator egregius uinculum perfectionis uocat ; quia uirtutes quidem cetere perfectionem generant, sed tamen eas caritas etiam ligat, ut ab amantis mente dissolui iam nequeat. Hac itaque uirtute, frater carissime, plenum te esse reperiens, cum pro sanctarum Dei ecclesiarum restauratione in Arelatensium ciuitate corporalem presentiam exhibuissem, sicut mihi de te multorum testimoniorum fama uera longe lateque narraret. Quod uero iuxta antiquum morem usum pallii ac uices sedis apostolice postulasti, absit ne aut transsitorie  potestatis culmen, aut exterioris cultus ornamentum, in uicibus nostris ac pallio quesisse te suspicer. Sed quia cunctis liquet unde in Galliarum regionibus fides sancta prodierit, cum priscam consuetudinem sedis apostolice uestra fraternitas repetit, quid aliud quam bona soboles ad sinum matris recurrit? Libenti ergo animo postulata concedimus, ne aut uestre Ecclesie quidquam de debito honore subtrahere, aut condignam petitionem uestri contempsisse, uideamur. Sed iam nunc studio maiore res indiget, ut cum honor crescit, etiam sollicitudo proficiat, et erga ceterorum custodiam uigilantia excrescat: uite quoque merita subiectis in exemplum ueniant, et nunquam sua per suscepti honoris gratiam, sed lucra celestis patrie uestra fraternitas  exquirat. Nostis enim quid beatus Apostolus gemens dicat: Omnes enim que sua sunt querunt, non que sunt Iesu Christi . Quibusdam namque narrantibus, agnoui quod in Galliarum uel Germaniarum partibus nullus ad sacrum ordinem sine commodi datione perueniat. Quod si ita est, flens dico, gemens denuntio, quia cum sacerdotalis ordo intus cecidit, foris quoque diu stare non poterit. Scimus quippe ex Euangelio quid Redemptor noster per semetipsum fecerit, quia ingressus templum cathedras uendentium columbas euertit . Columbas enim uendere est de sancto Spiritu, quem Deus omnipotens consubstantialem sibi per impositionem manuum hominibus tribuit, commodum temporale percipere. Ex quo, ut predixi, malo iam  innuitur quid sequatur, quia in templo Dei columbas uendere presumpserunt, eorum Deo iudice cathedre ceciderunt, qui uidelicet error in subditis cum augmento propagatur. Nam ipse quoque qui pretio ad sacrum ordinem perducitur, iam in ipsa prouectus sui radice uitiatus, paratior est aliis uenundare quod emit. Ubi est quod scriptum est: Gratis accepistis, gratis date?  Et cum prima contra sanctam Dei Ecclesiam Simoniaca heresis sit exorta, cur non perpenditur, cur non uidetur, quia eum quem quis cum pretio ordinat, prouehendo  agit ut hereticus fiat? Itaque fraternitati tue uices nostras in ecclesiis que sub regno Galliarum sunt iuxta antiquum morem Deo auctore committimus, singulis quidem metropolitis secundum priscam consuetudinem proprio honore seruato. Pallium quoque concessimus quo fraternitas tua decoretur. Sicubi autem longius episcoporum quisquam pergere forte uoluerit, sine tue sanctitatis auctoritate ei ad loca alia transire non liceat. Si qua uero inquisitio de fide uel fortasse aliarum rerum inter episcopos causa emerserit que discerni difficilius possit, collectis duodecim episcopis, uentiletur atque decidatur; sin autem decidi nequiuerit, discussa ueritate ad nostrum iudicium referatur . Proh dolor! cum in Gallie partibus essemus inter cetera  unum ualde prohibendum inuenimus: metropolite, antequam pallium a sede apostolica suscipiant, consecrationem facere presumunt, quod antecessores nostri et nos canonico decreto ne fieret interdiximus. Unde fraternitatem tuam sanctam per Galliam nostram uicem tenentem hortamur, quatenus super hoc sollicitudinem habeas, et ne istud adoleat, auctoritate prohibeas, et ut secundum antiquum morem querere festinent moneas, incites atque precipias; et si ipsi obediant, necne, nostro apostolatui super omnia renunties, si potes in natiuitate apostolorum, aut per uos, aut per nostrum legatum aliquem certis litteris intimare, ne differas. Omnipotens autem Deus sua uos protectione custodiat, honoremque perceptum uos in moribus seruare concedat.  Data ut supra.



CXXIu. AD UNIuERSOS EPISCOPOS GALLIAE.  Ut Rostagno Arelatensi episcopo, cui uices suas in Gallia commisit, omnes obediant.

Omnibus reuerentissimis et sanctissimis episcopis et fratribus per Gallias constitutis.

 Ad hoc diuine dispensationis prouisio gradus et diuersos constituit ordines inter se distinctos, ut dum reuerentiam minores potioribus exhiberent, et potiores minoribus diligentiam impenderent, una concordie fieret a diuersitate contextio, et recte officiorum gereretur administratio singulorum. Neque enim uniuersitas alia poterat ratione  subsistere, nisi huiusmodi magnus eam differentie ordo seruaret. Quia uero creatura in una eademque equalitate gubernari uel uiuere non potest, celestium militiarum exempla nos instruunt, quia dum sint angeli, sint archangeli, liquet quia non equales sunt, sed in potestate et ordine, sicut nostis, differt alter ab altero. Si ergo inter hos, qui sine peccato sunt, ista constat esse distinctio, quis hominum abnuat huic se libenter dispositioni submittere, cui nouit etiam angelos obedire? Hinc etenim pax et caritas mutua se uice complectitur, et manet firma concordie in alterna et Deo placita dilectione sinceritas. Quia igitur unumquodque tunc salubriter completur officium, cum fuerit unus ad quem possit  recurri prepositus, idcirco opportunum esse perspeximus in ecclesiis que sub regno Galliarum secundum antiquam consuetudinem sunt, fratri nostro Rostagno Arelatensis ciuitatis episcopo uices nostras tribuere, quatenus et catholice fidei integritas, id est sanctarum quatuor synodorum, Deo protegente, sollicita deuotione seruetur; et si inter fratres consacerdotesque nostros aliqua euenerit forte contentio, auctoritatis sue uigore, uicibus nempe sedis apostolice functus, discreta moderatione compescat. Cui etiam iniunximus ut si quarumdam causarum tale fuerit certamen exortum, in quo aliorum presentia opus sit, congregatis sibi numero competenti fratribus et cepiscopis nostris, salubriter seruata hoc equitate discutiat, et canonica  auctoritate diffiniat. Si quam uero contentionem, quod longe faciat diuina potentia, de fidei causa euenire contigerit, aut negotium emerserit, cuius uehemens sit fortasse dubietas, et pro sui magnitudine iudicio sedis apostolice indigeat, examinata diligentius ueritate, relatione sua ad nostram studeat perducere notionem, quatenus a nobis ualeat congrua sine dubio sententia terminari. Cui etiam iniunximus ut nullum archiepiscopum in his partibus sine pallio a Romano pontifice directo consecrationem facere permittat, et facientes nostra auctoritate arguat. Et quoniam necesse est ut ad eum cui nostras uices indulsimus, quoties oportere perspexerit, pro facienda collatione aptis debeant episcopi temporibus conuenire, hortamur ut nullus mandatis  eius inobediens esse presumat, nec communi congregationi interesse postponat, nisi aut corporis infirmitas quempiam fortasse uetuerit, aut cuiusdam eum cause iuste excusatio minime uenire permiserit. Hi tamen qui, prohibente aliqua necessitate, nequierint in synodum conuenire, loco suo presbyterum aut diaconum dirigant, quatenus que a nostro uicario, Deo auxiliante, fuerint definita, ad eum qui absens est, per ipsum quem miserit, fida relatione perueniant, ut inconuulsa firmitate seruentur, et nullius ea audeant occasionis excusatione uiolare. Hoc etiam uos pariter preuidimus admonendos, ut nullus uestrum ad longinquiora loca sine prefati fratris et cepiscopi nostri Rostagni auctoritate tentet aliquo modo proficisci, scientes quia et predecessorum  nostrorum, qui uices suas eius predecessoribus concesserunt, sic procul dubio mandata definiunt. Hortamur preterea ut de officio suo sit quisque uestrum sollicitus, et qui promissam cupit patrie mercedem portionis accipere, commissum sibi gregem sollicitudine et oratione custodiat, ne lupus insidians oues creditas inuadendo dilaniet, et sit in retributione pena pro munere. Optamus igitur, fratres karissimi, et totis omnipotentem Dominum precibus exoramus, ut dilectionem uestram boni amoris sui constantia faciat magis magisque feruescere, atque in pace Ecclesie et una uos concedat manere concordia. Nuntiatum uero nobis est quia per simoniacam heresim ad sacros ordines quidam  adducuntur, et hoc sancto fratri et cepiscopo nostro Rostagno per omnia prohibendum mandauimus; quod ut fraternitas uestra cognoscat et custodiat, ipsa uobis est epistola relegenda. Data ut supra.



CXXu. AD CAROLUM REGEM.  Excusat se quod ad eum legatum non miserit, interclusa sibi uia a Lamberto eiusque fautoribus qui urbem Romam tenebant obsessam.

CAROLO glorioso regi dilecto filio.

Igitur glorie uestre litterarum serie recepta et lecta, ut de more antecessorum regum uidelicet et imperatorum, uestrorumque duntaxat parentum erga  Romanam Ecclesiam, cuius lac uestram prolem hactenus educauerit, in cunctis omnia uos desiderare et assequi nouimus, paterno affectu gratias agimus, et qualiter scripsistis imo tenemus. Ceterum pontificium nostrum uestra percunctari dilectio studuit cur uobis non misimus ob quid taliter uenissemus. Et uobis et fratribus uestris gloriosis regibus, antequam ex Urbe exiremus, mittere uoluimus, sed officientibus Lamberto et Adelberto fautoribusque eorum anathematizatis, mittere nequiuimus. Nec mirum si ipsi nobis uiam sustulerint, cum et ipsius beati Petri apostolorum principis Ecclesiam, uestram denique matrem, et omnium Dei Ecclesiarum tutricem, armis triginta diebus circumdatam tenere non formidauerint; ita ut nec ibi aliquam alicui  iucernam illuminare, nec laudes Deo conferre liceret, preter postquam urbem exiuimus; fratribus uestris gloriosis regibus mittere sategimus, ut uobis super talibus intimaremus: sed cum uos magis iuxta audimus, ita mittere cogitauimus. Quo loco ab ipsis significatur pro pacis et unitatis tranquillitatisque omnium Dei Ecclesiarum negotio; primo uenimus, quo uos quatuor reges unum legitimumque uelle, annuente Deo, nichilominus faciamus, ut Psalmista cecinit: Ecce quam bonum et quam iucundum est habitare fratres in unum, et reliqua . Dehinc uolumus ut ita conuenti nostras oppressiones audire compatiamini. Quapropter, fili carissime, quoniam te ualde illuxit . Data ut supra.



CXXuI. AD ISAAC EPISCOPUM LINGONENSEM.  Ut Trecas ad synodum ueniat, et Cabilonum aliquos mittat qui pontificem eo deducant.


Reuerentissimo ISAAC uenerabili episcopo Lingonensi.

Quod sanctitati tue notum esse non ambigimus, pro sanctarum ecclesiarum statu ad Galliarum partes deuenimus. Quapropter, Domino auxiliante, apud Trecas synodum sumus celebraturi, ad quam sanctitatem tuam uolumus omnino adesse. Prius tamen uenerabilitas tua nobis missos Cabilonum dirigere studeat, qui iter nostrum recto tramite ad predictum dirigant locum; et per parochiam uestram  nobis congruas mansionaticas preparate, id est in uilla Marmania, in pago Alhensi. Data ut supra.



CXXuII. AD OMNES CHRISTIANOS.  Excommunicat eos qui sibi equos et argenteum uas furati fuerant, nisi intra tres dies restituant.

Omnibus episcopis, comitibus, et cuncto populo Christiano.

Notum sit quia dum pro pace et unitate sanctarum Dei Ecclesiarum in Gallias uenissemus, apud Cabilonum ciuitatem, ad iniuriam sanctorum apostolorum Petri et Pauli et nostram, multam inhonorationem sustinuimus. Inter que equi nostri nocturno silentio, nostris hominibus secure quiescentibus, a  conciuibus predicte ciuitatis latrocinanter furati sunt. Quapropter nos, qui secundum officium ministerii nostri pullulantia uitia gladio spiritali resecare mature debemus, hoc malum celesti mucrone percutimus; ita ut nisi predicti equi, et alia furta, nostris hominibus intra tertium diem reddita fuerint, predictos fures, cum omnibus consentaneis suis, eo quod latronibus latebras prebeant, et excommunicabimus et anathemati submittemus. Inter hec Aduuardum presbyterum, qui nobis in monasterio Flauiniaco ministrauit, cuius homines scutellam argenteam sancti Petri, nescio utrum consensu illius, an non, furati sunt, pro sacrilegio furti excommunicamus, et pari sententia ut supra, nisi eam reddiderint, constringimus. Data ut supra.



CXXuIII. AD EPISCOPOS SUFFRAGANEOS ARCHIEPISCOPI ARELATENSIS.  Iubet ut cum archiepiscopo suo, simul ac uocati fuerint, ad Trecensem synodum ueniant.


Omnibus uenerabilibus episcopis suffraganeis cepiscopi et confratris nostri Rostagni Arelatensis.

Notum sit omnium sanctitati quia, Domino opitulante, pernecessariam uniuersam synodum sumus celebraturi: ad quam, mox ut uos predictus archiepiscopus uester apostolatus nostri litteris conuocauerit, omni postposita occasione, obedientie uicino gressu occurrere satagatis: quoniam sicut in  communi conuentu, gratia Christi duce, paternis parentibus iussis erit exaltatio, ita, quod non optamus, subtrahentibus se ab hoc magno collegio est subsecutura confusio. Apud urbem Lingonensem Iu Non. Iunias. Similiter Otteramno archiepiscopo uiennensi, Aureliano archiepiscopo Lugdunensi, Rotberto archiepiscopo Aquensi, Teutranno archiepiscopo Tarantasiensi, Sigibodo archiepiscopo Narbonensi, Ariberto archiepiscopo Ebredunensi.



CXXIX. AD DIuERSARUM SEDIUM ARCHIEPISCOPOS. 

HINCMARO archieposcopo Rhemensi, ANSEGISO archiepiscopo Senonensi, FROTARIO archiepiscopo Bituricensi,  IOANNI archiepiscopo Rothomagensi, ADELARDO archiepiscopo Turonensi, a paribus.

Canonica instituta seruantes, oportet nos, quotiescunque Ecclesie ingerunt passiones, sacerdotum collegia aggregare, ut his simul conuenientibus, salubre uniuerse Ecclesie consilium, et totius Christianitatis fidem eidem imponant, et equitatum moderamina queant congrue dilaniari [al. moderamine q. c. dilimari, id est examinari]. Idcirco uestram hortamur sanctitatem, dum de Ludouici gloriosi regis aduentu audieritis, quando ad nos uenire conauerit, in eo loco celebraturi concilium incerte tenemus, sed uos audientes comperietis, mox ut presentes susceperitis nostras apostolicas litteras, omni mora seposita, ad nos uenire non differatis. Ita profecto  de uestre unanimitatis et pacis concordia mentis iucunditas uberius multiplicetur, ut conuentus uniuersorum, et uestre deuotionis conuersus, nec solum ad fauorem hominum, sed ecclesiis ad laudem potissimum proficiat Creatoris. Optamus fraternitatem uestram in Christo bene ualere. Data Iu Idus Iunias, ind. XI.



CXXX AD HUGONEM ABBATEM.  Hortatur suadeat Ludouico regi ut ad se ueniat: monet etiam ut se a quorumdam communione separet.

HUGONI strenuo, nobili, regali prosapie edito atque excellentissimo abbati.

 Quanto uos, carissime fili, amore diligimus celeberrima fama uestri boni operis circumquaque accensi, explicare uerbis nullatenus possumus. Quapropter, ut nostro desiderio presentie uestre capiamus effectum, mature uolumus hortemini Ludouicum regem filium nostrum, uosque cum eo ad nos concite properare, quatenus, Christo cooperante, exaltationem totius Christianitatis communiter operemur. Sic agat uestra dilectio ut tristitiam quam animo de uestra absentia nuper Papia intulistis, lenire moderatissime ualeatis. Inter hec ab omni te consortio Formosi anathematizati optamus, fili carissime, separare, Ioannis archiepiscopi Rodomensis [al. Rodonensis, id est Rothomagensis, nec quidquam mutandum], Adelardi Turonensis, Frotarii Bituricensis  [edit. Rom. Beduriensis]. Data ut supra.



CXXXI. AD TEUTRANNUM TARANTASIENSEM ARCHIEPISCOPUM.  Monet ut sibi cum suffraganeis suis obuiam ueniat, et Adalbertum synodo adesse iubeat, ut rationem reddat eorum de quibus Bernarius episcopus questus fuerat.

uenerabili archiepiscopo TEUTRANNO.

Miramur fraternitatem tuam cur, nostrum in has partes audiens aduentum, nos ob reuerentiam beati Petri apostolorum principis, et nostram, more ceterorum uenerabilium archiepiscoporum, minime consolari et occurrere studuisti. Qua admiratione  iam diu suspensi, monemus fraternitam tuam ut nobis citius occurrere cum tuis suffraganeis, quos tecum adducere presentialiter poteris, non differas, ut simul de utilitate Ecclesie tue tractare ualeamus. Innotescimus denique quia uenerabilis frater et cepiscopus noster Bernarius, nostram nuper audiens presentiam, reclamauit se super fratre Adalberto suffraganeo tuo, de quo iam Rome proclamauerat et libellum sue reclamationis ostenderat. Unde tibi et uiennensi archiepiscopo epistolas direximus, ut amborum querimonias uentilantes, que canonum sunt instituta diiudicaretis: insuper Arelatensem archiepiscopum, ualentinensem quoque et uiuariensem episcopos, huic assertioni testes adesse iussimus. Sed quia uariis prepedientibus  causis, hactenus eorum indiscussa manet causatio, iam precipimus monendi auctoritate ut ubicunque a nobis fuerit synodus indicta, canonice eum inibi adesse iubeas, paratum in omnibus ad rationem reddendam. Quod si defuerit, uide ne eius in te retorqueatur sententia: ipse uero sciat, a se de absentia sua lucrum non percipiendum. Data ut supra.



CXXXII. AD ROSTAGNUM ARCHIEPISCOPUM ARELATENSEM  Ut ad synodum cum suffraganeis suis quamprimum ueniat.

ROSTAGNO uenerabili archiepiscopo Arelatensi.

Quia omnipotentis Dei miseratione uniuersalem  synodum sumus celebraturi in proximo, te omnesque tuos cepiscopos suffraganeos uolumus, autoritate apostolica admonemus expresseque mandamus, ad hanc, omni postposita occasione, quantocius presentare, exceptis eis obstaculis quibus remorandi licentiam sacri canones tribuunt. Alias, quod non optamus, quicunque se a tanto hac uice collegio subtraxerit, particeps de reliquo nostre communionis esse nullatenus ualebit. Data ut supra.



CXXXIII. AR HINCMARUM RHEMORUM ARCHIEPISCOPUM  Ut ad synodum Trecensem absque mora cum suffraganeis suis episcopo.

HINCMARO uenerabili Rhemorum episcopo.

 Fama tue fraternitatis longo exacto iam tempore bona notitia nos quoque celeberrime letificauit; quantoque te desiderio contemplari cupimus, explicare uerbis nullatenus possumus, presertim cum causa exigende utilitatis ecclesiastice petere has partes decreuerimus. Quapropter presentiam religiose sanctitatis uestre diu desideratam miramur a te nobis hactenus dilatari. Unde apostolica atque paterna auctoritate monemus ad synodum presentem, quam, Deo auctore, Trecis sumus celebraturi, absque mora cum cunctis suffraganeis dieceseos uestre studeatis occurrere. Ad locum prenominatum iterum iterumque hortamur, omni postposita tarditate, quantocius properate uenire, quoniam ad  tequam ipse nobis carior atque utilior ueneris, sanctarum Dei Ecclesiarum causas tractare differimus. Tantum monemus, rumpe moras, et satage properare celerrime atque agiliter. Data ut supra.



CXXXIu. AD FROTARIUM ARCHIEPISCOPUM.  Ut ad synodum cum suis suffraganeis Trecas ueniat.

FROTARIO uenerabili archiepiscopo Biturigensi.

Auditis denique deploratione atque angustia litteris tue fraternitatis, que uobis ab hominibus Bernardi comitis sunt illate, recens dolor priori est augmentatus, et quod tibi sedis tue aditus clausus, mihimet ipsi id reputo. Hortamur interim dilectionem  tuam patienter sufferre, et ad Trecas cum fratrum cepiscoporumque nostrorum collegio dieceseos tue ad synodum, Domino cooperante, celebrandum quantocius properare. Ludouici regis amantissimi filii nostri aduentum prestolamur quotidie inhianterque desideramus. Optamus sanctitatem tuam in Christo bene ualere. Data ut supra.



CXXXu. AD BERNARDUM MARCHIONEM.  Monet ut Frotario aditum ad suam sedem patere faciat.

Dilectissimo filio BERNARDO nobilissimo marchionum.

Quia tempore nonnullos diligimus specialius, idcirco  in his que nobilitatem uestram Deum offendere cognoscimus uos paterno increpamus affectu; presertim de causa Frotarii uenerabilis episcopi, cui, ut audimus, uestri homines iter ciuitatis sue, ne ad sedem suam ingrederetur, temerarie clauserunt. Episcoporum iudicium, fili carissime, suo tantummodo Dominus seruauit arbitrio, nec de episcopis uult laicos iudicare. Unde monemus dilectionem tue caritatis, ut quidquid in hac causa predicti episcopi deliquistis, sub celeritate et legaliter emendare studeatis, quia nos illud, nisi pro digna emendatione, inultum remanere nullo modo patimur officio ac ministerio sacerdotali. Optamus nobilitatem uestram bene ualere. Data ut supra.



CXXXuI. AD ARCHIEPISCOPUM MOGUNTINUM.  Ut Ludouicum Germanie regem, eiusque fratres adhortetur ut ad synodum ueniant aut legatos mittant.


uenerabili archiepiscopo LIUTBERTO Moguntino.

Ecclesiastica exigente utilitate, quoniam Deo duce cause ad Galliarum partes uenire commodum duximus: quapropter fraternitatem uestram necessario commonere studemus, ut secundum celitus tibi sapientiam datam, frequenti adhortatione suggeras Ludouico regi, aliisque confratribus, ut ad nostre mediocritatis colloquium atque generalem synodum, iuxta Christi uoluntatem, apud Trecas congregatam, uenire non omittat, uel si aliqua necessitate predictus  rex prepeditus fuerit, et, ut non optamus, properare distulerit ad locum predictum, quo cum Ludouico rege locuturi sumus, nominetenus destinet: quatenus sub cuncta celeritate regum filiis congregatis, totius Christianitatis, Dei gratia duce, consulere communiter ualeamus utilitati. Similiter Williberto archiepiscopo Agrippine. Wittecherio uenerabili episcopo, et Bertulfo archiepiscopo Treuirensi. Data ut supra.



CXXXuII. AD ANGELBERGAM AUGUSTAM.  Scribit in anniuersario die Ludouici eius uiri sacra pro eo se facturum; rogat ut in sui defensione perseueret; synodum Trecis se habiturum significat.

 Dilecte filie ANGELBERGAE imperatrici, diue memorie quondam domni Ludouici piissimi imperatoris coniugi.

Quia intimasti pontificio nostro anniuersalem magne recordationis domni Ludouici imperatoris fieri, et ut pro eo proprias orationes celebraremus rogasti, gaudemus, et impigre suo pro merito modis omnibus faciemus. Ceterum rogamus ut, ceu hactenus in nostris fuistis sollicita, haud secus et nunc et perpetuo esse, prout credimus, non differatis, quatenus uestro labore uestroque consulto cito ad propriam sedem ut congruit, cum gaudio per merita apostolorum principum reuerti mereamur. Porro uos scire cupimus quia apud Trecas in Kalendis Augusti una cum rege Ludouico imperatoris Caroli filio, et cum  uniuersis Gallie episcopis synodum uniuersalem celebrabimus; dehinc Carolomannum regem suosque germanos alloquemur, ut pari omnium consilio consolationem nostre Ecclesie reperiamus.



CXXXuIII. AD SUPPONEM COMITEM.  Agit gratias de fidelitate erga Romanam Ecclesiam: quedam apud Carolomannum facienda iniungit.

Dilectio filio SUPPONI glorioso comiti.

Primum quidem deuotioni uestre magnas gratias agimus quia priorem fidelitatem, quam circa sanctam Romanam Ecclesiam habueras, in sequentibus quotidiano labore opere admonstrare non desinis. Nos quoque pre omnibus uos diligentes, uestris  potius consiliis pre cunctis acquiescimus. Tantum uobiscum Anspertum et Wibbodum episcopos assumite, et apud Carolomannum regem omnia nostra ordinabiliter ponite. Hoc tamen summopere cauete ne aliqua fraudis astutia decipiamur; et quidquid ex hoc facietis, sub omni festinatione facere accelerate: mihi tempus et locum denuntiate quo occurrere debeatis ad nos recolligendum; et ne forte aliqua dubietas animo uestro insideat, duas mandamus epistolas predicto regi; quarum unam uos legite ut cognoscatis quod continet, quam aut ipse deferas uolumus, aut per idoneum hominem uestrum trasmittas: quia nos in hac terra stare non possumus nisi usque in Kalendas Augustas, quia  postquam in terram hanc uenimus, cum Ludouico rege loqui debemus. Festina quantocius sicut solitus es, nostre Ecclesie causam peragere, ut apud Dominum merces uestra copiose accrescat. Data ut supra.



CXXXIX. AD CAROLOMANNUM REGEM.  Miratur illum ad binas litteras non respondisse. ualetudinem eius deplorat; addit de synodo Trecis celebranda.

[a 1Kb] Sabbatinum episcopum.

Sabbatinum episcopum primum et postea per Anspertum Mediolanensem, de qua multum miramur, cur non iam a uobis responsum uel missos accepimus: nos cum foret possibile primum, saltem per  legatos uobiscum loqui cuperemus, deinde cum reliquis fratribus uestris: quod quia uestra infirmitate, quam nimium dolemus, est pretermissum, nunc apud Trecas, Christo opitulante, synodum sumus celebraturi, loquemurque cum Ludouico et reliquis uestris fratribus, et post Kalendas Augustas ad uos reuertemur: tantum locum nobis dicendo ad tempus mandate quo nobis debeatis occurrere, et laborem pro uestra matre sancta Romana Ecclesia non recusate assumere, quia si fueritis socii laboris, simul eritis et consolationis , et in hoc, queso, perficiendo non sit ulla dilatio. Data ut supra.



CXL. AD CAROLUM REGEM.  Agit gratias de obseruantia erga Romanam Ecclesiam: miratur quod ad se legatos non miserit: rogat ut ante colloquium quod cum Ludouico rege habiturus est, aut ipse ueniat, aut legatos mittat.


Dilecto filio CAROLO glorioso regi.

Quod pro pace et unitate sanctarum Dei Ecclesiarum omniumque Christianorum in priore epistola, quam uestre misimus dilectioni, significauimus, glorie nichilominus uestre uberes gratiarum laudes rependimus; quia nos uestra epistola ualde letificastis in hoc quod dilectionem animi uestri circa Romanam Ecclesiam, sicut uestri parentes ac proaui habuerunt, habere ubertim significatis; ualde tamen miramur cur ad nos legatos uestros non direxistis, sicut precati sumus. Quapropter queso, fili carissime,  ut  ad colloquium quod cum Ludouico rege Caroli imperatoris regis filio apud Trecas habituri sumus, si possibilitas non obsistit, uenire acceleretis; uel si aliquo obstaculo prepedimini, ut non optamus, strenuos legatos nobis dirigite, per quos glorie uestre omnia secreta, que animo nostro resident, fidenter mandare ualeamus; locum nobis simul nominetenus designate quo frui uestro colloquio et germani uestri Ludouici gloriosi regis ualeamus, quoniam de hac terra nullo modo regrediemur, pruisquam, Deo auxiliante, percongrua et mutua uobiscum misceamus colloquia. Optamus gloriam uestram piis florere successibus.



CXLI. AD LUDOuICUM REGEM.  Eiusdem ac precedens argumenti.


Dilecto filio LUDOuICO glorioso regi.

Quod pro pace et unitate sanctarum Dei Ecclesiarum omniumque Christianorum a Romana sede in partes Gallie uenerimus, in epistola quam glorie uestre misimus plenissime significare studuimus: nescimus tamen quo tempore ad uos peruenit, et de eo qua re nobis non dedit dilectio uestra responsum. Quapropter queso, fili carissime, ad nos ut ad colloquium quod cum Ludouico rege Caroli imperatoris filio apud Trecas habituri sumus, si possibilitas non obsistat, uenire acceleretis; uel si aliquo obstaculo  prepedimini, ut non optamus, strenuos legatos nobis dirigite per quos glorie uestre omnia secreta, que animo nostro resident, fidenter mandare ualeamus; locum nobis simul nominetenus designate, quo frui uestro colloquio et germani uestri Caroli gloriosi regis ualeamus. Quoniam de hac terra nullo modo regrediemur, priusquam, Deo auxiliante, percongrua et mutua uobiscum misceamus colloquia. Data ut supra.



CXLII. AD CAROLUM REGEM.  Arguit quod uocatus ad se non uenerit, sicut Ludouicus rex fecerat, monet sub excommunicationis pena, ut sui regni finibus contentus nullam Bosoni molestiam exhibeat.


Dilecto CAROLO glorioso regi.

Seruans fidem Francorum regibus, secundum predecessorum meorum pontificium, multos et duros labores in mari et in terra pertuli; ab urbe et Romana sede in Franciam ueni: omnes uos legatorum tam uiua uoce quam epistolis studui conuocare, ut pactum quod aui et patres uestri sancte Romane Ecclesie iureiurando promiserunt, adimplere contenderetis. Sed heu, proh dolor! cuncti uenire per inobedientiam neglexistis, preter Ludouicum regem diue memorie Caroli imperatoris filium, cuius consilio atque hortatu, Bosonem gloriosum principem per adoptionis gratiam filium meum effeci; ut ille in mundanis discursibus, nos libere in his que ad Deum  pertinent, uacare ualeamus. Quapropter contenti termino regni uestri, pacem et quietem habere studete, quia modo et deinceps excommunicamus omnes qui contra predictum filium nostrum insurgere tentauerint. Data ut supra.



CXLIII. AD LIUTBERTUM ARCHIEPISCOPUM.  Monet ut Bosonis filiabus hereditatem restitui faciat.

Reuerentissimo et sanctissino confratri nostro LIUTBERTO archiepiscopo.

Fraternitatem tuam recordari uolumus qualiter iam de proprietatibus Bosonis et Engeltrudis tibi scripserimus,  monentes ut ipsas, quas uos allodum dicitis, filiabus eorum sepe reclamantibus reddere deberitis: quoniam omnium legum auctoritate legitimi filii sunt ueri heredes , ut uestra bene noscit religiositas, iterumque hortantes monemus, apostolicaque auctoritate expresse iubemus; iam quia nostras litteras audire distuleras, et super his hactenus respondere neglexeras, uolumus ut ad cor rediens, ipsas sepe reclamatrices, aut homines ipsarum inuestire de iam dictis proprietatibus satagas, uestrosque earum et alios inuasores similiter facturos, nostra auctoritate excommunicando permoneas: quoniam iustus Dominus iustitiam dilexit, et equitatem uidit uultus eius. [a 1Kb] Et si forte spurius Godefredus,  aut aliquibus ipsa mechans Engeltrudis, sine uiri consensu quoquo modo donauerit, contendere uoluerit; nostra apostolica auctoritate, donec reddiderint, quia sancientibus Ioanne papa Romano et Iustiniano imperatore scriptum est , spurios satis iniuriosos, satisque acerbos, et nostris temporibus semper indignos esse diiudicamus: quapropter conuenit reuerentiam uestram illum semper monere. Porro hortamur ut quoquo modo monuimus compleas, quoniam si aliter feceris, scias te canonica damnandum censura, ut debeas illos excommunicare. Data ut supra.



CXLIu. AD MATFREDUM COMITEM  Monet ut Bosonis comitis filiabus hereditatem restituat.


MATFREDO illustri comiti.

Suggerentibus uidelicet filiabus Bosonis nuper comitis, et Engeltrudis coniugis, proxime uestre, audiuimus ut allodes suos uos inuadentes tenere non formidetis. Super quo miramur cur tante sapientie uir hoc facere non erubescas. Nonne scitis quoniam in hereditate suscipienda omnibus cognatis preferendi sunt filii? Illa uero mechans alicui sine consensu uiri ex his aliquid dare nequiuit omnium legum auctoritate. Unde uos monemus, hortamur apostolicaque auctoritare iubemus, ut ipsas proprietates illis filiabus eorum reddere pro reuerentia  principum apostolorum, a quibus per me petiere auxilium, minime differas, quoniam si aliter feceris, scias te canonica feriendum censura. Data ut supra.



CXLu. AD uALDERAMUM.  Monet ut ualderami causam ad exitum perducat uel ad se remittat.

uALDERAMO uenerabili.

Presentium lator litterarum, nomine ualderamus, ad uestram fraternitatem coram nobis ueniens lacrymabiliter questus est patrem suum a quodam iniuste carceris custodia teneri detrusum intra parochiam  uestram. Quapropter tue fraternitati auctoritate nostri apostolatus iubemus, attentius predicti genitori causam sacerdotali succinctus uigore inquirere, eique finem legaliterque terminum dare, si negotii status inambiguus futuris prospicitur. Quod si anceps uestro fuerit uisa libramini, utrasque partes suis allegationibus instructas uenire in presentiam nostram omnino mature mandamus. Data ut supra.



CXLuI. AD THEODORICUM ARCHIEPISCOPUM BISUNTINENSEM.  Iubet ut quamprimum ueniat et episcopum in ecclesia Lausanensi, propter electorum diuisiones, priusquam una colloquantur, ordinari uetat.

Reuerentissimo et sanctissimo THEODORICO archiepiscopo  episcopo Bisuntinensi confratri nostro.

Igitur quia fraternitas tua apostolice et uniuersalis Dei Ecclesie persecutiones audiens, compati modis omnibus distulit, nosque, pro eo et cunctis aliis laborem sumentes, quoquo modo uisitare neglexit, satis miramur et ex parte turbamur, cum in te taliter caritatem frigere cognoscimus. Nonne ueritas ait: Si frater fratrem adiuuaret, ambo exaltabuntur?  Et Sapientia loquitur: Frater et amicus in laboribus comprobatur . Et predecessor noster Gelasius papa, terrendo in suis decretalibus, episcopis paruipendentibus fratrum uexationes scribit: Cur non compassi estis? et reliqua. Quapropter monemus ut hactenus te negligentem  pernoscas, et ad despectam caritatem nichilominus, postpositisque omnibus curis, ad nos uisitandos una cum hoc nostro misso presentialiter uenire satagas. Ceterum audiuimus, et auditu dolemus, ut in Ecclesia Lausanensi, que sine Patre nunc cernitur, sit orta contentio, eiusque filiorum in electione antistitis sit nefanda diuisio. Unde monemus per Deum Patrem, et Filium, et sanctum Spiritum obtestamur, apostolicaque auctoritate expresse iubemus, et interdicimus, ut quoad ad commune eloquium nostrum peruenias, ibi episcopum neque iussu regis neque ex petitu plebis consecrare presumas, quatenus cum una allocuti fuerimus, auxiliante Deo, cum communi consulto, quem utiliorem preuiderimus, consecrare permittamus de more. Que hic  scribere omisimus, huic legato nostro Deusdedit glorioso magistro militum, et duci, consiliarioque nostro, ut uerbis dicat iniunximus: quem benigne recipite, et que uobis ex nostra parte tulerit, indifferenter audite. Data ut supra.



CXLuII. AD AMETIUM PRESBYTERUM.  Priuilegium pro monasterio Sancti Petri in pago Nemausensi.
[Apud D. Bouquet, Recueil des Historiens, tom. IX, pag. 165.]

IOANNES episcopus, seruus seruorum Dei, reuerentissimis  sacerdotibus AMELIO presbytero et LEONI abbati

Quod postulastis a nobis, concedimus religiositati uestre monasterium Sancti Petri cum omnibus cellis et rebus sibi pertinentibus, in quo quiescit corpus beati Aegidii in ualle Flauiana, in pago Nemausensi, in finibus Gothie: quam uallem Flauius quondam rex, prefato beato Aegidio donauit. Qui sanctus Aegidius exinde donationem integriter Romane Ecclesie fecit, et ibi in ueneratione principum apostolorum Petri et Pauli monasterium edificauit. Porro dum spatium terre illud cenobium a Romana separaret Ecclesia, quia pro aliis curis illuc legatum mittere nequiuerat, Nemausensis antistes ipsum quadam temeritate inuadens sustulerat: deinde preceptum  ex rege Francorum exceperat; in quo nec firmitatem credens, Romanum pontificem adiit; super hoc etiam auctoritatem furtim, quasi de suis, apostolicam exquisiuit. Sed sancte recordationis domnus Nicolaus, licet huius fraudis esset ignarus, diuino tamen Spiritu plenus, omnes de hoc legem querentes excusare sategit. Sed nos cum in nostro archiuo monimenta chartarum requireremus, ibi illud preceptum beato Aegidio traditum reperimus. Dehinc cum Arelatem maritimali itinere pro uniuersarum Ecclesiarum Dei negotio ueniremus, hoc recordantes, ipsum monasterium per Deusde ducem Rauennates, aduocatum nostrum, contra Girbertum Nemausensem episcopum quesiuimus. Imo ambarum partium aduocatis per fideiussorem legatis, exsecutore duntaxat  Georgio scriniario, et Deusde agente, uoluit idem Girbertus episcopus per preceptum domni Nicolai pie memorie ibi relectum se defendere. Sed Rostagnus Arelatensis archiepiscopus, et Sigebodus Narbonensis archiepiscopus, et Aribertus Ebredunensis archiepiscopus, Walbertus Portuensis episcopus, Paschalis Amerinus episcopus, Ratbertus ualentie episcopus, Litidumus Massiliensis episcopus, Alictarius uiuariensis episcopus, et alii episcopi prouincie; et iudices, Ioannes dux et princeps Rauenne, Ardus, Adbertus, Giselfredus, Alderadus, Godultius, et alii nonnulli prouinciales iudices, ut preceptum lectum audierunt, mox cognouerunt apostolicam domni Nicolai censuram excusare de hoc legem querentes, et dixerunt per illud preceptum hoc monasterium  non posse defendi; iudicantes statim ut prefatum monasterium Amelio presbytero et Leoni abbati Girbertus episcopus redderet, et penam inuasionis nobis componeret. Nos penam pro eius paupertate illi, si amplius non peccauerit, reliquimus; et monasterium sub omni integritate recepimus; ipsum aduocatum nostrum Deusde ducem illuc transmittentes, qui super hoc corporalem traditionem de omnibus rebus predicti monasterii a prefato Girberto accepit episcopo; uillam Agarnellam cum ecclesia Sancti Iacobi, uel cum omnibus suis appenditiis; similiter ecclesiam Sancti Andree cum suis pertinentiis; et ecclesiam Sancte Cecilie, atque ecclesiam Sancti Saturnini cum omnibus suis appenditiis;  seu ecclesiam Sancti Stephani cum omnibus suis appenditiis; uel ipsos alodes qui ad ipsum monasterium debent esse pertinentes; Seuram uillam cum appenditiis suis, uel seruis ibidem pertinentibus; Brascam cum appenditiis suis; Bionum cum appenditiis suis; in Bruciano hortos et campos; Luuam cum appenditiis suis; ripam Gothicam; Aspiranum cum omnibus appenditiis suis; in Generaco campos et uineas cum terminis suis; in Costaballenis uineas cum terminis suis; in Gurgis campos et uineas cum terminis suis; in Touana campos et uineas; in Aqua uiua campos et uineas; in Alburno campos et uineas cum omnibus suis pertinentiis; in loco qui dicitur Stacionensis campos et uineas cum omnibus suis pertinentiis; Coconem cum omnibus suis consuetudinariis.

 Quapropter uolumus et precipimus ut cuncta hec prefata, uel que offerri contigerit subsequenti tempore, illibata et sine inquietudine in usum cenobii, et in salario beati Petri apostoli possideantur. uerumtamen ut sibi pro quorumlibet sustentatione ac gubernatione concessa sunt, fiant modis omnibus pro futura, ea conditione ut nullus successorum nostrorum in hac sancta sede, cui auctore Domino, deseruimus, unquam uel usquam aliquid de iisdem rebus beneficiare, commutare, ac sub censu concedere per futura tempora patiatur, nisi Amelium presbyterum, qui noster omnino dignoscitur. Huius rei gratia commendamus uobis hanc notitiam ad regendum et tuendum et bene edificandum cenobium, ita sane ut a uobis, singulis quibuscunque annis, pensionis  nomine, in rationibus ecclesiasticis X argenti solidiana, denarios XII accipientes, pie paternitatis suffragium eidem monasterio contra omnes infestantes impendere studeant. Itemque statuimus ut, obeunte abbate predicti monasterii, non alius ibi quocunque obreptionis studio ordinetur, nisi quem consensus monachorum, secundum timorem Domini et institutionem regule sancti Benedicti, elegerit, et huius apostolice sedis pontifex prouiderit ordinandum, aut suggestio monachorum consenserit ordinatum Romam adduci. Hoc quoque capitulo presenti adiungimus, ut locum auaritie recludamus, nullum de regibus, nullum de sacerdotibus, uel quemcunque fidelium, per suppositam uel per suffectam personam, de ordinatione eiusdem abbatis, uel clericorum, uel  presbyterorum, uel de largitione chrismatis, aut consecratione basilice, aut de quacunque commoditate spiritualis uel temporalis obsequii, siue de quibuscunque causis ad idem monasterium pertinentibus, in ere, in auro, uel alia qualibet specie, commodi uel exenii loco, quidquam accipere, neque eumdem abbatem, ordinationis sue causa, dare presumere; ne hac occasione ea, que a fidelibus pro loco offeruntur, aut iam oblata sunt, consumantur. Neque episcopus ciuitatis ipsius parochie, nisi ab abbate ipsius monasterii inuitatus, ibidem publicas missas agat, neque stationes in cenobio eodem inducat, ne seruorum Dei quies quoquomodo populari conuentu ualeat perturbari; neque paraticas aut mansionaticas  exinde presumat exigere subscriptionem autem fidelium et religiosorum ac beneficiorum, quam iubet Apostolus cunctis exhibendam, pro possibilitate loci et facultate, non modo ibidem gratis fieri denegamus, uerum etiam ut fiat suademus; sed et modus in numero congregationis adeo conseruetur, ut nec pluralitas ad penuriam, uel paucitas inhabitantium ad destitutionem loci accedere ualeat. Hec igitur omnia que huius precepti decretique nostri pagina continet, cunctis post nos succedentibus, qui monasterium a nobis acquisitum sub usufructuario retinetis, uel eis quorum interesse potuerit, in perpetuum seruanda decernimus. Si quis uero sacerdotum, iudicum atque secularium personarum hanc nostre constitutionis paginam agnoscens, contra eam  uenire tentauerit, potestatis honorisque sui dignitate, percussus apostolico anathemate, careat, reumque se diuino iudicio existere de perpetrato agnoscat: et nisi uel que ab illo sunt male ablata restituerit, uel presumpta correxerit, uel digna penitentia illicite acta defleuerit, a sacratissimo corpore Domini nostri Iesu Christi alienus fiat, et cum diabolo et atrocissimis pompis eius in extremo examine districte ultioni subiaceat.

Cunctis autem eidem loco hec nostre preceptionis iura seruantibus sit pax Domini nostri Iesu Christi, quatenus illi fotum bone actionis recipiant, et apud districtum iudicem premia eterne pacis inueniant. Bene ualete.

Scriptum per manus Georgii scriniarii sancte Romane  Ecclesie, in mense Augusto.

Datum XII Kal. Augustas, per manus Walberti humillimi episcopi sancte Portuensis ecclesie, anno Domino propitio pontificatus domini nostri Ioannis summi pontificis et uniuersalis pape in sacratissima sede beati Petri apostoli uI, indictione XI.



CXLuIII. AD FROTARIUM ARCHIEPISCOPUM BURDIGALENSEM.  Ut ad synodum ueniat, et priuilegium de sedium mutatione afferat.

FROTARIO uenerabili archiepiscopo Burdigalensi.

Ad synodum igitur, quam, Deo auctore, apud Trecas  celebramus, cum reliquis septem Galliarum prouinciarum confratribus et cepiscopis, fraternitatem tuam cum tuis suffraganeis episcopis, tam uiua uoce quam litterali, admonere ut uenires, omni postposita occasione cuiuscunque occasionis studuimus, fatemur, iam tertio, ut simul positi emergentium questiones causarum statutis canonicis demerentur, et sacerdotum Domini una concordia omnium fieret dilectionis. Sed cur uenire distuleris, moleste cuncti ferimus et ualde miramur. Quapropter, repulsa mora, presentiam tuam cum predictis suffraganeis nobis et sancte synodo citissime exhibe. Sic tamen instructus, ut cum de mutatione contra canones sedium, et de aliis excessibus, quibus, quod non optamus, Patrum regulis feriri possis, impetitus fueris, causa  iustitie intercedente, illesus et innocens recedere ualeas. Hoc reuerentie tue consulentes damus consilium, ne absentiam tuam tibi aliquid putes prodesse, sed imo secundum Patrum statuta, magis obesse. Priuilegium atque scripturas de sedium mutatione, si qua a nobis uel predecessoribus nostris habere sic fatemini, uobiscum sine mora deferre studeas.



CXLIX. PRIuILEGIUM PRO MONASTERIO SANCTI AEGIDII. 
[Apud D. Bouq. Recueil des Historiens, tom. IX, pag. 167.]

IOANNES episcopus, seruus seruorum Dei, omnibus episcopis per uniuersas Gallie prouincias consistentibus, abbatibus, presbyteris, cunctisque simul ordinibus  diuino ministerio mancipatis, necnon comitibus, uicecomitibus, uicariis, centenariis, iudicibus, et omnibus in potestatibus constitutis, et omni populo, et cuncte simul generali Ecclesie.

Auctore omnipotente Deo, mediante, anno Incarnationis Domini nostri Iesu Christi 878, Xu Kal. Septembris, indictione XI, Domino feliciter, in presentia domni Ludouici serenissimi regis in presenti concilio residentis, etc.

Notum sit omnibus prefatis quod retroactis temporibus, cum Arelatem maritimali itinere pro omnium Ecclesiarum negotio ueniremus, recordantes monasterium S. Petri, in quo quiescit corpus beati Aegidii, in ualle Flauiana, in comitatu. Nemausense, in finibus Septimanie, quam uallem Flauius quondam  Gothorum rex prelibato beato Aegidio dedit; et iterum sanctus Aegidius apostolice sedi Romane integriter donationem fecit. Dum autem longinquitas terre illud cenobium a nostra separaret Ecclesia, quia pro aliis curis legatum illuc mittere nequiueramus, Nemausensis antistes ipsum monasterium magna temeritate usurpare presumpserat. Sed nos cum in nostro archiuo munimina chartarum inquireremus, ibi et illud preceptum a beato Aegidio traditum inuenimus. Tunc illud per nostrum aduocatum Deusde ducem Rauennates contra Girbertum Nemausensem episcopum, qui in presenti concilio residet, quesiuimus. uoluit idem Girbertus [per] preceptum domni Nicolai quod furtim quasi de suis ex apostolica sede fraudauerat, et per preceptum  quod ex quodam rege Francorum, in quo nulla firmitas subsistebat, falsum exceperat uindicare. Sed ego omnes episcopos et iudices Rome uel prouinciales, sub excommunicationis anathemate, admonui de hoc rectam legem dicturos et facturos. Tunc Rostagnus Arelatensis archiepiscopus, Walbertus Portuensis episcopus, Paschalis Amerinus episcopus, Radbertus ualencie episcopus, Litidumus Massiliensis episcopus, Ictarius uiuariensis episcopus, et alii episcopi Prouincie, et iudices, Ioannes, dux et Batiuus Rauenne, Ardus, Adbertus, Gisalfredus, Arderadus, Godulfus, et alii nonnulli prouinciales iudices; ut preceptum lectum audierunt, mox cognouerunt apostolicam domni Nicolai censuram  excusare legem, querentes dixerunt per illud preceptum hoc monasterium non posse defendi, iudicantes statim ut prefatum monasterium Girbertus episcopus redderet nobis, et penam inuasionis mihi componeret. Nos penam pro eius paupertate illi, si amplius non peccauerit, reliquimus, et monasterium sub omni integritate recepimus; ipsumque aduocatum Deusde ducem illuc transmittentes, qui super hoc corporalem traditionem de omnibus rebus predicti monasterii a prefato Girberto accepit episcopo.

Ob id etiam diuino fretus iuuamine, ego et omnes episcopi huius concilii, ex auctoritate Domini nostri Iesu Christi, per quem, et per ipsum, et in quo constant omnia, sub omni anathemate detestamus, et  interdicimus, et excommunicamus, ut nullus successorum nostrorum in hac sancta apostolica sede, cui auctore Domino, deseruimus, unquam uel usquam presentibus uel futuris temporibus quidquam de iisdem rebus, nec imperator, nec rex, nec ulla mundialis potestas beneficiare, commutare, ac sub censu concedere per futura tempora possit; nec pontifex eiusdem diecesis, ad cuius parochiam pertinet locus ipse, nec comes eiusdem potestatis quidquam ex monitate accipere ipsius monasterii audeat. Et insuper nulli omnino liceat quoquo quoquo modo in his omnibus aliquam minorationem uel forciam ingerere. Potius autem a presenti concilio omnia hec ad iam dictum monasterium cum omnibus appenditiis, et cathedra, alia loca mobilia immobiliaque,  que per Deum timentium largitatem inibi collata esse noscuntur, huic Amulio presbytero et archidiacono Uzeticensis ecclesie confirmamus. Huius rei gratia commendamus uobis hanc notitiam ad regendum et tuendum et bene edificandum cenobium; ita sane ut a uobis, singulis quibuscunque annis, pensionis nomine, in rationibus ecclesiasticis X argenti solidiana, denarios XII accipientes, pie paternitatis suffragium eidem monasterio contra omnes infestantes impendere studeant. Nulli uero dubium est, fratres, quod apostolica Ecclesia mater sit omnium ecclesiarum, a cuius nos regulis nullatenus conuenit deuiare: et sicut Filius Dei uenit facere uoluntatem Patris, sic et uos uoluntatem uestre impleatis matris, que est Ecclesia, cuius caput, ut predictum est, Romana  existit Ecclesia. Pater ergo noster sine dubio Deus, qui nos creauit, et mater nostra Ecclesia, que nos in baptismo spiritaliter regenerauit, et ideo qui Christi pecunias et Ecclesie aufert, fraudatur et rapit, homicida in conspectu iudicis iusti esse deputabitur. Unde scriptum est: qui rapit pecuniam proximi sui iniquitatem facit; qui autem pecunias aut res Ecclesie tulerit, sacrilegium facit; unde et Iudas qui pecuniam fraudauit, que usibus Ecclesie, id est pauperibus, quos Ecclesia pascere debet, distribuebatur iussu Saluatoris, cuius uicem episcopi tenent, nec solum fur, sed et latro, et sacrilegus effectus est. De talibus enim, id est qui facultates Ecclesie rapiunt, fraudant uel auferunt. Dominus  comminans, omnes per prophetam alloquitur, dicens: Deus, ne taceas tibi, ne sileas, et ne quiescas Deus, etc. In epistola pape Symmachi: Nulli apostolice sedis presuli a presenti die, donec, disponente Domino, doctrina catholice fidei manserit Saluatoris, predium ecclesiasticum, quantecunque sit magnitudinis uel exiguitatis, sub perpetua alienatione uel commutatione ad cuiuslibet iura transferre liceat. Et ex epistola pape Simplicii. Ut non liceat episcopum titulorum suorum predia, seu quidquid iuris eorum fuerit, quolibet modo alienare uel commutare: qui uero hoc agere tentauerit, ordinis sui detrimento plectatur. Item in eodem: Qui petierit predium ecclesie, et acceperit in proprio iure; aut si quis presbyterorum aut diaconorum,  nec non defensorum denti subscripserit, anathemate feriatur. Item in canonibus: Si episcopus condito testamento aliquid de ecclesiastici iuris proprietate legauerit, aliter non ualebit, nisi tantum de iuris proprii facultate suppleuerit.

Igitur tam ego quam omnes episcopi huius concilii, insidiatores ex hoc monasterio apostolice sedis, et huic presbytero si aliquis aduersatus fuerit, tale scelus perpetrantes, omnes a communione Christi corporis ac fraternitatis consortio, siue omnium christianorum collegio sequestramus, damnamus, et sub omni anathemate excommunicamus. Sint illi maledicti in ciuitate, maledicti in agro; maledictus fructus terre eorum. Sint maledicta interiora eorum et exteriora. Celum quod super illos  est, sit ereum; et terra quam calcant, sit ferrea. Oratio eorum ante Deum ueniat in peccatum: sicut Datan et Abiron eant uiuentes in infernum. Omnes qui cum illis participauerint, aut cum eis cibum sumpserint, aut cantica eorum maledicta audire decreuerint, scientes hanc maledictionem, cum Iuda Scarioth traditore, Christi participes fiant. Aqua eorum putrefiat; uinum eorum scaturiat; panem eorum rubigo consumat, uestimenta eorum tinea comedat. Et quid plura? Omnes maledictiones Noui ac ueteris Testamenti ueniant super illos, usque dum ad dignam satisfactionem et condignam penitentiam matris Ecclesie ueniant. Ioannes apostolice sedis Petri apostoli, omnibus Christi ecclesiis bene ualete dicit ista seruantibus.

 Hincmarus Rhemensis archiepiscopus firmat, Ansigisus Senonensis archiepiscopus firmat, Aurelianus Lugdunensis archiepiscopus firmat, Rostagnus Arelatensis archiepiscopus firmat, Sigebodus Narbonensis archiepiscopus firmat, Teudericus Besantionensis archiepiscopus firmat, Auterannus uiennensis archiepiscopus firmat, Frotharius Bituricensis archiepiscopus signat, Adalaldus Turonensis archiepiscopus firmat, Berno Catalaunensis episcopus firmat, Ioannes Rodomacensis archiepiscopus firmat, Aldebertus Siluanectensis episcopus firmat Isaac Lingonensis episcopus firmat, Ingeluinus Parisi episcopus firmat, Otulfus Trecassine episcopus firmat, Ingomarus Laudunensis episcopus firmat.  Eldeboldus Suessionis episcopus firmat, Willelmus Lemouicensis episcopus firmat, Gislabertus Carnotensis episcopus firmat, Rotbertus ualentinensis episcopus firmat, Garbaldus Caualonensis episcopus firmat, Rainelmus Nouiomensis episcopus firmat, Abo Magalonensis episcopus firmat, Oddo Beluacensis episcopus firmat, Girbertus Nemausensis episcopus firmat, Walterius Aurelianensis episcopus firmat, Walafredus Uzeticensis episcopus firmat, Macarius Lutouensis episcopus firmat, Rotfredus Auinionensis episcopus firmat, Alaricus Biterrensis episcopus firmat, Ictarius uiuariensis episcopus firmat, Teutarius Gerundensis episcopus firmat, Abo Niuernensis episcopus firmat, Frodoinus Barchinonensis episcopus firmat, Lambertus Mudasconensis  episcopus firmat, Ioannes Cameracensis episcopus firmat, Adalgarius Austudunensis episcopus firmat, Barnarius Gratianopolis episcopus firmat, Ademarus Claromontis episcopus firmat, Arnulfus Taurinensis episcopus firmat, Rainelmus Meldensis episcopus firmat, Aigofredus Pictauiensis episcopus firmat, Ainulfus Gaualdonensis episcopus firmat, Georgius scriniarius sancte Romane Ecclesie, qui super scripta huius iudicati, post testium subscriptionem et traditionem factam, compleuit et absoluit, Raimundus comes firmat, Berengarius uicecomes firmat, Aimaricus firmat, Olumbellus firmat, Teutrannus firmat, Gaucelinus firmat, Emenus uicecomes firmat, Oddo uicecomes firmat, Ugo comes firmat.



CL. AD OMNES EPISCOPOS, COMITES, uICECOMITES, CENTENARIOS, IUDICES CATHOLICOS, IN HISPANIA ET GOTHIA DEGENTES.  Lex de sacrilegis a Ioanne papa Gothicis legibus addita in concilio Tricassino.


IOANNES episcopus, seruus seruorum Dei, omnibus episcopis, comitibus, uicecomitibus, centenariis, iudicibus catholicis, in Hispania et Gothia prouinciis degentibus, omnique populo Occidentali catholico, salutem et apostolicam benedictionem.

Noueritis, dilectissimi filii, quia nos pro statu sancte Dei Ecclesie iussimus congregari synodale concilium apud urbem Trecas. Ubi, sedentibus nobis  in corona, uenit ante presentiam nostram filius noster Sigebodus prime sedis Narbonensis episcopus, cum suis suffraganeis episcopis, et detulit nobis librum Gothice legis, ubi nichil habebatur de sacrilegiis, et in eisdem legibus scriptum erat, ut cause quas ille leges non habent, non audirentur a iudicibus illius patrie; atque ita ius sancte Ecclesie suffocabatur ab incolis Gallie et Hispanie prouinciis. Unde nostra serenitas, cum prescriptis episcopis, inspectis legibus Romanis, ubi habebatur de sacrilegiis, inuenimus ibi a Iustiniano imperatore legem compositionis sacrilegii constitutam in quincue libras auri optimi. Sed nos leniorem legem precipimus esse tenendam, que a Carolo est constituta  pio principe de compositione sacrilegii, uidelicet in XXX libras examinati argenti, id est sexcentorum solidorum summam argenti purissimi. Ideoque quisquis inuentus fuerit reus sacrilegii, istam leuiorem compositionem emendet episcopis ipsis, uel abbatibus, siue personis ad quas querimonia sacrilegii iuste pertinuerit; et si ipse reus sacrilegii facere noluerit, tandiu excommunicationi subiaceat, usquequo predictam compositionem sexcentorum solidorum persoluat. Et si in hac obstinatione mortuus fuerit, corpus eius cum psalmis et hymnis non deferatur ad sepulturam. Et precipimus ut in fine codicis legis mundane scribatur hec lex.



CLI. AD OMNES FIDELES.  Priuilegium Ecclesie Pictauensis, ne quis eius bona inuadat, et ut ablata restituantur.


Omnibus fidelibus sancte Dei Ecclesie, presentibus scilicet atque futuris.

Diuino quia Romanum pontificium largitu enitet uniuersis, illud luce clarius constat, largita defendere cunctis: quoniam indubitati iuris est, semel concessa perenni cultu fore tenenda. Ceterum omnium religiositas orthodoxorumque pernoscat fidelitas, quod, ut relatu quorumdam didicimus, Pictauensis quidem Ecclesia, quam diutinus paganorum hostis persequitur, multa Christianorum iniquorum incommoda patitur, quibus pressuris nos conuenit  perdolere eamdemque nichilominus tanto fasce leuare. Quapropter precipimus apostolicaque auctoritate expresse iubemus, quod nemo uestrum, tam sacerdotali ordine perfruens quamque militare officium tenens, ipsius Ecclesie Pictauensis aliquam ecclesiam aliquodue monasterium uel predia ipsi quoquo modo pertinentia inuadere presumat, ullosue colonos, seruos ancillasue contra sui episcopi uelle tollere audeat: sed liceat ipsius Ecclesie Hecfrido uidelicet episcopo, suisque successoribus, illa que sui antecessores legitimo tramite canonice auctoritatis habuerunt, sub nostra tuitione habere, et ut possederunt possidere, et ut ordinauerunt suo arbitrio ordinare, cum consulto consensuque sue Ecclesie canonicorum, ut prisca consuetudo dignoscitur,  sine uestro uestrorumque obstaculo et omnium hactenus talia presumentium. Inter hec uolumus quasque causas predicto Hecfrido episcopo inde motas in nostra presentia adducendas. Si quis uero sacerdotum, iudicum atque secularium personarum, hanc constitutionis nostre paginam agnoscens, contra eam uenire tentauerit, potestate honoris sui ac dignitate percussus apostolico anathemate careat, reumque se diuino iudicio existere de perpetrata iniquitate cognoscat. Et nisi uel ea que ab illo sunt male ablata restituerit, uel presumpta correxerit, uel digna penitentia illicita acta defleuerit, a sacratissimo corpore Dei Domini ac Redemptoris nostri Iesu Christi alienus fiat.  Cunctis autem eidem prefate Ecclesie iura seruantibus sit pax Domini nostri Iesu Christi, quatenus et hic fructum bone operationis recipiant, et apud summum Arbitrum premia eterne pacis inueniant. Data III Kalendas Septembris indictione XI, Trecis.



CLII. AD EPISCOPOS PER GALLIAM CONSTITUTOS.  Priuilegium monasterio Floriacensi conceditur synodo Tricassina.

IOANNES episcopus, seruus seruorum Dei, omnibus episcopis atque aliis Dei fidelibus per Galliam constitutis.

Quoniam apostolica successione [f. suggestione]  sollicitudinem omnibus Ecclesiis debemus impendere, sic cupimus generali consulere necessitati, ut etiam quorumcunque singulares causas sine fastidio cognoscamus. Igitur cum propter multiplices Ecclesie Dei curas Gallicanam adeuntes regionem, Trecas ciuitatem deuenissemus, anno incarnationis Dominice 878, et ad resecanda quelibet inutilia uel statuenda ecclesiastica iura, synodum generalem plurimorum celebraremus episcoporum, inter alia suggessit auctoritati nostre uenerabilis partium uestrarum abbas, nomine Theotbertus, ex cenobio quod uocatur Floriacus in pago Aurelianensis, quod idem monasterium quidam religiosus abbas, Leodebodus nomine, monachus exstruxerit in honore Dei et sancte genitricis Marie, nec non beati principis apostolorum  Petri: quod reuelatione diuina per monachos eiusdem loci a Beneuentana prouincia corpus illuc S. Benedicti peruenerit olim allatum, ibique reuerenter humatum, sicut manifestissima constat ueritate; et quod propter stabilimentum monastice religionis, pie memorie gloriosus imperator Carolus preceptum sue auctoritatis eidem loco res denominatas delegauerit, partim a religiosis hominibus, pro amore Dei illic contributas, ut uictum atque uestitum monachi ibidem Domino militantes deberent habere: nec non et hoc quod beate recordationis pater eius serenissimus Augustus in ipso loco hospitale nobilium, quod Porta appellatur, iuxta regularem institutionem, itemque hospitale pauperum, in sui parentumque suorum eleemosyna statuerit, et res ad hoc opportune  agendum, nec non alias ad lumen Ecclesie administrandum, iusserit deputari. Que omnia per iam dictos monachos hactenus ibidem comperimus obseruari. Nunc tam seipsum quam unanimem congregationem sibi commissam humiliter postulare, quamuis priuilegia multorum meruerint episcoporum, ad reprimendam quorumlibet illicitam cupiditatem, ut super abbate regulari ex eis eligendo etiam nostre auctoritatis priuilegia consequantur. Quocirca nos potestatem, quam gratis a Christo accepimus, secundum euangelicam auctoritatem gratis prodesse omnibus cupientes, uice beati Petri apostoli decernimus ut in sepe memorato loco serui Dei absque inquietudine debitum sue religionis persoluere possint seruitium  secundum regulam Patris Benedicti, a propriis abbatibus, monachis uidelicet ex eodem cenobio regulariter electis, in perpetuum gubernetur. Nec illarum rerum que uel in prelibato precepto nominatim continentur uel a predicto abbate uenerabili nunc eiusdem loci Theotberto prefati monasterii officiis deputate habentur, ullam ab aliquo unquam patiantur immunitionem, et etiam rebus que deinceps a quibuslibet religiosis hominibus eodem loco peruenerint condonate. Quod si quis hoc nostrum beneficium irrumpere presumpserit, et stipendia seruorum Dei in alios usus conuerterit, ab apostolica communione anathematis animaduersione illum separamus, ut nisi admonitus e uestigio se correxerit, cum rapacibus a regno Dei exclusus, que meretur tormenta persoluat.  Ut autem hoc priuilegium certam obtineat fidem, et Dei famulis in iam dicto Floriacensi cenobio securitatem conferat, quandiu Deus et Dominus noster Ecclesiam suam durare uoluerit, nostra id subscriptione roberauimus. Scriptum per manus Georgii scriniarii sancte sedis apostolice, in mense Augusto, indictione XI. Bene ualete. Data Nonis Septembris per manum Walberti humillimi episcopi sancte Portuensis Ecclesie, anno Deo propitio pontificatus domini nostri Ioannis summi pontificis et uniuersalis pape, in sacratissima sede beati Petri apostoli sexto, indictione XI



CLIII. AD WALAM SEU WALONEM METENSEM EPISCOPUM.  Concedit illi pallium certis diebus deferendum.


IOANNES episcopus, seruus seruorum Dei, WALAE uenerabili episcopo Mediomatricorum Ecclesie, que et Mettis uocatur, in honore scilicet sancti Stephani primi martyris.

Si pastores ouium solem geluque pro gregis sui custodia die ac nocte ferre contenti sunt, ac ne qua ex eis aut errando pereat, aut ferinis laniata morsibus rapiatur, oculis semper uigilantibus circumspectant, quanto sudore quantaque cura debemus esse peruigiles, nos qui pastores animarum dicimur? Attendamus ad susceptum officium exhibere erga custodiam Dominicarum ouium non cessemus, ne in die diuini examinis pro desidia nostra ante summum pastorem negligentie reatus excruciet, unde  modo honoris reuerentia sublimiores inter ceteros iudicamur. Pallium autem fraternitati tue ex more ad missarum solemnia celebranda concessimus, diebus uite tantummodo: quod tibi, non Ecclesie tue, aliter priuilegiis in suo statu manentibus, uti concedimus. Quoniam indumenti honor modesta actuum uiuacitate seruandus est, hortamur ut ei morum tuorum ornamenta conueniant, quatenus, auctore Deo, utrisque possis esse conspicuus. Itaque uita tua filiis tuis sit regula. In ipsa se semper considerando proficiant, ut tuum post Dominum uideatur esse bene quod uixerint. Corrigant, ne prospera, que temporaliter blandiuntur, extollant, neque aduersa deiiciant; sed quidquid illud fuerit, uirtute patientie  deuincant. Nullum apud te locum odia, nullus fauor indiscretus inueniant. Sub ea uidelicet ratione concedimus fraternitati tue ut a secretario usque ad sacrum altare, et ab altari usque ad secretarium, sicuti prisca exstitit palleatis [pro palliatis, HARD.] consuetudo, indui debeas. Auctoritate autem beati Petri apostolorum principis licentiam diebus uite tue sub iure et ditione nostra, ut diximus, habeas. Nullum usum uel consuetudinem successoribus tuis per hoc nostrum tibi concessum apostolicum priuilegium habere censuimus. Et neque episcopus archiepiscopusque aduersus te pro hoc altercationis contentionem commoueat. Ita, Domino regente et gubernante cor tuum, commissam exsequi gubernationem studeas, ut, adepto huius honoris officio,  dignitate et probitate morum amplius procures adornari. Scriptum per manum Georgii scriniarii S. R. E. in mense Septembrio indictione XII. Data uIII Idus Septembris per manum Walperti humillimi episcopi sancte Portuensis Ecclesie, anno, Domino propitio, pontificatus domini nostri Ioannis summi pontificis et uniuersalis pape in sacratissima sede beati Petri apostoli sexto, indictione XII. Hoc est anno 878. uerum aut September in Octobrem, aut indictio XII in XI mutanda; quod ex priuilegiis Floriacensi, Cabilonensi aliisque disces, licet non diffiteamur in antiquis diplomatibus indictionem nonnunquam usque ad natalem Christi diem aut pridie Kalendas Ianuarii protendi ab incuriosis tabellionibus librariisue.



CLIu.  Excommunicatio Hugonis et Emmonis.


Hugonem Lotharii regis quondam filium, non legitimum, sed naturalem adulterina copula genitum, qui post prestitum sacramentum dilecto filio Ludouico regi Francorum mentitus esse uidetur, et inquietare pacificum regnum predicti regis; et Emmonem, Bernardi comitis germanum, complicem in excessibus, nisi intra dies triginta ad predictum seniorem suum redierint, et ab inquietudine regni resipuerint, omni Christiana communione priuamus. Postmodum si perseuerauerint, sciant se anathematis uinculis innodandos. Data, etc



CLu. AD BERNARDUM COMITEM.  Iubet ut ipse cum aliis quibusdam ad synodum ueniat, in qua Frotarius Bituricensis episcopus de obiecto sibi infidelitatis crimine, purgare se uolebat.


BERNARDO comiti.

Relatu uidelicet hominis pontificio nostro nuntiatum est quod Frotarius uenerabilis episcopus ciuitatem Biturigam inimicis uestri senioris domini Ludouici gloriosi regis tradere maluerit, ideo illuc ipse contendere studueras. Ecce enim idem iam dictus episcopus nobis, nostro et filio prefato regi gloriosissimo, super hoc reclamare studuit, dicens se uelle in omnibus tibi et tuis de uniuersis obiectis contra  tui et sui senioris infidelitatem, iustitiam facere. Quapropter hortantes mittimus, apostolicaque auctoritate iubemus, ut ad hoc placitum, ad huncque conuentum presentialiter uenire satagas, adducens tecum Girardum uicecomitem, Umbertum, Aguuarnum, Ingelbertum, super quos ipse reclamat, quatenus nunc coram nobis et coram sepe dicto glorioso rege, tam canonica censura quamque humane legis sancitu, inter uos, quidquid contra fas et ius factum fuerit, nichilominus finiatur. Data ut supra.



CLuI.  Bernardi comitis excommunicatio.

Bernardum sacrilegum, filium Bernardi et Belihildis, sacrarum rerum ecclesiasticarum peruasorem,  regieque a Deo ordinate potestati contradictorem, a proprio archiepiscopo Frotario, cui et ciuitatem et omnia que habuit sustulit, tertio uocatum, a nostra autem apostolica auctoritate bis, et a regia sublimitate semel reuocatum, uenire nolentem et in pertinacia sua permanentem: qui etiam ab hominibus suis sacramentum damnabile et damnandum, blanditiis et terroribus tyrannice contra diuina et humana iura extorsit, a corpore et sanguine Domini nostri Iesu Christi alienum decernimus, et ab omni Christianorum societate separamus, usque dum ad condignam satisfactionem emendaturus accedat. Quod si nec hic emendauerit, et ea que reus adeo communi iudicio suorum fidelium abstulit, uiolenter tenere et fidelibus suis in hoc refragari  tentauerit, anathematis uinculo sancti Spiritus [adde auctoritate] innodamus. Quicunque autem ei contra hanc excommunicationem communicauerint aut consenserint, nos prohibere non possumus ut qui excommunicatis communicauerint, non pari excommunicationi subiaceant.



CLuII. AD ADALARDUM ARCHIEPISCOPUM TURONENSEM.  Confirmat priuilegia Ecclesie Turonensi concessa.

Reuerendissimo et sanctissimo ADALARDO uenerabili archiepiscopo Turonensi, successoribusque tuis, nec non et omnibus fidelibus sancte Dei Ecclesie, presentibus scilicet atque futuris.

Decet Romanam Ecclesiam, que mater est omnium  Dei Ecclesiarum, ut quanta uiget dignitate preclara, eo magis consistat in misericordia pia, quatenus que digna postulantur a fidelibus, sine mora cum pietate largiri mereantur a nobis. Omnium uestrum religiositatem uolumus scire fideliter quoniam presbyteri diecesis Turonici pagi ad nostrum accesserunt pontificium, suggerentes ut firmaremus apostolica auctoritate illis et capitulare regum et cepiscoporum scriptum, ut debeat unaqueque ecclesia proprium mansum habere cum mancipiis quatuor, uineas, aripennos tres, prata similiter, et cemeterium cum mansionibus, sine personali et ciuili munere exigendo, nisi diuino solummodo in ecclesiasticis rebus obsequio, sicuti canonum prisca auctoritas et  moderna concedit: ubi uero res nominate antiquitus condonate et moderno tempore abstracte esse uidentur, pontificali auctoritate et regali potestate sine mora aliqua aut tarditate restituantur. Nos illorum precibus inclinati, uolumus, apostolicaque auctoritate expresse iubemus, ut prefata scripta, a nostro pontificio delata, a cepiscopis firmata, a regibus iussa, sint rata et modis omnibus obseruanda. Si quis huius apostolice censure temerario ausu uiolator exstiterit, si sacerdos fuerit, proprio honore priuetur, et Christiana communione cassus anathematis uinculo innodetur; si laicus, similiter perpetua damnatione cum Iuda traditore torqueatur: conseruator uero perenni benedictione apostolorum principum Petri et Pauli modis omnibus perfruatur.



CLuIII. AD DIuERSOS EPISCOPOS.  Ut inuasores bonorum Ecclesie Turonensis cogant reddere, et nonas ac decimas soluere.


Reuerendissimis et sanctissimis FROTARIO archiepiscopo Biturigensi, et ANSELMO Lemouicensi; HECFRIDO Pictauensi, DODONI Andecauensi, ROTBERTO Cenomanensi, HILDEPRANDO Sagiensi episcopis, nec non et aliis omnibus episcopis et comitibus, aliisque personis illustribus, sancte Dei Ecclesie fidelibus, in quorum parochiis sancti Mauricii  Turonensis Ecclesie predia esse uidentur.

Quorum omnium religiositas seu uniuersorum pernoscat fidelitas quoniam, narrante Adelardo  uenerabili archiepiscopo, pontificium nostrum didicit qualiter quidam, absque legum omnium auctoritate, tam comites quamque subditi eorum, sancti Mauricii Turonensis Ecclesie res inuasas ausu temerario teneant. Unde mandamus nostraque apostolica auctoritate expresse iubemus ut eos inuasores primitus moneatis, ut ipsas res, omni occasione remota, ipsi prefate Ecclesie reddere satagant; et si ipsi forte audire noluerint, uos unanimes omnes unoque conuentu pro posse collecti, nostra censura illos excommunicare debeatis, usquequo ipsas res ab eis iniuste retentas reddant. Et si, quod non credimus, his censuris inobedientes fuerint, et ad satisfactionem uenire distulerint, et iustitiam de perpetratis facere noluerint, ab omni Christiana communione  illos nostra auctoritate iudicate esse immunes. Inter hec etiam illos monete ut nonas et decimas, secundum antiquam consuetudinem, quibus dare debent, postpositis illicitis occasionibus, dare minime differant. Demum indicimus ut omnes res prefate Ecclesie sancti Mauricii, que in uestris existunt parochiis, defendere ab omnibus inimicis debeatis; quoniam si aliter feceritis, et nostre censure non obedieritis, canonico sancitu feriemini.



CLIX. AD EPISCOPOS BRITANNIAE.  Arguit eos quod a Turonensis archiepiscopi iurisdictione se substraxerint, eiusque bona inuaserint; precipit ut ei deinceps pareant et delictorum ab illo ueniam petant.


MAHEN Dolensi episcopo, nec non et omnibus episcopis Britannicis, seu uniuersis sancte Dei Ecclesie fidelibus.

Sanctitatem seu fidelitatem omnium nosse uolumus quia dum Trecis synodum celebraremus, suggestione Adelardi archiepiscopi consacerdotis nostri, audiuimus quod uos matrem uestram Turonensem Ecclesiam despicientes, secundum antiquam consuetudinem illi obedire differtis, et priuilegium a beato Petro apostolo illi supra uos concessum frangere conamini, debitumque honorem ipsi archiepiscopo uestro obseruare negligitis, et malum supra malum addentes, predicto capiti uestro predia auferre non  formidatis. Inter hec etiam, et prefato antistite narrante, et aliis cepiscopis similiter conferentibus, audiuimus ut uos non antiquo more a uestro metropolitano consecrati fuissetis, sed expulsis legitimis episcopis de sedibus, sola potentia ducis uestri alter ab altero consecratus fuit. Quod mirati fuimus, et, si ita est, tantum nefas delebimus, et uindictam, nisi satisfeceritis, nichilominus dabimus: quia non pastores, sed inuasores fuisse cernimini. Quapropter monemus, apostolicaque auctoritate expresse precipimus, ut ad cor redeuntes, ad matrem uestram sanctam Turonensem Ecclesiam reuertamini, et secundum antiquam consuetudinem illi obedire satagatis, et de perpetrato hactenus ipsi uestro archiepiscopo Adelardo misericordiam queratis, quatenus super  omnibus negligentiis apud summum Arbitrum ueniam habere possitis. Quoniam si aliter feceritis, canonica auctoritate eritis nichilominus feriendi, et a nostra communione modis omnibus alienandi, et omnis uestra ordinatio a summa sede apostolica scilicet respuenda. Data ut supra.



CLX. AD ARELATENSEM ET NARBONENSEM ARCHIEPISCOPOS  Ut causam inter Uceticensem et Auenionensem episcopos canonice definiant.

ROSTAGNO uenerabili archiepiscopo Arelatensi, et SIGEBODO Narbonensi

Sanctitati uestre notum est qualiter Walefredus Uceticensis Ecclesie episcopus ad synodum quam.  Deo auctore, apud Trecas celebrauimus, reclamationis libellum obtulit super Ractefredo Auenionense episcopo, quod ei quamdam uillam ad suam sedem, siue parochiam, pertinentem abstulisset. Sed quia Ractefredus, de quo querela erat, synodo defuit, idcirco fraternitati uestre apostolica auctoritate mandamus ut, coadunato numero episcoporum, eorum causam canonico iudicio finiatis, ita discutiendo et determinando tante presumptionis inuasionem, ut nemo episcoporum uestrorum contra canonica precepta ulterius insurgere sine suo periculo tentet. uos quoque presentialiter cum uestris istud determinate iudicium. Capitula quedam uobis Patrum auctoritate collecta mittimus, secundum que iudicare  absque dilatione debeatis, ne querendo assumatis laborem pro tali negotio. Optamus fraternitatem uestram in Christo bene ualere.



CLXI. PRIuILEGIUM PRO MONASTERIO uIZELIACENSI.  Confirmantur immunitates olim concesse.


IOANNES episcopus seruus seruorum Dei EUDONI uenerabili abbati uizeliacensis cenobii, omnique congregationi eiusdem monasterii in perpetuum.

Quoties illa tribui a nobis optantur, que rationi incunctanter conueniunt, animo nos debet libenti concedere, et petentium desideriis congruum impertiri suffragium. Atque ideo quia postulasti a nobis  quatenus priuilegium sedis apostolice monasterio uizeliaco, cui preesse dignosceris, quod constat olim a Gerardo nobilissimo et Christianissimo uiro, necnon et Berta uxore eius in honore Domini et Saluatoris nostri Iesu Christi et ueneratione beatissime semper uirginis Marie genitricis eiusdem Domini nostri Iesu Christi constructum; in regno scilicet Burgundie, in pago Aualensi quodque a prefatis fundatoribus beato Petro apostolorum principi pia deuotione et testamenti pagina collatum est, facere deuotione et testamenti pagina collatum est, facere deberemus: inclinati precibus tuis, libenter fieri decreuimus, per quod nimirum apostolice sedis priuilegium confirmamus, atque statuimus, ut nulli regum, nulli antistitum, nulli comitum, nulli cuiquam alii liceat ipsum monasterium perturbare,  uel ea que ibi a iam dictis fundatoribus, uel ab aliis fidelibus oblata sunt, uel in futurum offerri contigerit, sub cuiuslibet cause, occasionisue specie, minuere, uel auferre, siue suis usibus applicare, sed sine inquietudine in sustentatione eiusdem monasterii, et usibus abbatum et monachorum sub regula sancti Patris Benedicti ibi Deo militantium uolumus ea et precipimus possideri: ea uidelicet conditione, ut nullus successorum nostrorum pontificum in hac sancta sede, cui auctore Deo, seruimus, unquam uel usquam quiddam ex eisdem rebus cuiquam beneficiare, commutare, aut sub censu quolibet concedere per futura tempora patiatur, sed censum tantummodo in testamento traditionis a fundatoribus qui ex eodem monasterio hanc sanctam  heredem Romanam fecerunt Ecclesiam etiam delegatum, unam uidelicet libram argenti annis singulis successores nostri accipientes, per paternitatis suffragium eidem monasterio sollicitudine pastorali uigilanter contra omnes infestantes impendere studeant Item constituimus, ut obeunte abbate predicti monasterii, non alius ibi quacunque obreptionis astutia ordinetur, nisi quem consensus monachorum secundum timorem Dei, et institutionem regule sancti Benedicti elegerit, et huius apostolice sedis pontifex preuiderit ordinandum, aut suggestione monachorum consenserit ordinatum.

Hoc quoque capitulo presenti subiungimus, ut locum auaritie secludamus, nullum de regibus, nullum  de episcopis ue sacerdotibus, uel de quibuscunque fidelibus, per se, suppositamue personam, de ordinatione eiusdem abbatis, uel clericorum, aut presbyterorum, uel de largitione chrismatis, aut consecratione basilice, uel de quibuscunque causis ad idem monasterium pertinentibus, audere in qualibet specie exenii loco quidquam accipere, neque eumdem abbatem pro ordinatione sua aliquid dare presumere, ne hac occasione, ea que a fidelibus pio loco offeruntur consumantur. Neque episcopus ciuitatis ipsius parochie, nisi ab abbate ipsius monasterii inuitatus, ibidem publicas missas agat, neque stationes in eodem cenobio indicat, ne seruorum Dei quies quoquomodo populari conuentu perturbari ualeat, neque paratas, aut mansionaticos exinde  presumat exigere. Susceptionem autem fidelium et religiosorum uirorum atque beneficentiam, quam iubet Apostolus cunctis exhibendam pro possibilitate loci et facultatum, non modo ibidem fieri [non] denegamus, uerum etiam suademus: sed et modus in numero congregationis adeo conseruetur, ut nec pluralitas penuriam, nec paucitas inhabitantium destitutionem loci inducere ualeat. Priuilegium quoque a predecessore nostro pie memorie papa Nicolao eidem monasterio collatum nostra auctoritate confirmamus, excepto duntaxat quod ipse sub nomine ancillarum Dei que ibidem pro crebris infestationibus seculi nunc ordinabiliter manere nequeunt, illud delegauit: nos uero aptioris utilitatis gratia, sub habitu monachorum esse congruenter  decernimus. Si quis uero regum, episcoporum, sacerdotum, abbatum, iudicum, comitum, aut secularium personarum, contra hanc nostre institutionis paginam uenire tentauerit, percussus apostolico anathemate, potestatis honorisue sui dignitate careat, reumque se coram diuino iudicio cognoscat, et nisi ea que a se male acta sunt defleuerit, a sacratissimo corpore Domini nostri Iesu Christi alienus fiat, atque eterno examini districte ultionis subiaceat. Cunctis autem eidem loco iusta seruantibus sit pax Domini nostri Iesu Christi, quatenus et hic fructum bone actionis recipiant, et apud districtum iudicem premia eterne pacis inueniant.

Datum per manum Walperti humillimi episcopi sancte Portuensis Ecclesie III Kalend. Octobris,  anno uI eiusdem Domini Ioannis pape uIII, indict. XII. Scriptum uero per manum Georgii notarii regionarii et scriniarii sancte Romane Ecclesie.



CLXII. AD WIBBODUM EPISCOPUM.  Commendat illius fidem, hortatur ut legatum mittat antequam cum Carolomanno in colloquium ueniat, cui eum quoque interesse iubet.

Reuerendissimo et sanctissimo WIBBODO uenerabili episcopo

In lectione litterarum uestrarum, et in relatu earum geruli hominis uestri, et uos deuotissimos, et ut semper, noui fidissimos; pro quibus uobis gratias  agimus, et Deo auxiliante, retribuemus. Interea monentes hortamur ut ceptum perficias, et antequam Carolomannum alloquamur, uestrum legatum cum litteris mittere satagas, et in colloquio ubi fueris, tua presentia esse studeat. Optamus sanctitatem tuam in Christo bene ualere, maxime in hoc. Data ut supra.



CLXIII.---CLXIu. PRIuILEGIUM PRO MONASTERIO SANCTI MARCELLI. 
[Apud Perry, Histoire de Chalon-sur-Sane, inter preb., pag. 32.]

IOANNES episcopus, seruus seruorum Dei, DEODATO uenerabili leuite et preposito monasterii sancti  Marcelli sito in territorio Cabilonensi, loco Floriaco et uallis Magnimontensis, atque Gibriacensis, cum omnibus ad se subiacentibus et pertinentibus ad predictum locum Floriacum aspicientibus, et in Cabilonensi similiter Boscrontensis.

Quia suppliciter petiit cum cuncta congregatione sancti Marcelli tua deuotio, quatenus apostolica auctoritate benigna compassione eidem loco priuilegium de cunctis rebus ibi positis, cultis uel incultis aquis, aquarumque decursibus, tam in Cabilonensi quam Belnensi, atque Magnimontensi ut supra dictum, et Diuionensi et Lugdunensi confirmaremus, propter Deum piis petitionibus uestris inclinati, concedimus pro uobis uestrisque successoribus supra dicto loco nouas quoque et decimas eo modo  quo antiqua consuetudo precedentium constat episcoporum aut exspectatur ab his intra quorum parochias sepe dicti loci habitatores iure proprio habere uidentur quidpiam secundum precepta regum, singulorumque hominum donationes, que ab aliis legaliter ante donationem, uel post iuste concessa uidentur, supranominatorum: Sed ut securius ac quietius in Dei seruitio ualeant permanere, ab omni uolumus eos fratres ac spirituales cohabitatores molestia persistere, nullusque de regibus comitibusque aliisque regni primoribus cuiuslibet cingulo dignitatis prepollens, audeat uel presumat his nostris propter Deum concessis petitionibus quocunque resultare modo atque ingenio; quod nos paterne compassionis affectu innuimus, filiorum  nostrorum debet assensu firmari et non, quod absit, superna rebellione in aliquo temerari, et resultari proterua transgressione. Concessum a Deodato indictione duodecima et cuncte congregationi supradicti loci, residente in sede apostolica domno Ioanne, anno sexto. Si quis contra hoc nostrum priuilegium, amodo, nisi intra certum tempus resipuerit, ire tentauerit, anathematis se uinculis canonice nouerit colligandum. + Bene ualere + Nonis Octobris per manum ualperti humillimi episcopi sancte Portuensis Ecclesie anno, propitio Deo, pontificatus domini nostri Ioannis summi pontificis et uniuersalis pape in sacratissima sede beati Petri apostoli uI, indictione duodecima.



CLXu. AD SUPPONEM COMITEM  Mandat ut ad montem Cinisem [Cinisium] obuiam sibi ueniens, imperatricem Angelbergam, et presules Mediolanensem et Parmensem idem facere moneat, ut simul que ad utilitatem Ecclesie pertinent tractare ualeant.


Dilectissimo filio SUPPONI glorioso comiti.

Quia nos, in quibus, Deo dispensante, fines seculorum deuenerunt, pro sanctarum Dei Ecclesiarum statu uariis motibus ducimur, diuersisque fluctuum procellis impellimur, sed tamen non destituimur, propter eum qui nos confortat Christum Iesum, seruata predecessorum nostrorum fide proli Francorum, ad Gallias properantes idcirco uenimus, ut  pacis atque unitatis uinculo regum corda connecteremus. Sed completum uidemus quod in Euangelio legimus: Quoniam abundauit iniquitas, refrigescit caritas multorum . Quapropter uestre dilectioni fidentissime et probate fidei mandamus, ut nobis cum officio decentie uestre ad montem Cinisem obuii quantocius ueniatis, ut pariter conuenientes, que ad utilitatem congruunt, Domino permittente, tractare ualeamus. Simulque hoc precamini dilectam filiam nostram Angelbergam imperatricem, atque Anspertum archiepiscopum Mediolanensem, Wibbodumque Parmensem episcopum, aliosque fideles atque amicos. Data ut supra.



CLXuI. AD WIBBODUM, PAULUM, ET PAULUM AC LUIDOINUM EPISCOPOS.  Iubet ut Papiam ad synodum accedant.


Reuerendissimis et sanctissimis WIBBODO uenerabili episcopo Parmensi, et Paulo Placentino, et Paulo Regiensi, et Liudoino Mutinensi episcopis.

Sanctitatem uestram scire cupimus quoniam octauo Kalendas Decembris Taurinum uenimus, inde, Deo duce, Papiam ueniemus, et ibi synodum pro statu Dei Ecclesiarum celebrabimus. Quapropter mittimus apostolicaque auctoritate expresse iubemus ut quarto Nonas Decembris ibi, omni occasione remota, ad synodum esse debeatis. Et qui primo hanc epistolam egerit, alio sub omni festinatione transmittat. uidete  ne aliter faciatis; quoniam si aliter feceritis, canonico feriemini uigore. Data ut supra.



CLXuII. AD IOANNEM EPISCOPUM PAPIAE.  Ut sibi Taurinum obuiam ueniat, et epistolas a se scriptas quibusdam episcopis dirigat, ut ipsi ad concilium accedant.

Reuerendissimo et sanctissimo IOANNI Papie episcopo.

Sanctitati tue notum fieri uolumus quod nunc Taurinensi in ciuitate consistimus. Ceterum dirigimus ut, continuo omni occasione postposita, nobis uenire ne differas obuiam. uide ne ab alicuius decipiaris  instinctu fortasse, que minime credimus, pro parte Mediolanensis archiepiscopi, quoniam specialiter noster es et manualis. Et quia de nullius nisi nostra ditione consistis [deest iubeo uel quid huius modi] ut epistolam quam suffraganeis episcopis Rauennatis Ecclesie, Paulo Placentine, et item Paulo Regiensi atque Liudoino Mutinensi, cum celeritate mittere procuretis, ut statuto die Papiam ueniant quatenus de sanctorum item Dei Ecclesiarum et communi atque uniuersali salute tractare ualeamus. Data ut supra.



CLXuIII AD ANSPERTUM ARCHIEPISCOPUM.  Narrat labores pro Ecclesia susceptos: monet ut sibi cum omnibus episcopis suis Papiam occurrat.


Reuerendissimo et sanctissimo confratri ANSPERTO uenerabili archiepiscopo Mediolanensi.

Quantum pro totius sancte Dei Ecclesie statu, et pro cuncto grege Dominico, pro quo omnipotens Deus proprio Filio suo non pepercit, sed pro nobis omnibus tradidit illum, et Ioannes apostolus exhortans nos ait: Quoniam ille pro nobis animam suam posuit, et nos debemus pro fratribus animam ponere , laborare ac uigilare semper debemus, omnium uestrum luce clarius nouit pia fraternitas. Quapropter, quantum ex diuina gratia in nobis fuit et est ex quo nos superna miseratio sue Ecclesie prefecit, anime nostre nunquam pepercimus, nunquam dura pericula declinauimus; sed die noctuque, estu  et gelu exusti, ne quid captum a bestia aut dilaceratum Domino ostenderemus, marinos fluctus pertulimus pro omnium uestrum liberatione atque salute: in Franciam quoque uenientes, et regum filios partim uiua uoce, partim epistolis atque legatis allocuti sumus omnes, id est utrosque Ludouicos, Carolomannum, et Carolum, acceptoque communi consilio uti Boso gloriosus princeps comes esset itineris nostri, donec, Christo opem ferente, reuerteremur ad Urbem. Et quia de statu sancte Ecclesie sunt que communiter tractare debemus, tue sanctitati apostolica auctoritate mandamus cum cunctis suffraganeis tuis et cepiscopis nobis Papiam secunda die post festum sancti Andree occurrere. Et quoniam probata fides omnium predecessorum tuorum semper  fuit erga Romanum pontificem, tua fraternitas omnimodis studeat eorum in omnibus assequi uestigia, quia, quod absit, si aliter fuerit, uigor canonicus super inobedientes remanere non poterit. Data ut supra.



CLXIX. AD SUPPONEM COMITEM.  Miratur eum sibi, ut decebat, non occurrisse; certiorem reddit de his que cum Ludouico rege egit: monet ut ad se ueniat.

Dilecto filio SUPPONI illustri comiti.

Cur, fili carissime, nobis iter tua dilectio clauserit, curque ut audistis nos in tuos honores uenisse,  obuiam non concurreris, miramur, cum eam in omnibus nostris negotiis curam gessisse semper nouimus; et ubi nos prope fuisse audieras, tuis uniuersis postpositis seriis, ad nos festinanter properaueras. Unde cernimus quoniam istud non ex corde, sed pro fidelitate tui senioris taliter feceris, quod ideo parcimus; ecce enim, ut audistis, et nos etiam uobis iam litteris significauimus, pro quibus in Gallie partibus synodum celebrauimus. Et Ludouicum gloriosum regem affati fuimus, qui nobis hunc Bosonem principem uirum consultissimum, sibique ex omni parte coniunctum dedit, ut nos saluos sine impedimento maledicti Lamberti in Urbem mitteret, cum quo nos pacifice pro certo uenimus. Ceterum monentes mittimus et rogantes hortamur quatenus uestro  de more, relictis aliis omnibus curis, omnique occasione remota, ad nos presentialiter uenias, incitans etiam alios, quibus apostolicas litteras mittimus, ut et ipsi similiter faciant. Quoniam, scit Deus, non ob aliud uos alloqui cupimus nisi ut sanctarum Dei Ecclesiarum statum et reipublice quietem una uobiscum consideremus; tamen ante alios uenire satage, ut quidquid cum aliis fecerimus, tecum familiariter antea terminare queamus. Data ut supra.



CLXX. AD BERENGARIUM COMITEM.  Berengarii caritatem erga Romanam Ecclesiam commendat; significat celebratam in Gallia synodum, seque incolumen reuersum: monet ut ad se uenire festinet.

 Dilecto filio BERENGARIO illustri comiti.

Relatu nonnullorum audiuimus, maxime huius Widonis comitis nostri consiliarii, ut uestra deuotio caritatem quam erga nos nostramque Ecclesiam, uestram uidelicet matrem, semper habueras, magis magisque adoleat: in quo gratias agimus et ut proficias hortamur. Ecce enim audistis pro quibus in Gallie partibus synodum celebrauimus, et Ludouicum regem gloriosum affati fuimus, qui nobis hunc Bosonem principem uirum consultissimum, sibique ex omni parte coniunctum dedit, ut nos, auxiliante Deo, saluos sine impedimento Lamberti maledicti, et a sancta Dei Ecclesia anathematizati, in urbem Romam mitteret, cum quo nos pacifice pro certo uenimus.  Ceterum monentes mittimus, et rogantes hortamur, relictis aliis omnibus curis, ad nos presentialiter uenire satagas. Quoniam, scit Deus, non ob aliud uos alloqui cupimus, nisi ut sanctarum Dei Ecclesiarum statum et quietem reipublice cum honore una uobiscum tractemus. Data ut supra.



CLXXI. AD ANSPERTUM ARCHIEPISCOPUM MEDIOLANENSEM.  Increpat eum quod sibi auxilium non tulerit; et iam tertio monet ut sibi Papiam certa die cum suis suffraganeis occurrat.

Reuerendissimo et sanctissimo confratri ANSPERTO uenerabili archiepiscopo Mediolanensi.

Quantum benigna fraternitas uestra sancte sedi  apostolice concurrere ac concordare debeat, predecessor noster beatus Gelasius papa ad episcopos paruipendentes uexationem fratrum his uerbis comminando scribit, dicens: Cur non compassi estis tantis fratribus uestris? Cur non adistis imperatorem? Cur non posuistis animam pro confratribus, quam preceptum habetis ponere pro grege uobis commisso? Cur non posuistis uos pro domo Isrel murum, ut staretis in preliis in diem Domini? Quapropter tandem discussa negligentia ad pristinum uos reformate certamen, fratribus auxilium concite afferendum. Hec et horum similia uestram fraternitatem debuerant exempla prouocare, et nobis pro totius sancte Dei Ecclesie statu laborantibus non tantum inuiti iam, sed etiam sponte concurrere debetis  ac debuistis. Sed iam nunc post tertiam admonitionem nobis cum confratribus uestris et cepiscopis studete Papiam hac quinta feria proxima adueniente occurrere, zelum Dei, quem pro uobis omnibus patior, atque dolorem audientes, ut quod deinceps Deus omnipotens communi uestro consilio decreuerit, facere ualeamus. Nulla, frater carissime, animo uestro dubietas insideat, in mea fide et in meo sacerdotio credite; nil contra uestram decentiam atque honorem uobis aliquatenus opponetur quia, quod non optamus, si hec paruipendere tentaueritis, post tantam patientiam, canonica eritis [a 1Kb] . . .



CLXXII. AD BERENGARIUM COMITEM. Narrat labores pro Ecclesia susceptos.


Dilecto filio BERENGARIO glorioso comiti, seu omnibus optimatibus Longobardorum regni sancte Dei Ecclesie fidelibus.

Quanta et qualia Romana Ecclesia, uestra uidelicet mater, hactenus ab impiissimis Christianis passa est, et nostris litteris significantibus, et rumore populi narrante iam audistis, et ut certius sciatis, iterum significamus. Ecce enim pro quibus et pro omnium uestrum salute anime nostre non parcentes, quia per terram pro predictis persecutoribus ad uos uiciniores, ut res expetierat, uenire nequiuimus, marinum iter accepimus; et in Franciam ibimus, querentes tranquillitatem atque auxilium, ubi nostri antecessores quesiere pontifices. Misimus enim  omnibus regibus, id est Ludouico domni Caroli imperatoris filio, et Carolomanno et Ludouico, et Carolo Ludouici regis filiis, ut cum suis episcopis ad nos uenirent, et una nobiscum super his tractarent. Ex quibus uenit Ludouicus rex, et tantis malis perdolens, nisi infirmus esset, nobiscum ueniret. Iam quia pro infirmitate non potuit, dedit nobis hunc Bosonem principem sibi ex omni parte coniunctum, qui me per inimicos sancte Dei Ecclesie saluum duceret. Ecce enim, auxiliante Deo, Papiam uenimus. Quapropter monentes mittimus et apostolica  auctoritate hortantes iam tertio mandamus ut presentialiter ad nos, karissimi, tanquam ad patrem uenire debeatis, et ut alii ueniant alter alterum incitet, et has litteras primo legens remittere aliis procuret: quatenus uenientes una nobiscum de statu sanctarum Dei Ecclesiarum et quiete reipublice et nostra uestraque omnium salute synodum celebrantes, tractemus; in quibus, dilectissimi filii, ne uestra caritas tepeat, neue religiositas inobediat, sed compatiatur ut oportet ac doleat; quia scriptum est qualiter tepidus sit iure uomendus, et qualiter per inobedientiam culpa que non fuit, sit, et qualiter qui non compatitur, decreto pontificali feritur. Data ut supra.



CLXXIII. AD LUDOuICUM BALBUM REGEM.  Bosonis comitis, et Agilmari episcopi, a quibus in Italiam deductus fuerat, studium erga se operamque commendat.


Dilectissimo filio LUDOuICO gloriosissimo regi, diue memorie Caroli imperatoris filio.

Quanto uos amore diligimus, quantumque caritatis affectum erga uos tenemus, paucis explicare uerbis minime possumus: hoc tamen gloriam excellentie uestre scire cupimus, quod deuotionem ardoremque caritatis, sicut polliciti sumus, erga uos indeficientem perpetuo retinemus. Interea millenas serenitati uestre de Bosone dilecto et communi filio ac fidele gratias referimus, qui tam prudenter communibus  obtemperans iussis, parere in omnibus ita nobis studuit, ut etiam uelut uere Christiane religionis cultor, anime et uite sue non pepercerit, sed pro sancte Ecclesie et communi fidelitate ultro se morti tradere non dubitauit, et usque Ticinum, annuente Deo, securius nos perduxit. Quapropter, dilectissime fili, ac porphyretice rex, obsecramus excellentie uestre culmen ut, si res exegerit, sicut nobis uestra dignata est repromittere sublimitas, ei adiutorium ad debellandos hostes nostros uirorum bellatorum adminiculum prebeatis: quoniam dignum est ut soli omnes adiutorium prebeant qui solus pro cunctis desudare non cessat. Presentem itaque huius latorem epistole, Agilmarum [b 1Kb] uenerabilem episcopum, excellentie uestre plurimum commendamus,  quatenus idem suaque Ecclesia crescat augmento perfectionis, qui in omnibus opportunitatibus nostris nulli secundus exstitit, et uobis fidelissimum in cunctis que cognouerit uerissime comprobauimus. Inter hec episcopos quos serenitas uestra in nostrum iussit uenire adiutorium, scias preter Agilmarum nullum uenisse. Quapropter regalis censura culminis uestri sua auctoritate compellat eos quantocius hostiliter [f. synodaliter] Romam uenire, ut de cetero discant apostolico culmini et regali excellentie congruenter prebere obedientiam.



CLXXIu. AD LUDOuICUM REGEM  Miratur quod filiabus Bosonis, pro quibus alias rogauerat, hereditatem iure debitam non restituerit; iterumque monet ut ipsam hereditatem integram eis restituat.


LUDOuICO regi glorioso gloriosi quoniam regis Ludouici filio.

Iam enim magnitudinem uestram, fili carissime, apostolicis monuimus litteris, hortantes pro filiabus Bosonis dudum comitis et Ingeltrudis coniugis, quibus iure hereditas deferri omnium legum auctoritate conceditur, proprietates reddere studeretis. Sed, ut cernimus, inauditi remansimus, quod miramur, et mirantes dolemus, cum uestra proles apostolicis  censuris semper obediat, et pre omnibus regibus iudicium faciat. Ut rex Dauid cecinit: Honor regis iudicium diligit . Nonne legistis: Quoniam iustis Dominus iustitiam diligit, et equitatem uidet uultus eius?  Ceterum reclamationem filiarum iam dicti Bosonis audiuimus, ut ipsas, ipsius matrisque earum proprietates, Ingeltrudis, alias uos teneatis, alias uero uestris quibus ipsa post iudicium sibi illatum sine uiri consensu dederit, tenere permittatis, quod nefas est, et contra omnium legum prorsus auctoritatem. Quid enim uxor sine uiri consensu agere potest? quanto magis ex mechans, que diuino gladio, censente domno papa Nicolao predecessore nostro, interiit  et humano pro parte facto stupro  puniri debuerat? Nonne Ioannes papa Romanus, et Iustinianus inclytus imperator legem Romanam facientes, scripserunt ita: Capitali crimine damnatorum bona non ad lucrum presidis, sed cognatis punitorum reddi oportet? Et alibi: Omnibus gradibus cognatorum in hereditate sumenda preferendi sunt filii. Unde liquido patet, gloriosissime rex, ut nec uos, nec cognati eorum, nisi ipse filie que sunt legitime, illos allodes habere debent; qui uero nati sunt post crimen illarum, spurii sunt, nec hereditare debent, ut prefatus papa et imperator scripserunt ita: Spurios satis iniuriosos, satisque acerbos, ac nostris temporibus semper indignos esse diiudicamus. Quapropter, ut rogauimus, iterum iterumque rogamus, et hortantes monemus ut harum reclamationes,  harum et gemitus uestra regia dignitas hauriat. Et pro apostolorum principum reuerentia, a quibus petiere auxilium, et pro nostro amore integriter ipsas proprietates, quas uos allodes dicitis, reddat, et uestros omni occasione remota reddere faciatis. Data ut supra.



CLXXu. AD HUGONEM.  Monet ut dissensionem inter Abbonem et alios ortam sedet.

HUGONI abbati nobili, spectabili prosapia genito.

Quia multum uos diligimus, ideoque congratulor,  anime uestre prospicimus, commonere curamus. [f. dissensionem] . . . . quoque, que inter Abbonis episcopi parentes, et Rotbertum, atque Roclinum exorta est [f. ut] . . . . regali potius [f. add. clementia] quam uindicta corrigatur; quoniam malum semel necessitate patratum non debet secundum necessitudinem expiari ad delictum, sed misericordius remitti ad ueniam, agat uestra gloriosa nobilitas, ut decet tante nature decentiam. Data ut supra.



CLXXuI. AD ROMANUM ELECTUM ARCHIEPISCOPUM RAuENNATEM.  Letatur eum Rauennatem archiepiscopum electum; iubet ne quidquam electionis causa ulli promittat: et epistolam suam Leoni, et Romanis scriptam afferendam curet, eorumque responsum ad se dirigat: res Ioannis et Deusdedit ducum restituat.


ROMANO Leuite egregio a Rauennatibus fidelibus nostris electo.

Litterarum tuarum, fili carissime, serie recepta et lecta, ubi Ioannem Rauennatem archiepiscopum obiisse audiuimus, ualde doluimus, et ut pro eo oretis cum uestris, hortamur. uestra uidelicet electione unanimiter facta gaudemus, et quia nos uisitando misisti, significans sanitatem nostrorum fidelium, tuamque deuotionem demonstrans, gratias agimus. Ceterum monentes indicimus ut iam qui, annuente pastore summo, ad tale opus electus es, quo pastor fias, uigiles in eadem ecclesia, labores, nullique maiori minorique tam conciuibus quamque aliis quibuscunque  personis aliquod promissum facias, quoniam Simoniacum est, et hoc nobis nequaquam celabitur; quod si feceris, per apostolos obtestantes, te minime benedicemus. Inter hec uolumus ut istam epistolam Leoni uenerabili misso episcopo et apocrisiario, ceteris Romanis transmissam, ipsis presentialiter per uestrum legatum transmittatis; eumdemque reuertentem, si potes saltem, aut alium cum illorum epistolis ad nos, dilecte [f. directis], remitte, qui nostrum aduentum certum iam uobis renuntiare poterit. Igitur etiam cupimus ut pro amore horum nostrorum fidelium nostrorumque consiliariorum, Deusdedit uidelicet et Ioannis gloriosorum ducum res pro posse et homines saluetis et defendatis, occupatas hactenus integriter reddatis, quatenus cuius  utuntur seruitio, ei conuenit ut fruantur defensionis auxilio. Data ut supra.



CLXXuII. AD RAuENNATES.  Dolet eorum antistitis morte: monet, ut electum ab eis archiepiscopum congruo prosequantur honore; Ecclesiam Rauennatem, et Deusdedit et Ioannis ducum bona defendant.

Sacerdotibus et senatui populoque Rauennati fidelibus nostris.

Rauennatis antistitis, uestri uidelicet Patris, obitum audientes, ualde dolemus; pro quo ut oretis hortamur: solitam uero tantamque fidelitatem uestram  erga nos unitate uigere cernentes, imo gaudemus, et ut omnipotens intercessione apostolorum principum uos Patre desiderato recuperet, uestro pro uelle decertabimus. Ceterum monentes hortamur, et expresse iubemus, ut iam quem unanimiter, quomodo scripsistis, elegistis, unanimiter eum electum teneatis, diligatis et uestro de more honoretis: et usquequo, Deo annuente, presentia pontificii nostri desiderio uestro illuxerit, Rauennatem ecclesiam ab omnibus hostibus defendite, depredationibus pro posse leuate, ne ipsa ecclesia aliquam depredationem sustineat, quoniam nos hoc inultum nunquam dimittemus, et predatores predatorumque receptores legali uigore modis omnibus feriemus. Porro precipimus ut res mobiles et immobiles seseque mouentes  Deusdedit et Ioannis, gloriosorum ducum nostrorum consiliariorum, saluare, et in illas, quas hactenus inuasas habuerunt, nullam inuasionem facientes, illorum hominibus defendite: iam quia nostro utuntur seruitio, nostra modis omnibus debent perfrui defensione, seruatori huius iussus, gratia corruptoris pro iussu erit nichilominus compositori [a 1Kb] .



CLXXuIII. AD IUDICES ET DUCES RAuENNATES.  Iubet ut ciuitatem contra Lambertum uiriliter defendant.

Omnibus iudicibus et ducibus seu populis Rauenne commorantibus fidelibus nostris.

 Industriam seu omnium fidelitatem nosse uolumus, quoniam relatu quorumdam audiuimus, ut Ioannes diaconus chartularius deuiet, et francos Lamberti contra electionem nostram conducat: unde mittimus apostolicaque auctoritate iubemus ut omnes unanimes unaque fidelitatem stare debeatis et defendere ipsam ciuitatem, ita ut nullus qui uobiscum non stat, francos ibi conduci Lamberti [f. francos ibi cum duce Lamberto, etc.] intus permittat ingredi, nec ipse Lambertus ibi quoquomodo accessus habeat, nec suus homo ibi intrare possit: ita in his agite, sicut Dei et nostram gratiam habere cupitis, quoniam qui aliter fecerit, et nostram iram habebit, et mille byzanteos palatio nostro componet. Data ut  supra.



CLXXIX. AD THEODORICUM ET ISAAC EPISCOPOS.  Precipit ut excommunicent eos qui Wiperto comiti filium eripuerant, et regionem illam populabantur.

Reuerendissimis et sanctissimis THEODORICO archiepiscopo, et ISAAC episcopo.

Nouerit uestra religiositas quia Wipertus comes reclamans pontificio nostro retulit, quod quidam sui homines malefactores suum filium sustulerint et cum eo terram predauerint. Quapropter dirigimus,  ut nostra apostolica auctoritate illos excommunicetis, quo relictis talibus depredationibus ad patrem et seniorem redeant et pacifice uiuant. Data ut supra.



CLXXX. AD HUGONEM COMITEM.  Monet ut quosdam facinorosos puniat.

HUGONI glorioso comiti.

Referente uidelicet hoc uiro nomine . . . . audiuimus quod uestri homines, maxime Conterius suos equos tollentes suas mansiones predassent. Quapropter hortantes monemus ut pro apostolorum reuerentia et nostro amore, quam petiit iustitiam, illi facere satagatis. Ita agat in hoc uestra nobilitas ut acturam  credimus, ut et ipsi malefactores nostri excommunicentur, quia non tale nefas, ut non ulciscatur, demittere nequimus. Data ut supra.



CLXXXI. AD HUGONEM THEODERICUM ET BERNARDUM COMITES.  Ut amicitie caritatisque fedus cum Bosone ictum seruent.

HUGONI, THEODERCIO et BERNADO, illustrissimis regni Francorum.

Fretus uestra ingenuissima nobilitate, atque obedientia, quam propter Deum nobis condigne debetis, dilectissimum filium nostrum Bosonem, uestrum unanimem fratrem et amicissimum, ut insolubile  uinculum caritatis, fedusque amicitie, quod coram Deo uicissim colligastis, moneo, hortor, nulla hominum male loquentium lingua, nullo cuiuslibet fraudis ingenio, uel in modico quoquomodo possit auelli: sed Domino auxiliante, dilecti filii nostri Ludouici regis animum erga eum immobilem et tranquillum semper seruetis, et omnia sua salua atque pacifica conseruate; quoniam pro his ab omnipotente Deo et beato Petro apostolo future uite mercedem, et a nobis et ab illo fidelissimas amicitiarum recipietis sine dubio retributiones. Data ut supra.



CLXXXII. AD uULGARIUM MONACHUM.  Ut Wiperto episcopo obediat, qui eum per dimissoriam acquisiuit.


uULGARIO monacho.

Denique Trecis positi per nosmetipsos cognouimus qualiter Wipertus episcopus, deuotus filius noster, te a proprio episcopo atque abbate per dimissoriam acquisiuit, tua potius interueniente petitione. Quapropter conuenit tibi ex die illo, et deinceps, tanquam proprio obedire, eumque ut proprium pastorem sequi non pretermittas, quia, quod non optamus, si aliter feceris, uinculum excommunicationis super te rationabiliter extendemus. Data ut supra.



CLXXXIII. AD CLERUM MEDIOLANENSEM.  Precipit ut quoties episcopus Ticinensis eos ad synodum uocauerit, accedant.


Omnibus sanctissimis et reuerendissimis confratribus et cepiscopis, tam Mediolanensi archiepiscopo cum suis suffraganeis, quam Rauennati nichilominus cum suffraganeis suis.

Scriptum etenim est: Deus qui glorificatur in consilio sanctorum ; et in euanglio: Ubi duo uel tres congregati fuerint in nomine meo, in medio eorum sum ; et item: Si frater fratrem adiuuerit, ambo consolabuntur . His auctoritatibus fulti, uestre omnium sanctitati  mandamus, et apostolica auctoritate iubemus, ut quoties uos confrater et cepiscopus noster Ioannes Ticinensis, et post eum sui successores, uestrosque uocauerint, pro emergentibus questionibus eximendis, continuo beato Petro apostolo obedientiam exhibentes, simul conuenire non differatis: quatenus, Redemptoris nostri gratia discussis animositatibus, uitiisque purgatis, in tranquillitate pacis Ecclesia constituta, glorificetur Deus per Iesum Christum Dominum nostrum. Sacerdotum Leuitarumque iudicia, quandocunque necesse fuerit, cum predicto episcopo, tanquam proprii episcopi decernite, ac diffinite, freti nostra omnimodis apostolica auctoritate, quia onera nostra uobiscum partiendo  reliqua tolerabilius sufferre ualebimus. Optamus sanctitatem uestram in Christo bene ualere. Data ut supra.



CLXXXIu. AD IOANNEM EPISCOPUM TICINENSEM.  Raptores uxoris cuiusdam Ragiberti excommunicari iubet.

Reuerendissimo et sanctissimo confratri nostro IOANNI uenerabili episcopo Ticinensi.

Denique Ragibertus quidam nomine, Iudex cognomento, coram nobis ueniens questus est super Gotfredum, filium Ioannis comitis palatii, et Iserbertum subdiaconem, atque Heribaldum notarium, filium  Garibaldi, eo quod legaliter sibi filii sui nuptam Gausildam nomine contra canonum et legum auctoritatem, per uim et per forciam abstulerunt, calcato illo precepto quo Dominus ait: Quod Deus coniunxit, homo non separet . Quapropter apostolica adhortatione zelum tui sacerdotii ad hortamen caritas Dei accendat, et quasi tuba exalta uocem tuam, et iniquis iniquitatem suam annuntiare non cesses, ne sanguis eorum de manibus tuis requiratur. Predictosque transgressores omni Christiana communione priuare non differas, donec legaliter emendent quod nequiter perpetrare ausi sunt. Quod si te audire neglexerint, perpetuo eos anathema esse decernimus. Data ut supra.



CLXXXu. AD OMNES FIDELES.  Precipit ne quispiam monasterio sancti Augentii quidquam detrimenti afferat.


Omnibus fidelibus Ecclesie.

Sollicitudinem omnium Ecclesiarum nos habere oportet, et singulorum causas equitatis iudicio alleuare; quapropter, cum de omnibus agere hec eadem conuenit, precipimus atque presenti decreto sancimus ut de abbatia sancti Augentii, quam diue memorie Carolus imperator fideli suo et filio Ecclesie nostre ante iure beneficiario tribuit, nullus de ipsis rebus aliquid iniuste auferre presumat; nec predicto episcopo, et monachis ipsius loci aliquam in distrahendo illicite inferre molestiam. Quod si  quis abhinc agere presumpserit, separetur a communione fidelium Ecclesie: quod si pertinaciter perstiterit, et emendare noluerit, iudicio sancti Spiritus anathematis uinculo feriatur. Data ut supra.



CLXXXuI. AD EPISCOPOS IN REGNO LUDOuICI CONSTITUTOS.  Rescribit de indulgentia eorum qui contra paganos pugnantes occubuerant.

Omnibus reuerendissimis et sanctissimis uenerabilibus cepiscopis per totum regnum karissimi filii mei Ludouici.

Quia ueneranda fraternitas uestra modesta interrogatione sciscitans quesiuit utrum hi qui pro defensione sancte Dei Ecclesie et pro statu Christiane  religionis ac reipublice in bello nuper ceciderunt, aut de reliquo pro ea re casuri sunt, indulgentiam possint consequi delictorum, audenter Christi Dei nostri pietate respondemus quoniam illi qui cum pietate catholice religionis in belli certamine cadunt, requies eos eterne uite suscipiet, contra paganos atque infideles strenue dimicantes, eo quod Dominus per prophetam dignatus est dicere: Peccator quacunque hora conuersus fuerit, omnium iniquitatum illius non recordabor amplius , et uenerabilis ille latro in una confessionis uoce de cruce meruit paradisum . Manasses quoque, impurissimus quondam rex, captus carcerique arctissimo religatus, ibi penitentiam agens, cum perfectione  indulgentie, etiam regni pristini, propter Domini misericordiam, quia immensa est circa genus humanum, adeptus est solium . Nostra prefatos mediocritate, intercessione beati Petri apostoli, cuius potestas ligandi atque soluendi est in celo et in terra, quantum fas est, absoluimus precibusque illos Domino commendamus. Optamus fraternitatem uestram in Christo bene ualere. Data ut supra.



CLXXXuII. AD WIFREDUM EPISCOPUM uENCIENSEM.  Episcopum qui cum excommunicatis communicarat, missarum celebratione prohibet.

WIFREDO uenerabili episcopo sancte uenciensis Ecclesie.

 Auctoritate Domini nostri Iesu Christi, et sancti Petri apostolorum principis, nostrique apostolatus, quia cum excommunicatis communicasti, ut littere tue manifestant, omni te missarum celebratione priuamus, donec in nostram cum eisdem hominibus occurras presentiam: et si, quod non optamus, amplius presumptor exstiteris, denuntiamus te omni sacerdotio fore nudandum. Data ut supra.



CLXXXuIII. AD ODONEM EPISCOPUM BELLOuACENSEM.  Decernit, impuberes, qui alium occiderant, post peractam penitentiam ordinari posse.

ODONI uenerabili episcopo Bellouacensi.

Relatu didicimus quorumdam monachorum sancti  Dionysii cenobii quod quibusdam pueris impuberi adhuc etate inter se rixantibus, hominum illorum instigatione unus ex illis est interemptus. Quapropter mandamus ut si inculpabiles post peractam penitentiam legitimi uigoris secundum canones reperti fuerint, gradatim ad ecclesiasticos ordines eos prouehere non differas, seruatis in omnibus Patrum regulis et canonum institutis. Data ut supra.



CLXXXIX. AD AIMARUM ET WIDONEM EPISCOPOS.  Ut Rostagni uxorem ad se uenire iubeant, illiusque adiutores, nisi resipuerint, communione priuent.

AIMARO et WIDONI reuerendissimis episcopis.

 Hortamur sanctitatis uestre fraternitatem, sacerdotalemque zelum uestri uigoris apostolica auctoritate incitamus Bertildi, Rostagni illustris uiri coniugi, que, spreto Dei timore ac lege tori, fugabunda per uestras parochias incedens, multoties ab episcopis et synodo uocata, surda aure uenire distulit, omnem necessitatem imponite ueniendi coram nostra presentia, ut eius causa legaliter finem accipiat. Illiusque in tam peruerso opere adiutoribus aditum atque communionem totius sancte Ecclesie tandiu intercludite, donec ab omni se sequestrent predicte Bertildis consortio [a 1Kb] . Inter quos Achetium mechum, eoque consortio priuate, uestroque zelo percutite. Queso, moneo, hortor, fratres karissimi, citissime amplectendam exhibete presentiam; iterum iterumque  iubemus, omni postposita uocatione [occasione] ad nos festinanter uenite: quatenus, Christo Domino miserante, in hoc et aliis negotiis communi consilio terminum salubriter imponere ualeamus. Data ut supra.



CXC. AD WALAM EPISCOPUM METENSEM.  Ne cogatur sponsus uxorem ducere ab alio corruptam.

Reuerendissimo et sanctissimo WALENO uenerabili episcopo Metensi.

 Presentium portitor litterarum, Alpertus nomine, lacrymabiliter coram nobis ueniens questus est desponsatam suam, nomine Walatam, adhuc in parentum domo manentem adulterino concubitu a presbytero quodam pregnantem repertam. Que confessa de crimine, libenter ab eo se uult dissociare: sed tua fraternitas pro quadam parentele affinitate, coacte eum cogit eamdem sumere in coniugium, contra regulas Patrum atque institutionem. Quapropter, si ita est, requisitis super his legum et canonum institutis, quid de talibus precipiant promulgate absque personarum acceptione. Data ut supra.



CXCI. AD IOANNEM EPISCOPUM TICINENSEM.  Ut cum quodam, qui penitentiam quinquennio egerat, remissius agat.


IOANNI uenerabili episcopo Ticinensi.

Lator presentium coram nobis ueniens dicit se a predecessore uestro Liuttefredo uenerabili episcopo, quinquennio exacto iam anno, penitentie fuisse submissum, pro quodam, eo quod interfuit, fure a femina interempto: qua de re uestra fraternitas solerter prospiciat. Et, si ita est ut hic asserit, propter Domini misericordiam, quoniam magna est, cum eodem consultius agat, et prout ordo cause dictauerit, frenum canonici uigoris remittite. uel si quidquam, quod non optamus, impossibile perpensum fuerit, id nostro iudicio uestra fraternitas studeat lenitate spiritus  reseruare. Data ut supra.



CXCII. AD AGINULFUM EPISCOPUM GABALITANUM.  Ut presentium latoribus ablata restituenda curet.

IOANNES AGINULFO uenerabili episcopo Gebaldanensi.

Presentium latores questi sunt ab hac sede plebem suam eisdem sublatam. Quapropter apostolica auctoritate tue fraternitati precipimus ut, inquisita rei ueritate, quod iustum est unicuique reddere sacerdotali sollicitudine peruestiget, et que ipse diffinire non poteris, [referre ad nos] modis omnibus non  pretermittas.



CXCIII. AD BISUNTINENSEM ARCHIEPISCOPUM.  Significat se Fulcardum eiusque coniugem ab excommunicatione absoluisse.

THEODORI o uenerabili episcopo Bisuntinensi.

Notum sit sanctitati uestre quia Fulcardum et Berelindam, uxorem eiusdem, ab excommunicationis uinculo absoluimus, donec canonica regula exacte reperiamus iudicium. Unde a uobis in communionem  eos recipi mandamus. Optamus fraternitatem uestram bene ualere. Data ut supra.



CXCIu. AD GAIDERIM PRINCIPEM BENEuENTANUM.  Consolatur eum de damnis ab Agarenis illatis, auxilium pollicetur, seque in eius partes uenturum.

Dilecto filio GAIDERI glorioso principi Beneuentanorum.

Epistolas sane a uestra dilectione transmissas cum parte gratulationis, fateor, etiam et meroris accepi; quantoque in eis gaudens exsultaui uestram deuotionem intimo mentis affectu circa obsequium sanctorum apostolorum Petri, Pauli compertam, tanto nichilominus triste pastorali sollicitudine tuli, pressuris  atque Agarenorum depredationibus terre uestre auditis. Quapropter cum uase electionis compellor dicere et lacrymabiliter exclamare: Quis infirmatur, et ego non infirmor? quis scandalizatur, et ego non uror?  Sed inter hec meminisse debemus illius qui ait: In mundo pressuram habebitis, sed confidite, quoniam ego uici mundum ; et apostolus: Maior est qui in nobis est, quam qui contra nos est . Quocirca, dilectissime fili, hortor, admoneo, apostolica auctoritate suadeo, interim patienter Domini misericordiam deprecando continuis obsecrationibus malorum sufferre grauamina. Quoniam nos, Christo opitulante, ad patrie uestre liberationem pro uirium facultate tantum pre ceteris mortalibus habebitis adiutorem enixius,  quantum attentius compatimur; quod rebus ipsis presentialiter sub [f. abundat sub] redderemus, nisi in itinere penitus hoc tempore equorum pabula defecissent, quibus statim gressus mouere in ueniendo prohibemur. Sed Redemptoris nostri gratia duce, peracta solemnitate paschali, uenire ad uestras partes accelerabimus; et una uobiscum positi, quidquid consilii, quidquid solatii atque adiutorii pro Christiani populi liberatione adinuenire poterimus, libentissime procurabimus. Optamus gloriam culminis uestri in Christo semper bene ualere. Data ut supra.



CXCu. AD AIONEM EPISCOPUM.  Commendat eius erga se obseruantiam; certiorem eum de sua incolumitate reddit, tum consolatur de obitu fratris.


Reuerentissimo et sanctissimo confratri nostro AIONI uenerabili episcopo.

Quod ueneranda fraternitas tua pro sanctarum Dei Ecclesiarum subleuatione longe ab Urbe aliquandiu nostram absentiam benigna animi compassione condoluit, uiscera mentis sue repleta Christi caritate patenter ostendit, et debitam, imo mutuam dilectionem sanctis Dei apostolis per nos condigne studuit conseruare, a quibus procul dubio meritorum retributionem in finem recipiet. Sospitatem quam in  nobis uestra sitibunde atque ardenter requirit fraternitas, Domino donante, eam parte corporis aliquatenus habere uidemur; sed inter tot fluctus mundi tantasque undarum procellas, que salus istius uite potest esse saltem ad momentum tranquilla? presertim morte uestri germani audita, uestris filiorumque carissimorum tam crebris tribulationum angustiis. Sed inter hec nos conuenit toto conamine mentis ad illam patrie celestis uitam corda sustollere, in qua pax semper inest, et uera securitas: quoniam quandiu sumus in corpore, iuxta Apostolum, peregrinamur a Domino, uobis uestreque patrie secundum officium a Deo nobis collati ministerii, pro uirium impossibilitate inhianter cupimus impertiri solatium. Data ut supra.



CXCuI. AD DAFERIUM COMITEM.  Consolatur Daferium, eique opem pollicetur.


Dilecto filio illustri nobili uiro DAFERIO comiti.

Perfectionem cordis Gaideris principis, consanguinei uestri, uestramque in Deum ualde gaudemus, obsecrantes ut qui cepit in uobis, operetur atque perficiat opus bonum usque in finem. Tribulationibus atque angustiis uestris in tantum compatimur, ut uestros dolores manu cogitationis in nostro corde tangamus; sed confidimus in eterni conditoris misericordia,  quia in proximo aderit eius auxilium, qui per prophetam admonet dicens: Inuoca me in die tribulationis tue, eripiam te, et magnificabis me : nos etenim in tantum paratos habetis in uestrum adiutorium, ut cum opportunum tempus fuerit, pro fratribus animam ponere non recusemus. Equum quem nobilitas uestra petiit, cum uestros fines attigero, dare me uobis libenter denuntio. Data ut supra.



CXCuII. AD ROMANUM ARCHIEPISCOPUM RAuENNATEM.  Precipit ut Romam ad synodum cum suffraganeis accedat.


Reuerendissimo et sanctissimo confratri nostro ROMANO archiepiscopo sancte Rauennatis Ecclesie.

Canonicis sanctorum Patrum iubentibus regulis bis per annum concilia episcoporum esse omnimodis celebranda , nos ob id pro multiplicibus Ecclesiarum Dei utilitatibus et necessitatibus synodum octauo Kalendas Maias, Domino annuente, celebrare cupimus. Ideo iubemus dilectioni uestre ut, omni mora postposita, uos cum omnibus suffraganeis uestris episcopis predicto tempore Romam uenire studeatis, quatenus eamdem synodum nobiscum equaliter celebretis ac de communi salute consideretis. Data III Nonas Martias.



CXCuIII. PRIuILEGIUM PRO MONASTERIO PLACENTINO. 
[Ex Campi, dell' Hist. eccl. di Piacenza, pag. 464.]


IOANNES episcopus, seruus seruorum Dei, dilecte filie ANGILBERGAE, imperatrici Auguste.

Ex largitate nostri Redemptoris semper sunt annuenda ea que ad tuitionem rerum ecclesiasticarum et piorum locorum esse noscuntur. Quapropter monasterium Caput Trebie, quod Carolomannus rex per precepti donationem, et perennem firmitatem monasterio tuo quod in honore sancte Resurrectionis Placentie construxisti, cum omnibus pertinentiis suis, pro remedio anime sue suorumque predecessorum condonauit; petis, filia dilectissima, ut super  hoc apostolice auctoritatis sanctionem firmemus. Ideoque iustis petitionibus tuis eotenus apostolica auctoritate effectum annuimus, ut a modo et deinceps supradicti loci, si quis regum uel cuiuslibet potestatis homo rotam et stabilem donationem irrumpere, aut alienare, seu quamlibet uiolentiam temerario ausu presumpserit inferre, sciat se a nostra communione diuelli, et anathematis uinculo innodatum cum Anania, et Sapphira, et Iuda traditore portionem nichilominus habiturum. Et si hec nostra iussa obedienter obseruauerit, Dei omnipotentis benedictionem, et sanctorum apostolorum Petri et Pauli mereatur accipere plenissima largitate. Ceterum quod ad ecclesiastice ordinationis rationem pertinet ac ministerium, id est chrismatis, uel cuiuslibet  sacerdotalis officii, si episcopus eius loci aliqua causa ductus, contra ius et rectitudinem quamlibet grauationem et superpositum ibidem inferre presumpserit, cunctum inde penitus ordinationis ius et potestatem amittat, et liceat ei qui prefuerit monasterio, quemcunque uoluerit, ad totius ecclesie officii ministerium inuitare.

Scriptum per manum Gregorii scriniarii sancte Romane Ecclesie, in mense Martio, indictione duodecima, Iu Kal. Aprilis, per manum Zacarie episcopi sancte Ecclesie Anagnine, et bibliothecarii sancte sedis apostolice, anno, Deo propitio, pontificatus domini nostri Ioannis summi pontificis et uniuersalis pape uIII septimo in mense Martio, indictione duodecima.



CXCIX. AD ROMANUM ARCHIEPISCOPUM.  Ut Luponem presbyterum in Sarcennati Ecclesia episcopum ordinet.


Reuerendissimo et sanctissimo confratri nostro ROMANO archiepiscopo sancte Rauennatis Ecclesie.

Relatione quorumdam comperimus quod eum quem uobis ordinandum episcopum sancte Sarcennati Ecclesie, Luponem uidelicet uenerabilem presbyterium [f. deest mandauimus], postposito nostre uoluntatis et iussionis mandato, consecrare postponatis, sed alium pro eo cupiatis nichilominus ordinare:  quod sane, si uerum est, ualde miramur, uos a sponsione quam nobis polliciti estis, quolibet modo uel occasione uelle retrahere. Unde more paterno dilectionem uestram his nostris apostolicis monemus, hortamur atque iubemus, apicibus, ut uestre promissionis memores, prefatum Luponem presbyterum, sicut uobis commisimus continuo ac presentialiter iam dicte Ecclesie antistitem ordinetis [nam si aliter feceritis, et tam cito, ipso scilicet uestre ordinationis [a 1Kb] ] initio uos a nostre uoluntatis decreto subtrahere cognouerimus, canonicis correctionibus, uelut inobedientem corripere nullatenus pretermittemus.



CC. AD ANSPERTUM ARCHIEPISCOPUM MEDIOLANENSEM.  Ut Romam ad synodum celebrandam cum suffraganeis accedat, ubi de imperatoris electione agetur; iubet ne quemquam regem excipiat, antequam ipse imperatorem elegerit: nisi paruerit, eum excommunicat.


Reuerendissimo et sanctissimo ANSPERTO archiepiscopo sancte Mediolanensis Ecclesie.

Quante necessitatis assidue sustinuerimus incommoda, quanteque perturbationis nunc usque passi sumus et quotidie patiamur aduersa, fraternitatem uestram nosse luce clarius non ignoramus: pro quibus nimirum malis sedis apostolice ab inimicis nequiter illatis, per procellas et in periculosa maris itinera ire et defensionis auxilium nos quesisse mecum pariter scitis. Sed quia humanum presentialiter subsidium  non reperimus, diuinum ut potius queramus communique uoto ut a Domino flagitemus, frater mi, necesse est. Propter quod fraternum sanctitatis uestre collegium his nostris apostolicis litteris more precessorum nostrorum uocamus, et in consortium nostre sollicitudinis apostolica duntaxat auctoritate asciscimus; et quasi membrum capiti suo adherens ad Kalendas Maias huius duodecime indictionis ad synodum, auxiliante Domino, nobiscum celebraturos cum omnibus suffraganeis uestris episcopis Romam uenire iubemus, ut superba gratia freti, ea que necessario sunt amputanda ecclesiastico resecemus mucrone; et que utiliter sunt statuenda, communi, Deo propitio, statuimus decreto; ne per uestram abstentiam atque desidiam regnum hoc amplius in perturbatione  persistat et fiat scandalum peius priore. Et quia Carolomannus, corporis, sicut audiuimus, incommoditate grauatus, regnum retinere iam nequit, ut de noui [f. deest electione] regis omnes pariter consideremus, uos predicto adesse tempore ualde oportet: et ideo antea nullum absque nostro consensu regem debetis recipere. Nam ipse qui a nobis est ordinandus in imperium, a nobis primum atque potissimum debet esse uocatus atque electus, quoniam et nos una cum uestra fraternitate cupimus pertractare et de hoc et quo tenore uel ordine communes causas et utilitates Ecclesiarum Dei nobis commissarum ordinemus et iure canonico statuamus: quatenus  tantorum malorum onera que sustinemus procul abiicere, et leue iugum Christi letis, ut condecet, possimus ceruicibus ferre. Quapropter nullam in ueniendo excusationem habeatis, sed alacri mente occurrere et ad iam dictam synodum uenire procuretis, quam sane et canonica sanctorum Patrum regula bis in anno fieri iubet, et instantis temporis necessitas magna compellit. Nos enim paterno uos affectu diligentes pro communi utilitate uocamus, quamuis iam tertio iampridem dilectio uestra uocata ad synodum uenire contempserit. Pro quo dignam debueratis correctionis sustinere censuram, cum a sede apostolica uobis semper fuisset collatum presidium, et uos nullum in quibus oportebat studeretis prebere solatium: nunc autem, si ad eamdem synodum uenire  contempseritis, scitote canonicam a nobis in uos uelut inobedientes promulgari sententiam.



CCI. AD ATHANASIUM EPISCOPUM NEAPOLITANUM.  Commendat eius erga se obseruantiam; de suo incolumi reditu certiorem ipsum facit; hortatur ad perseuerantiam, donec simul conueniat.

Reuerendissimo et sanctissimo ATHANASIO episcopo Neapolitano.

Quia non solum tuis precipue actibus, quibus deuotionem sanctitatis tue circa nos fidelissimam ostendisti existere, uerum etiam nobis longe pro Ecclesie statu manentibus quomodo eam illibatam in omnibus conseruaueris, fidelium nostrorum relatione didicimus. Quamobrem dignas tue dilectioni  referimus grates, innotescentes sane nostri presulatus reuersionem iuxta desiderium tuum esse, Deo fauente, prosperam atque incolumem. Ideo more apostolice paternitatis almitatem tuam monemus, cum Apostolo dicentes: Confortare in Domino, et in potentia uirtutis eius quoniam fidelis est Deus, qui non deseret sperantes in se tentari supra quam possunt, sed faciet cum tentatione prouentum, ut possitis sustinere . Tua igitur reuerentia in his instantis aduersitatis casibus aliquatenus non frangatur; quin potius in Deo confidens roborata consistat, donec, Christo adiuuante, nos uobiscum speciali presentia iuncti simul loquamur. Quia tunc, Deo permittente, cuncta que necessario statuenda  sunt communi eloquio atque consensu pertractata prouenire credimus in salutem. Tamen nostre uoluntatis affectum per Petrum uenerabilem diaconum tuum communemque fidelem tue dilectioni innotescendum mandauimus, quoniam te quasi proprium filium diligentes in omnibus nostris uolumus habere consortem. Data ut supra.



CCII. AD EUMDEM.  Eiusdem argumenti ac precedens.

Reuerendissimo et sanctissimo ATHANASIO episcopo sancte Neapolitane Ecclesie.

Multas gratiarum actiones atque salutes almitatis uestre his nostris apostolicis referimus litteris, quia  nobis pro communi utilitate longe consistentibus, quasi presentibus sinceritatem deuotionis et fidei uestre circa sanctam Romanam Ecclesiam matrem uestram, nostrumque pontificium, atque circa fideles nostros promptam in omnibus ostendere procuratis. Quamobrem nulla inimicorum uersutia uel calliditas uos a bono mentis proposito in aliqua sinistre cogitationis aut uoluntatis partem inclinet; sed sicut cepistis, perficere omnimodo satagite, quia et meritum et condigna retributio uobis, Christo fauente, prouenit. Nam licet inimicorum nos prepediente fraudulenta nequitia, non omnia que uolebamus ex toto potuissemus perficere, nunc tamen, annuente Domino, quod ad honorem sancte Dei Ecclesie et istius terre salutem uestramque defensionem pertinent,  iam ceptum habemus, credimus nos incunctanter acturos. Proinde hortamur nichilominus et monemus dilectionem uestram ut sicut hactenus, ita deinceps uiriliter ac firmiter consistatis, donec speciali presentia adiuncti simul loquamur, et pro communi salute pariter laborantes totis conatibus desudemus. Quoniam uelut carissimum te filium retinere cupientes, benigne amplectimur, et tecum in omnibus congratulari feliciter cupimus, quia, ut dictum est, pro certo scias te dignam nobis compensationem esse procul dubio recepturum. Hunc uero diaconum tuum, qui pro tuo amore in nostro seruitio tanto tempore fideliter mansit, sanctitati uestre in omnibus commendamus, ut dignum a uobis recompensationis honorem percipiat. Data ut supra.



CCIII. AD EUMDEM.  Ut sibi indicet locum ubi simul possint de communis patrie salute colloqui.


Reuerentissimo et sanctissimo dilectoque confratri, et consiliario nostro ATHANASIO episcopo sancte Neapolitane Ecclesie.

Scientes uos procul dubio fideles in omnibus atque deuotos esse sancte sedi apostolice nostreque paternitati, totis precordiis nostris fraternitatem uestram oppido diligimus et amamus: quamobrem pro multiplicibus instantis temporis necessitatibus atque  communibus utilitatibus uobis cum speciali presentia loqui cupimus, quatenus uestro consilio communique tractatu ea que necessario sunt consideranda perspicaciterque tractanda salubriter, Domino annuente, ordinare statuereque possimus. Quoniam nostre ac uestre terre salutem, totius uidelicet populi pretioso Christi cruore redempti, pastorali duntaxat more desideramus perficere, et idcirco, ut pertinax inimicorum comprimatur audacia, uobiscum pariter cupimus conuenire. Quapropter uolumus ut locum etiam nostre collocutioni, quem aptum esse cognoscetis, nostro presulatui uestris sub celeritate significetis apicibus. Quia nos, Deo propitio, illuc sine mora properare et una uobiscum alacriter loqui non pretermittemus. Data ut supra.



CCIu. AD CAROLUM REGEM.  Hortatur ut legatos mittat, et in auxilium Ecclesie Romane ueniat.


CAROLO regi.

Regalis excellentie uestre litteras recipientes atque relegentes, ut in eo quod antea nostro presulatui direxistis, uestro uidelicet amore dilectioneque maneremus, non solum, ut iam olim retulimus, uerum etiam magis ac magis nostre uoluntatis affectum ad uestre exsultationis cumulum ampliare magnopere cupimus, atque in omnibus ceu carissimum filium uos retinere procul dubio satagemus. Tantum ut quo celerius, sicut mandastis, uestros idoneos legatos  ad nos dirigere potestis, aliquatenus non pretermittatis; cum quibus sane et exaltationem sancte sedis apostolice, et istius terre salutem, uestrumque honorem profligare [f. inuestigare] considerareque firmissime ualemus. Et ideo uestre magnitudinis gloriam exhortamur ut precingentes quasi uir lumbos tuos, et potentie Dei brachio aduersus inimicos potentissime roborati, iam ipsi uenire non dubitetis; quoniam si tante calamitatis pressuram, quam sancta Romana mater uestra Ecclesia et ipsius terra quotidie ab inimicis patitur, cognouissetis, nobiscum utique pariter doleretis. Quapropter, fili carissime, antequam inimicorum insidie plus accrescentes preualeant, nostram deuotionem atque consilium pio intuitu attendere nullo modo desinatis, sed more parentum  uestrorum ea que necessaria sunt nobis, instantissime peragatis, quia nostri apostolatus ulnis extentis alacriter amplecti regalem presentiam uestram desideramus. Tertio Nonas Aprilis, indict. XII.



CCu. AD WIBERTUM EPISCOPUM.  Arguit eum quod bis uocatus ad se uenire neglexerit; precipit ut ueniat obiectis responsurus.

Reuerendissimo et sanctissimo WIBERTO uenerabili episcopo.

Iam enim sanctitati tue bis misimus ut ad nos uenires, sed ignoramus qua temeritate non obedias; iterumque mittimus ut, omnibus tuis posthabitis seriis, ad nos presentialiter acceleres, quoniam multi supra te reclamant, maxime hic senex qui ob  hoc iam Romam uenit pro suo monasterio. Ceterum sapias, si uenire distuleris, te excommunicandum, si perseueraris in tua [f. deest obstinatione] etiam a communione alienandum. Data ut supra.



CCuI. AD BERENGARIUM COMITEM.  Declarat suam in eum beneuolentiam, commendat eius erga Romanam Ecclesiam obseruantiam; rogat ut Stephanum episcopum in tuendis Ecclesie sue iuribus adiuuet.

Dilecto filio BERENGARIO glorioso comiti.

 Quia precessores nostros, sacros uidelicet pontifices, imitantes, qui gloriosos progenitores uestros dignis semper honoribus glorificauerunt, uos quasi dilectum et spiritalem filium paterno cupimus affectu diligere et gloriosum in omnibus retinere. Nam sicut per Demeum eximium ducem et fidelem nostrum nobis intimando mandastis, quod erga sanctam sedem apostolicam et nostram paternitatem uos in omnibus deuoti et obedientes esse deberetis, omnemque nostram uoluntatem quasi filius carissimus adimpleretis, multum fuimus gauisi: sed quia iterum per Petrum uenerabilem episcopum et Ioannem insignem ducem uobis mandauimus, ut adiutores fuissetis Stephano uenerabili episcopo, quem nos in Comiaclo preordinauimus, quatenus uestro auxilio  adiutus Ecclesie sue iura et possessiones atque ipsius curam ducatus retineret securus, et uestro minime audiuimus adiutum esse auxilio, ualde miramur. Quapropter rogamus nobilitatem tuam ut tale iam dicto episcopo nostro adiutorium faciatis, per quod suam Ecclesiam et ministerium sibi commissum securiter retinere atque disponere ualeat. Et si forte, quod non credimus, uestra est circa nos uoluntas mutata, ut audire nos de hoc non cupiatis petimus, ut pro amore Dei et nostro omnes uestros homines prohibeatis aliquam ibi nostris contrarietatem facere, ut absque illorum impedimento nobis illos liceat secundum nostram possibilitatem castigare, ueluti rebelles et inobedientes nostre apostolice iussioni ne censum, quem his annis transactis duobus exinde  perdidimus, et istius anni perdamus. Data ut supra.



CCuII. AD PANDENULFUM COMITEM.  Rogat ut legatis imperatoris per eius regionem transituris auxilium prestet; condolet de paganorum in eum incursione: excusat se, cur ad eum non eat: hortatur ut sit animo forti, promittitque subsidium.

Dilecto uiro PANDENULFO glorioso comiti [a 1Kb] .

Multiplices nobilitati uestre his nostri presulatus apicibus gratias agimus, qui uestram deuotionem atque dilectionem, quam nostre uoluntatis preceptis parendo alacriter ostendistis, in omnibus sinceram  et obedientem fore incunctanter agnoscimus, cum presentem hunc Grecum imperialis baiuli hominem nostris direxistis obtutibus presentandum incolumem. Sed quia imperiales missi, ceu in ipsius baiuli reperimus litteris, per uos transituri sunt, quatenus ad nostram apostolicam presentiam ueniant, petimus nobilitatem uestram ut pro nostro amore et ipsos uestros auxilio munitos prospero, annuente Domino, nobis itinere dirigatis. Quod autem multiplici paganorum incursione uos grauatos asseritis condolemus, maxime quia uestri conciues circumquaque positi cum eisdem perditionis filiis fedus  inire procurant: quamobrem nostram his uestris in partibus necessario presentiam prestolamini adfuturam. Nos uero, sicut iampridem mandauimus, pro communi duntaxat utilitate atque salute omni annixu uenire magnopere cupimus, quamuis et de assidua corporis incommoditate et de peracto iam Francie itinere adhuc maneamus defessi. Nunc igitur ante predictorum imperialium missorum aduentum illuc properare nequimus; cum uero eorum legationem nobis delatam congruis, Deo propitio, responsionibus utentes audierimus, tunc quid utilius agendum sit pro uiribus agere omnino curabimus. uos tamen in Domino confidentes animo estote constanti, qui non deserit confidentes in se, ut inter ceteros uestros proximos atque uicinos efficaciores ac potiores  in omnibus appareatis, quoniam nostro apostolico uos presidio, prout opportunum fuerit, quasi carissimos filios adiuuabimus. Data ut supra.



CCuIII. AD ARCHIEPISCOPOS, EORUMQUE SUFFRAGANEOS.  Ne Bicbertinum ante cause discussionem excommunicent.

Reuerendissimis et sanctissimis confratribus nostris, AURELIANO et OTTERAMNO, necnon et THEODORICO, et uniuersis cepiscopis uestris.

Omnium uestrum sanctitati notum esse uolumus uenisse Bicbertinum, deferentem imperatoris preceptum et commutationis chartulam de rebus quas carius cum Amulo archiepiscopo dudum celebrauerunt.  Insuper nostro apostolatui intimauit ut eum sine ratione discussa excommunicare uultis. Quapropter apostolica auctoritate iubemus ut nemo uestrum eum excommunicet, antequam ad legis examen proueniat. Scitote, quemadmodum in centesimo capitulo Africani concilii legitur, similiter in secundo nouellarum Iustiniani libro, ut nemo episcopus aut presbyter aliquem excommunicet antequam causa probetur. Qui excommunicatus maiorem sacerdotem adeat, et ille qui iniuste excommunicauit, ab ipso iuste patiatur. Et nemo uestrum, aut quilibet laicorum prefati, res ante legis sanctionem inuadere audeat. Nam, quod non credimus, si quis contra hanc nostram apostolicam auctoritatem ire tentauerit, sciat se anathematis uinculo innodatum. Data ut  supra.



CCIX. AD BOSONEM COMITEM.  De incolumi eius prosperitate gratulatur: se tum eum, tum Angelbergam imperatricem charos habere ostendit; rogat ut Adelberto et illius coniugi Rotilde bona que in prouincia possederant, retinere permittat.

Dilecto filio BOSONI glorioso principi.

Quia litteris nobilitatis uestre relectis, uos incolumes cum optata prosperitate uigere didicimus, plurimum sumus leti effecti; nam uestre dilectionis amore apostolica semper cupimus benignitate manere  deuoti, et ea que uobis utilia uel proficua esse uientur, alacri duntaxat mente perficere, nec pro aliquo homine uestram nobis dilectam amicitiam relinquamus, sed pio potius intuitu in omnibus conseruare illesam. De parte autem spiritualis filie nostre Angelberge imperatricis, carissime matris uestre, pro certo scitote quoniam paterno eam affectu semper dileximus, et quandiu, auxiliante Domino, uixerimus, diligere nostroque apostolico subsidio adiuuare tuerique magnopere desideramus, necnon et quasi carissimam et spiritalem filiam gloriosius retinere. Porro de uestre uoluntatis actione, quam dicitis exhibere, nos sine dubio in uestra amicitia constantes habebitis. De parte quoque Adelberti gloriosi marchionis, seu Rutilde  comitisse coniugis eius, cognoscat nobilitas uestra quod uobis in omnibus fideles et deuotos amicos eos esse cognoscimus; ideo rogamus ut eorum comitata in prouincia posita, sicut iam tempore longo tenuerunt, ita deinceps pro nostro amore securiter habeant. Optamus gloriam uestram nunc et semper in Christo manere perpetuam. Data ut supra.



CCX. AD LIUDTEFRIDUM COMITEM, EIUSDEM CONIUGEM.  Excommunicat eos, quia monialem monasterio rapuerant.

LIUDTEFRIDO comiti et coniugi sue.

Quia contra diuina et legum precepta temerarie agere non erubuistis, ita ut, calcato Dei timore,  Garelindam sacro uelamine tectam, et in monasterio Angelberge dilecte filie nostre imperatricis Auguste sub professione regulari diutissime conuersatam, quod Placentie situm est, abstrahere fraudulentissima suasione ausi fueritis; tandiu te tuamque coniugem auctoritate sancti Spiritus Domini nostri a corpore et sanguine Domini nostri Iesu Christi separamus, et a consortio Christianitatis, donec predictam feminam Garelindam, loco unde degannastis, restituatis. Quod si hoc neglexeritis, anathematis uos uinculis innodamus. Data ut supra.



CCXI. AD GREGORIUM PRIMICERIUM.  Commendat eius studium erga Ecclesiam et imperatores; significat se ad Constantinopolitane Ecclesie perturbationes sedandas paratum esse: ostendit imperatoris legatos honorifice se excepturum, quos etiam a comite Capuano recipi et ad se mitti iam antea mandarat.


Dilecto uiro GREGORIO glorioso primicerio, et imperiali baiulo.

Litteris tuis, quas nobis per Stephanum candidatum fidelem tuum direxisti, relectis, deuotionis tue sinceritatem et fidem, quam circa Ecclesiam Dei et gloriosissimos imperatores habes Augustos, enucleatius agnoscentes, plurimum collaudamus. Et ideo sacris orationibus nostris, sicut supplici uoto postulasti, Domino commendare ut et a uisibilibus et inuisibilibus securus, ac uictor existas, omnino  studemus. Et quia magno imperatori tuo Ecclesiam Dei pacificari uolenti, nos ut fauere debeamus hortaris, id iuxta nostri officii magisterium prompta duntaxat agere uoluntate diuinitus adiuti curamus; quoniam, dicente Apostolo, Ecclesiarum Dei omnium nobis sollicitudo incumbit. Quapropter more predecessorum nostrorum pontificum, Constantinopolitanam Ecclesiam multiplicibus scandalis nunc perturbatam, prout iustum est atque possibile, sedare uolumus, et pacem perpetuam stabilire. Preterea legati imperiales, quos ad nostra apostolica fastigia dicis esse directos, si uenerint, competenti a nobis recipientur honore, et Augustalem per eos nobis delatam legationem clementer recipiemus; atque ipsius legationis textum et ordinem cognoscentes,  una cum sedis apostolice nobis commisse assensu, quantum fas est, pro Ecclesie Dei pace imperiali uoluntati fauere omnino studebimus. Pro quibus etiam missis Pandenulfo Capuano comiti scripsimus ut eos uenientes recipiat, et pro nostro amore prospero nobis itinere, Domino annuente, dirigere studeat. Nunc ergo iidem missi presentialiter Romam uenire procurent, quia nos aliis causis impediti, istas in partes modo, sicut dispositum habuimus, properare non possumus. Data ut supra.



CCXII.  Excommunicatio Ansperti quia ad synodum uocatus uenire contempserat.

Anspertum Mediolanensem archiepiscopum, quem  Papie existentes et postmodum ad synodum Rome pro multis Ecclesiarum Dei necessitatibus collectam uocauimus, nec per se occurrere nec excusationem suam secundum sacros canones in tractoria scripta nobis et sancto concilio, causa temeritatis et inobedientie, dirigere nolentem, uirtute sancti Spiritus et principum apostolorum Petri ac Pauli, nostraque auctoritate, cum consensu sancte synodi, corpore et sanguine Domini nostri Iesu Christi priuamus, quousque suam nobis presentiam exhibere procuret. Data ut supra.



CCXIII. AD THEODOSIUM PATRIARCHAM HIEROSOLYMITANUM.  Excusat tardum legatorum eius reditum, per quos quedam munera ad eum mittit, rogans ut pro se assidue Deum deprecetur.


Reuerendissimo et sanctissimo confratri nostro THEODOSIO patriarche sancte Hierosolymitane Ecclesie.

Notum esse uolumus sanctitati uestre quia presentes monachi uestri, Theodosius uidelicet, Dauid et Saba, uenientes Romam ad limina sanctorum apostolorum Petri et Pauli, demorati sunt ibi eo quod nos pro nostre Ecclesie causis et utilitatibus Franciam perrexeramus. At ubi, Deo uolente, reuersi sumus incolumes, eis ad uestram paternitatem reuertendi licentiam dedimus, per quos nimirum, causa caritatis, aliquam licet modicam beati Petri  apostoli benedictionem fraternitati uestre mandauimus. Quam petimus ut pro Dei et ipsius apostolorum principis amore nostraque dilectione benigne recipiatis, quoniam nimia paganorum oppressione grauati, plura, ut uolebamus, dirigere non potuimus. Rogamus preterea sanctam uestram in Domino caritatem ut in sanctis orationibus uestris nostri semper memores existentes, pro nobis preces Iesu Christo Domino nostro quotidie fundere alacri animo dignemini, carissime frater. Data uI Nonas Maii.



CCXIu. AD CAROLOMANNUM REGEM.  Ut in uercellensi Ecclesia Gospertus Diaconus constituatur episcopus.

 Dilecto et spiritali filio CAROLOMANNO glorioso regi.

Multorum relatione didicimus quod Ecclesia uercellensis nunc ualde turbata et quotidianis commota scandalis consistat, dum in duas partes populus pro episcopi electione diuisus, alii unum, alii uero alterum eligere habereque contendant et cupiant, electumque enormiter defendere uterque procuret. Sed quia iuxta nostri ministerii apostolicum officium et sollicitudinem omnium Ecclesiarum Dei, nobis in ipso apostolorum principe commissam, iuxta canonicam etiam sanctorum Patrum regulam dicentem: Si diuisio clericorum uel populi exstiterit, et de futuri electione pontificis contentio fuerit oborta, nullum ex his duobus in throno episcopali esse aliquatenus consecrandum, sed alterius electionem fieri  debere sacerdotis Ecclesie proprio destitute rectore, et ob id perturbate, iura pacis ferentes subuenire debemus. Regiam excellentiam uestram rogamus ut pro amore Dei et S. Petri, ac nostre paternitatis dilectione, ipsum uercellensem episcopatum huic nobilissimo uiro, Gosperto uidelicet uenerabili diacono, uobis bene cognito communique fideli nostro ac uestro, quem pro ecclesiasticis utilitatibus in seruitium uestrum direximus, placido de presentia modo tribuatis. Quoniam uere cognoscimus hunc in omnibus tam ciuilibus quam etiam ecclesiasticis causis strenuum atque utilissimum fore, nobisque non mediocriter fidelissimum. Quapropter ac uestre presentis et future glorie augmentum hoc uos nobis concedere petimus, hanc primam nostri pontificii  iustam petitionem uestra regalis alacriter perficiat magnitudo; ut et nos uestram libenti possimus animo perficere uoluntatem, carissime fili, quoniam sic uere dilectionis unanimitate pioque amoris affectu uidebimur manere coniuncti, si nos ea que cupitis apostolica duntaxat perfecerimus auctoritate, et uos item uestro regali iure nostri desiderii preces audire cum iucunditate procul dubio studueritis. Talem namque progenitores uestros, inuictissimos imperatores Augustos, circa decessores nostros, sanctos uidelicet Romane sedis antistites, habuisse dilectionem recelimus, ut quidquid ab alterutra parte petebatur, omni postposita occasione mox efficaciter compleretur. Ita uero et nostra nunc pontificalis a  Deo conseruata maiestas et uestra regia magnitudo sibimet debent placide fauere uicissim. Data ut supra.



CCXu. AD CAROLUM REGEM.  Hortatur ut quamprimum contra infideles et Ecclesie oppressores auxilio ueniat.

Dilecto ac spiritali filio CAROLO glorioso regi.

Miramur quia uos sepius exhortantes ut ad exaltationem sancte Dei Ecclesie uestrumque honorem et totius terre nostre defensionem uenires uocauimus, et hactenus distulisti. Credere namque nobis potestis quod nimia undique tam paganorum quam malorum Christianorum persecutione grauati, undique  concussi, talia que iam a longo tempore patimur sufferre nequimus: et ideo iterum admonemus ut toto conamine, sicut uobis mandauimus, procul dubio attendatis. Nam pro certo scire debetis quoniam pro nullius hominis lucro, uel blandimento, siue terrore, a uestro nos consortio et uestre amicitie federe separabimus; idcirco tantum uiriliter agere ea que nobis ac uobis proficua sunt, nullatenus dubitetis. Sed prestolando uestrum aduentum, diuque tardantem putauimus, ne forte Carolomanni gloriosi regis, germani uestri predicti, aliquo impedimento iam uenire nequissetis: unde illi nostram apostolicam direximus epistolam, admonentes quia si hoc regnum amplius taliter occupatum ac inordinatum et sine defensione tenuerit, anime sue detrimentum  omnimodis fiet; nullumque uobis pro Ecclesie Dei defensione uenientibus impedimentum aliquot facere presumat. Quapropter quod agendum est uestra regalis excellentia agere nullo modo desinat; nam si per uos sancta Romana Ecclesia fuerit exaltata atque defensa, uester honor et gloria hic, et in futuro sine dubio coram Domino multiplicata manebit. Data ut supra.



CCXuI. AD WIBBODUM EPISCOPUM.  Ut una cum legatis quos ad Carolomannum mittit, eat, uel aliquem uice sua mittat; arguit, quod bona Angelberge diripi non prohibuerit: hortatur ut ea recuperanda curet.

 WIBBODO episcopo.

Quoniam pre omnibus qui in his uidentur consistere partibus, Deo dilectis sacerdotibus, te utpote carissimum filium et fratrem unanimem specialius diligimus, et pro tanta tue sinceritatis deuotione quam circa nos et sedem apostolicam habere dignosceris, toto mentis affectu amplectimur, et idcirco reuerentiam tuam pie nobis amore coniunctam cupimus apostolica semper benignitate fouere, auctoritate fulcire. Nunc igitur dilectioni tue notum esse uolumus quia pro tot et tantis calamitatibus, quas, sicut ipse bene cognoscis, assidue patimur, hos presentes missos nostros direximus, per te quasi per quoddam ostium intraturos spirituali filio nostro  Carolomanno glorioso regi, cum quibus sane, aut ipse in seruitium sancti Petri alacri mente ire, omnemque nostre uoluntatis causam et necessitatem apud eumdem regem perficere studeatis, aut fidelissimum et idoneum a latere tuo uirum dirigas qui uicem tuam in omnibus sagaciter possit explere. Nam tuo consilio et adiutorio . . . eosdem legatos nostros munias hortamur, quatenus sedis apostolice legationem, prout dignum est, et instantis temporis necessitas exigit, Deo propicio, perficere possint. Et quia eos sine tarditate ire ac reuerti precipimus, ne ultra tres dies illos penes te retinere procures; sed habito mox consilio quatenus salui et securi ad iam dictum regem proficiscantur, aut nullatenus demorentur. Quod si fortasse ad Carolomannum pro eius corporea  infirmitate ire non posse contigerit, ad Carolum regem ipsius germanum eos quocunque modo proficisci facito. Preterea, ueridico multorum relatu longe lateque resonante didicimus quod res et possessiones dilecte ac spiritualis filie nostre et sancti Petri commendate Angelberge imperatricis sint a quibusdam malefactoribus omnimodis depredate, non solum que foris exstitere in agris et uillis, sed etiam que intus per uenerabilia et non uiolanda loca sanctorum monasteriorum reposite fuerant: pro quo scilicet tam immani scelere nefandoque piaculo sanctimoniam tuam merito redarguimus. Quoniam sacerdotii tui officium est male agentes auctoritate diuina corrigere, uerbisque salubribus cohibere, ne tacendo tales, proh dolor! imitari potius  quam prohibere uidearis. Est enim ex hoc pessima fama uniuersum discurrens per orbem, quod dominam quondam et imperatricem uestram, cui uestram fidem per iusiurandum dedistis, male tractatis, cui pristinum honorem dignamque reuerentiam semper exhibere debueratis. Nunc itaque pro amore sancti Petri, sub cuius speciali defensione consistit, eam adiuuare non pretermittas, quousque sua omnia que iniuste perdidit, [f. deest recuperare] possit. Data ut supra.



CCXuII. AD MICHAELEM REGEM BULGARORUM.  Hortatur ut ad obedientiam Romane Ecclesie, a quo seductus recesserat, cum sua gente reuertatur.

 Dilecto filio MICHAELI regi Bulgarorum.

Quia uos omnipotens Deus dono gratuite misericordie sue gentemque uestram ad cognitionem sui nominis uocare dignatus est, meminisse debebatis hoc quod Dominus beato Petro apostolo dixit: Tu es Petrus, et super hanc petram edificabo Ecclesiam meam ; cui uos in primordio christianitatis uestre ad regendum commisistis eiusque successoribus ad obediendum. Sed nescio qua ratione ab eius magisterio calliditate quorumdam estis abducti, ita ut cum Apostolo dicamus: Quis uos fascinauit ei non obedire, cui dudum colla submisistis ? aut illis credidistis, ut pace Grecorum loquamur, qui quotidie nouis et uariis disciplinis atque dogmatibus  confunduntur? Sed queso, fili carissime, ad sancte matris uestre Romane Ecclesie sinum, que caput est, instituente Deo, omnium Ecclesiarum in toto orbe diffusarum, relictis superfluitatibus et seductionum scandalis, uos gentemque uestram amore mentis sine mora reducite. Quia in tantum uos affectione paterna diligimus, ut in uisceribus Christi Iesu esse cupiamus. Et ecce parati sumus, ut uos lucrifaciamus, et quidquid legatorum nostrorum offuscatione nuper offensum est, ad purum corrigere et omnia maturissime redintegrando curare; et si contigerit, non solum compati et condolere uobiscum, sed etiam pro salute animarum uestrarum mori non recusabimus, dicente Ioanne apostolo: Quoniam Deus pro nobis animam suam posuit, et nos  debemus pro fratribus animam ponere . uestre tamen dilectioni conuenit monitis paternis benigno amore semper prebere assensum, et admonitionibus nostris accommodare auditum, quia ille cui a Domino claues regni celorum ligandi atque soluendi collate sunt, quotidie et indesinenter expandit brachia, et uos reuertentes ad se gratulanter exspectat; quatenus uos eterno pastori reddat compotes eterne beatitudinis, a quo accepit ministerio sui apostolatus animas uestras redimere. Data ut supra.



CCXuIII. AD CONSILIARIOS MICHAELIS REGIS BULGARORUM.  Eiusdem argumenti.

 PETRO, CERBULAE et SUNDICAE, ceterisque optimatibus consiliariis dilecti filii nostri Michelis regis Bulgarorum.

Denique moneo uestram omnium dilectionem ut continuis adhortationibus atque suggestionibus dilecto filio nostro Micheli glorioso regi seniori uestro annuntietis, uosque cum eo ad sinum sancte Romane Ecclesie, que uos eterne beatitudinis cupit esse participes, redeat ac redeatis; ne diutius quorumdam peruersi dogmatis suasionibus perniciem ac detrimentum, quod absit, anime uestre patiamini, quoniam nos in tantum amorem super uos ducimur, ut quidquid iuste et secundum Deum petieritis, a nobis impetrare ualeatis, uestrisque petitionibus irrefragabiliter uelimus effectum annuere. Hoc iterum iterumque  monemus, et in uerbo Christi edicimus, ut redire ad nos omnino festinetis; quia, sicut nos peccare timemus, si uos ad sinum sancte matris uestre non deducimus, ita uos in Deum peccabitis, si nostram uocem audire omittatis. Data ut supra.



CCXIX. AD SEDESCLAuUM COMITEM.  Precipit ut legato quem ad regem Bulgarorum mittit, iter tutum prebeat ac necessaria suppeditet.

Dilecto filio SEDESCLAuO glorioso comiti Sclauorum [a 1Kb] .

 Quia fama tue dilectionis atque bonitatis et religionis in Deum ad nos usque peruenit, confidenter glorie tue precipimus atque mandamus ut pro amore sanctorum apostolorum Petri ac Pauli protectorum uestrorum presentem legatum, quem ad gentem Bulgarorum dirigimus [b 1Kb] , saluum atque incolumem uenire faciatis usque ad dilectum filium nostrum Michelem gloriosum regem eorum, et quecunque ei sunt necessaria ad uictum et uestimentum, illi pro Dei amore administrate, quia Dominus dicit in Euangelio: Quandiu fecistis uni de minoribus istis, mihi fecistis ; et apostolus: Hospitales inuicem sine murmuratione . Quia per hanc latuerunt quidam, angelis hospitio susceptis . Agat, fili carissime, de hoc tua dilectio,  ut eterne uite premia percipere ualeat. Data ut supra.



CCXX. AD GREGORIUM PRIMICERIUM.  Rogat ut legatos Constantinopolitanos ad se mittat; pollicetur, cum Francorum rex Romam uenerit, se ad eum auxilio iturum.

Dilecto filio GREGORIO primicerio ac baiulo imperiali.

Religionem tue caritatis in Christo et in eius Ecclesia collaudamus, et ut magis ac magis in bono opere proficias exhortamur. Legatos ab urbe Constantinopolitana ad nos directos per Beneuentum, deinde per Capuam dirige, quoniam iam habemus  preordinatum qualiter, Deo uolente, ad nos salui atque illesi perueniant. De nostro ad uos aduentu, quod tua, fili carissime, dilectio perscrutatur, pro certo deliberatum habuimus; sed rex Francorum ad nos properans suppliciter deposcit ut ab Urbe non discedamus quoquam donec ipse perueniat. Qui cum, Domino protegente, uenerit, cum ualida manu, prout temporum dictat necessitas, illuc omni mora postposita, studebimus omnimodis properare, pro totius sancte Dei Ecclesie et omnium Christianorum saluatione. Data uI die Maii, indictione XII.



CCXXI. AD WIBBODUM EPISCOPUM.  Ut apud Carolomannum, uel Carolum eius fratrem, de Ecclesia Dei a paganorum infestationibus defendenda agat; et si archicapellanus Caroli Romam uenerit, ipse quoque ueniat; sin minus, eorum regum uoluntatem sibi litteris aperiat.


Reuerendissimo WIBBODO episcopo, et dilecto consiliario nostro.

Cum assidue uos quasi carissimum filium in nostro cupiamus habere obsequio, placeret nunc nobis pro instantis temporis multiplicibus causis uestro sagaci consilio frui; sed quia industriam uestram ea que ad honorem sancte Dei Ecclesie ac nostrum pertinent, semper ubique agere fideli deuotione  uelle procul dubio credimus, nunc ad nostram apostolicam uenire presentiam non grauamus. Quapropter uestre innotescimus dilectioni quoniam assidua et supra modum graui paganorum infestatione grauati, cuiuslibet regis iam cupissemus habere solatium. Unde si Carolomannum posse incunctanter agnoscitis, apud illum; sin autem, apud germanum et equiuocum eius, Carolum uidelicet gloriosum regem, causas et utilitates sancte sedis apostolice prudenti duntaxat consilio agere et, Deo auxiliante, ad perfectum deducere satagatis, quatenus pristinum eius honorem atque uigorem ipsius regia maiestas, more uidelicet parentum suorum, conseruet in omnibus. Preterea si talis archicapellanus iam fati Caroli regis, sicut nobis mandastis, uenerit, ad nostraque  apostolica uestigia missus properare quesierit uolumus ut cum eo ad nos pariter ueniatis; ut communi tractatu quid pro Ecclesie Dei exaltatione agendum sit, pariter consideremus. Sin autem ipse Romam non uenerit, eo diligenter inquisito, causas et uoluntates atque deuotiones uel Carolomanni, uel ipsius germani iam dicti regis nobis litteris uestris sub omni certitudine presentialiter innotescatis, ut quid prospere agendum sit luce clarius agnoscamus. Huius quoque textum epistole, ut nullus agnoscat, cum legeritis, statim igne comburite. Data ut supra.



CCXXII. AD BOSONEM COMITEM.  Scribit se tacitum tenere quod secreto ex ipso audierat, et auxilium, quod promiserat, ab eo omnino exspectare; preterea se bene ualere.


Secretum quod, Deo auxiliante, uobiscum Trecis existentes habuimus, immutilatum ac fixum nostro apostolico pectore, quasi quoddam thesaurum reconditum procul dubio retinemus, et totis, uita comite, nisibus illud, quantum in nobis est, alacriter optamus perficere. Quapropter si excellentie uestre libet, iam hoc ipsum ad effectum debetis perducere. Quia iuxta sanctum Apostolum admonentem: Ecce nunc tempus acceptabile, ecce nunc dies salutis , quibus fauente Domino, uestra potestis efficaciter desideria explere. Nos enim sponsionem uestram nimium prestolantes, sed usque adhuc minime contemplantes, tristes existimus, eo quod assiduas et supra modum graues paganorum infestationes omnimodis patiamur; et idcirco pro instanti necessitate alio dirigere auxiliumque opportunum pretermisimus querere. Unde, si placet agere, quod agendum est agite; sin autem, nobis remandare sine mora satagite. Quia uero de salute nostra solliciti gaudetis, uestre innotescimus magnitudini, quia et prosperum, Christo duce, reuertendo iter habuimus, et nunc corporea sanitate bene ualemus. Data ut supra.



CCXXIII. AD ANSPERTUM ARCHIEPISCOPUM MEDIOLANENSEM.  Arguit eum quod tertio uocatus ad concilium non uenerit; precipit ut ad synodum celebrandam cum suis episcopis accedat, et cum Francorum regibus, qui in Italiam fuerant ingressi, placitum non faciat: aliter excommunicationem minatur.


Reuerendissimo et sanctissimo ANSPERTO archiepiscopo Mediolanensi.

Multe inobedientie atque perniciose temeritatis procul dubio reperiris obnoxius, cum nobis pro Ecclesiarum Dei omnium iuxta Apostolum commissa sollicitudine populique salute in hoc periculoso tempore, necessitate scilicet nimia cogente, strenue decertantibus,  nullum, ut oportebat prebere assensum nullumque, ueluti capiti tuo compatiendo, studuisti conferre solatium. Missis etiam apostolatus nostri secundo ac tertio per fratres et cepiscopos nostros litteris, in consortium sollicitudinis nostre te more precessorum nostrorum, utpote idoneum comministrum, primum quidem in Gallia et postmodum Papie consistentes canonice uocauimus, sed minime occurrere uoluisti. Regulari etiam et nostra apostolica uocatione iussimus ut Romam pro tam multiplicibus necessitatibus in commune pertractandis ac synodice deliberandis negotiis, uenire absque quolibet obtentu satageres; sed neque secundum canonicam sanctionem excusationem tuam in tractoria scriptam nobis et sancte synodo peridoneum a latere  tuo ministrum dirigere, neque ipse potius uenire, improuida duntaxat mente curasti, ut una nobiscum, qui uestrum omnium onera portamus, iuxta preceptum Apostoli, ea portare omni annixu studeres. Pro quibus uidelicet tot euidentissimis culpis et temerariis presumptionibus a te peractis, una cum ueneranda synodo ante sacratissimum beati Petri apostolorum principis corpus habita, secundum immutilatam Africani concilii regulam , te ad concilium nostrum non occurrentem, neque excusationem tuam in tractoria subscribentem, neque iustam rationem impedimenti tui apud nos omnium uestrum primatem reddere curantem, omni prorsus ecclesiastica communione, sancti Spiritus auctoritate,  priuauimus, quousque tuam specialem presentiam nobis et sedi apostolice exhibere curaueris. Nunc itaque, quoniam constanter tenentes iustitiam, benigne debemus semper prebere clementiam, his iterum nostris apostolicis litteris dilectioni tue precipimus, ut quia ad prefatam synodum non uenisti, ad eam quam rursus, iuxta canonis apostolici capitulum tricesimum quartum, erimus quarto Idus Octobris, auxiliante Domino, celebraturi, omni postposita occasione, cum suffraganeis episcopis tuis deuotus occurras. uel si aliqua euidenti necessitate te non posse uenire claruerit, eximios a latere tuo dirigas uiros, qui tunc nobis et sancto concilio idonee faciendo, et causam tue impossibilitatis ueraciter  intiment, et ea que pro Ecclesiarum Dei utilitate peragenda sunt, nobiscum sagaciter ualeant deliberare. Nam si et hanc quartam nostre apostolice auctoritatis uocationem paruipendens, ad iam denuntiatam synodum ipse uenire uel tuos mittere contempseris, scias pro certo quoniam maiori te iudicii ecclesiastici uinculo uelut inobedientem incunctanter ligabimus. Preterea hoc etiam tibi tuisque suffraganeis omnibus admonitione nostra denuntiamus atque precipimus, ut cum eo qui de regibus Francorum, Deo fauente, Italiam fuerit ingressus, nullum absque nostro consensu et unanimitate placitum facere presumatis; apostolorum canone capituli tricesimi quinti ita iubente atque dicente: Episcopos gentium singularum scire conuenit quis inter eos  primus habeatur, et quem uelut caput existiment, et nichil amplius preter eius conscientiam gerant quam illa sola singuli que parochie proprie et uillis que sub ea sunt, competunt, sed nec ille preter omnium conscientiam faciat, aliquid; sic enim unanimitas erit et glorificabitur Deus per Christum in Spiritu sancto. Propter quod et nos uestro communi tractatu atque consensu, ea que ad communem et necessariam utilitatem Ecclesiarum Dei nobis commissarum agenda sunt, omnimodis agere cupimus. Non enim aliter, dicente sancto Leone, unus grex et unus pastor sumus, nisi quemadmodum Apostolus docet, id ipsum dicamus omnes: Simus autem perfecti in eodem sensu et in eadem scientia . Data XIu Kalendas Iunii, indictione XII.



CCXXIu. AD EUMDEM.  Eiusdem pene argumenti.


ANSPERTO archiepiscopo.

Cum uniuersi qui Christiano censentur uocabulo, ab ipso religionis exordio, fide et meritis Petri Romanam Ecclesiam sublimatam omni ueneratione sequi omnique reuerentia honorare studuerint; et contra eam, nisi qui de se uoluit iudicari, nullus obices manu habuerit; ualde miramur cur adeo uestri ordinis ministerium excedatis, ut cuius auctoritatis, cuiusque priuilegii eadem sancta sit Romana Ecclesia, fuco ignorantie non aduertatis, et ei que  uos genuit dolenti ac iniurias patienti, nullo filiorum affectu compati studeatis. Quin potius in contemptum religionis non solum possibilia adiutoria nobis prebere contemnitis, sed etiam nuper a Galliis remeantibus, ut saltem clamorem et laborem nostrum, quem pro omnibus patiebamur, audiretis et doleretis, apud Ticinum nobis occurrere distulistis, ubi etiam diutius immorantes, ut ad synodum ueniretis uos litteris nostris uocauimus. Sed inobedientie atque temeritatis audacia freti, nec tunc uestram nobis presentiam exhibere curastis; postremo generali synodo Rome preteritis Kalendis Maii celebrate, a nobis rursum uocati, interesse penitus distulistis. Huius rei gratia iuxta Apostolum in  promptu habentes ulcisci omnem inobedientiam, digna correptione canonicis uocibus uos perferiremus, nisi misericordia apostolice sedis nostrum animum temperaret. uos autem, karissimi, tanta nostra patientia non abusi, redite ad cor, et deponentes omnem temeritatem, pro communi salute et pace regni nobis herete, adeo ut que recipimus recipiatis, et que respuimus respuatis, ut idipsum dicamus omnes et eadem sapiamus, quia et ego sollicitos uos pro communi salute ac statu regni et pace libenter audio, sicut e contra aliud quam tenemus tenentes, non libenter admitto. Iam uero quia multoties ad synodum conuocati, uenire hactenus contempsistis, sicut pretulimus, omni temeritate atque ineuitabili occasione deposita, ad aliam  synodum, quam, gratia diuina opitulante, quarto Idus Octobris future tertie decime indictionis celebraturi sumus, occurrite. Quatenus ea que ad utilitatem sancte Dei Ecclesie pertinent, communi tractatu, communi uoto atque consensu, cum Domini adiutorio exsequamur. Quod si forte et tunc uenire contempseritis, sciatis uos et de preteritis et de futuris negligentiis canonice iudicandos, ita ut ecclesiarum uestrarum communione iuxta sacros canones sitis contenti, qui non uultis ecclesiasticis acquiescere disciplinis . Data XIII Kalendas Iunii, indictione XII.



CCXXu. AD THEODOSIUM ELECTUM EPISCOPUM NONENSEM.  Laudat eius erga Romanam Ecclesiam obseruantiam et preclaras eius uirtutes; testatur suam in eum beneuolentiam: monet ut a se consecrationem episcopalem accipiat.


THEODOSIO uenerabili diacono et electo sancte Ecclesie Nonensis.

Dilectionis tue litteris receptis atque perlectis, deuotionis et fidei tue sinceritatem, quam circa Ecclesiam B. Petri apostoli et circa nostrum pontificium habes, luce clarius agnouimus. Et quia nostram gratiam et benedictionem humili prorsus affectu expetere studuisti, ualde sumus gauisi; nam et Ioannes uenerabilis presbyter, de uestra parte ueniens, multa nobis tue bonitatis et patientie uiua uoce  preconia retulit, que in sacerdote Christi magnopere sunt habenda. Unde te quasi dilectum corporis Christi membrum et spiritalem filium nostri apostolatus ulnis extensis amplectimur, paternoque amore diligimus, atque apostolica semper uolumus benignitate fouere. Ideo monemus sagacitatem tuam ne in quamlibet partem aliam declines, et contra sacra uenerabilium Patrum instituta episcopatus gratiam recipere queras, audiens illam desiderabilem summi iudicis uocem dicentis: Euge, serue bone et fidelis, quia super pauca fuisti fidelis, supra multa te constituam; intra in gaudium Domini tui . Sed toto corde totaque uoluntate ad gremium sedis apostolice, unde antecessores tui diuine legis dogmata  melliflua, cum sacre institutionis forma, summique sacerdotii honorem sumpserunt, redeas: quatenus et ipse ab apostolica sede, que caput et magistra est omnium Ecclesiarum Dei, episcopalem consecrationem, per nostre manus impositionem, Christo annuente, percipias; quatenus secundum pristinum morem sancti Petri et nostra semper auctoritate atque tuitione munitus, populum Domini tibi commissum strenue ac securiter regas, et in conspectu Altissimi ueniens uenias cum exsultatione, portans manipulos tuos, dicereque Domino possis ouanter: Ecce ego, et pueri, et quos mihi dedisti; et ob hoc cum Deo ualeas sine fine gaudere. Data Iu die mensis Iunii, indictione XII.



CCXXuI. AD ANSELMUM EPISCOPUM LEMOuICENSEM.  Non separandum uirum ab uxore, qui filium suum necessitate urgente baptizauit.


ANSELMO episcopo Lemouicine Ecclesie.

 Ad limina beatorum Petri et Pauli apostolorum principum hic presens homo, nomine Stephanus, orationis causa ueniens, nostro presulatui suggerendo innotuit quod filium suum in extremo uite positum, necdum baptismatis unda lotum, absentia scilicet sacerdotum necessitate cogente baptizasset, eumque ipse propriis manibus retinendo suscepisset, atque pro huius rei negotio notitie tue patefacto, reuerentia tua, quasi zelo rectitudinis flagrans, prefatum hominem a sua iudicauerit  coniuge separandum. Quod fieri nullatenus debet, dicente Scriptura a Deo iunctam uiro esse uxorem, et: Quod Deus coniunxit, homo non separet . Unde et Dominus in Euangelio neminem posse dimittere uxorem suam nisi causa fornicationis apertissime iubet. Quapropter et nos, tante auctoritatis iussione precipue freti, dicimus omittendum esse et inculpabile iudicandum quod necessitas intulit. Nam baptizandi hoc opus etiam laicis fidelibus, iuxta canonicam sanctionem, si necesse uerit, facere libere conceditur. Unde si predictus genitor filium suum corpore morientem aspiciens, ne animam morte perpetua pereuntem dimitteret, sacri baptismatis unda lauit, ut eum de potestate auctoris mortis et tenebrarum eriperet, et in regnum  Christi iam regeneratum indubitanter mitteret, bene fecisse laudatur. Et idcirco cum sua uxore sibi iam olim legitime sociata impune, quandiu uixerint, iudicamus manere coniunctum, nec ob hoc contra prefatas auctoritates diuinas aliquatenus separari debere. Data uII die mensis Iunii, ind. XII.



CCXXuII. AD CAROLOMANNUM REGEM.  Hortatur ad Ecclesie Romane defensionem, que a Saracenis multis afficiebatur detrimentis; rogat ut legatos benigne excipiat, et fidem illis adhibeat.

Dilectissimo ac spiritali filio CAROLOMANNO gloriosissimo regi.

 Quia more predecessorum nostrorum pontificum regiam excellentiam diuinitus exaltatam pio mentis affectu diligimus, ad honorem et exaltationem sancte Dei Ecclesie eam sitibundo pectore uidere desideramus, quatenus uestre magnitudinis triumphali certamine sedis apostolice uigor et honos, quem progenitorum uestrorum, gloriosissimorum uidelicet imperatorum, tempore habuisse recolimus, uobis regnantibus maneat illibatus et integer, ut et uestre regalis glorie decus uigeat indiminutum et eterne mercedis uobis munus superna gratia tribuatur. Nunc igitur pro tot et tantis calamitatibus ac necessitatibus quas a paganis assidue atque a malis patimur Christianis, licet pro multitudine scribere non ualeamus, et uestram excellentiam ignorare non credimus,  pastorali sollicitudine moti, ponentes animas nostras in manibus nostris, ingentes labores non solum marini sed itineris etiam terreni omnimodis sumpsimus. Testamur namque Deum, cui occulta omnium manifesta existunt, quod uestro desiderabili honore, nullius hominis, nisi uestrum prepotens adiutorium auida mente querere uoluimus; sed malorum hominum, quos ipsi scitis, prepediti insidiis, hoc agere non ualuimus. Quapropter, dilectissime fili, nostra apostolica exhortatione monemus gloriam uestram ut pro amore sancte Romane Ecclesie matris uestre defensionis laborem indubitanter assumere non pretermittatis, unde uobis honor et salus hic et in eternum accrescat. Et ideo petimus ut pro Dei et sanctorum apostolorum Petri ac Pauli amore nostris  apostolicis monitis toto conamine attendatis quatenus aut per uos aut per saluberrimum consilium uestrum citius nobis subuenire omnimodo satagatis. Quoniam tanta istius terre perditione undique aggrauati, undique concussi talia iam sufferre minime ualemus. Nam si, quod absit, per uos forte remanserit, ut Ecclesia Dei in presenti defensionem non habeat, et taliter turbata consistat, uidete ne ante tribunal Christi et coram apostolorum principum presentia uestre anime patiamini detrimentum, quia nos paterna uos admonitione hortantes, secundum ministerii nostri officium ea que Dei sunt et saluti uestre proficua agere incunctanter conuenimus. Misimus autem ad uos presentes missos nostros Ioannem et Paschalem uenerabiles episcopos dilectos  fideles nostros, quos petimus ut pro nostro amore benigne recipiatis, et eis locum familiaritatis tribuatis, atque ea que uobis de nostra parte dixerint, libentissime attendatis. Data uII die mensis Iunii, indictione XII.



CCXXuIII. AD EUMDEM.  Ut in uercellensi Ecclesia Conspertus creetur episcopus.

Dilecto ac spiritali filio CAROLOMANNO glorioso regi.

Misimus cum his presentibus missis nostris hunc uenerabilem diaconum nomine Conspertum, uobis,  ut credimus, notum, in seruitium magnitudinis uestre: quem petimus ut pro nostro amore benigne recipiatis; et quia nobis ac uobis fidelis existit, rogamus excellentiam uestram ut episcopatum uercellensis Ecclesie placido animo tribuatis, quatenus, Deo auxiliante, per nostram ac uestram munificentiam episcopali duntaxat honore potitus, nobis omnibus existere deuotior atque fidelior possit. Data uII die mensis Iunii, indictione XII.



CCXXIX. AD BRANIMIRUM.  Suscipit eum ad Romane Ecclesie gremium redeuntem; monet ut in Dei amore perseueret: impartitur benedictionem apostolicam, quam petierat; hortatur, ut permittat legatum suum epistolam Bulgarorum deferre.


Dilecto filio BRANIMIR.

Relegentes nobilitatis tue litteras, quas per Ioannem uenerabilem presbyterum communem fidelem nobis mandasti, quantam fidem et sinceram deuotionem circa Ecclesiam sanctorum apostolorum Petri ac Pauli ac circa nos habeas luce clarius nouimus. Et quia, Deo fauente, quasi dilectus filius sancto Petro et nobis, qui per diuinam gratiam uicem eius tenemus, fidelis in omnibus et obediens esse cupias, humiliter profiteris, tue nobilitati dignas ualde gratias his nostri apostolatus litteris agimus paternoque amore, utpote carissimum filium, ad gremium sancte sedis apostolice matris tue, de cuius uidelicet  purissimo fonte patres tui melliflua sancte predicationis potauere fluenta, redeuntem suscipimus, et spiritalibus amplectimur ulnis, atque apostolica uolumus benignitate fouere; ut gratiam, benedictionem Dei sanctorumque Petri ac Pauli apostolorum principum, et nostram super te habens diffusam, a uisibilibus et inuisibilibus hostibus, qui saluti humane insidiari et impedire non cessant, saluus semper ac securus existas, optatamque de inimicis uictoriam facilius possis habere. Nam quanto ipse te Deo humiliter subdere sanctisque ipsius obedire preceptis studueris, atque ipsius sacerdotibus et ministris honorem debitum pro amore Domini exhibueris, tanto super omnes inimicos tuos et rebelles aduersarios eris procul dubio uictor et potens. Et ideo  monemus industriam tuam ut in omnibus tuis actibus Deum semper pre oculis habeas, timeas et toto diligas corde, quoniam, dicente Psalmista: Beatus est uir qui timet Dominum, in mandatis eius cupit nimis: potens in terra erit semen eius . Et ipse in Euangelio: Qui me, inquit, diligit, sermonem meum seruabit, et Pater meus diliget eum, et ad eum ueniemus, et mansionem apud eum faciemus . Quod cum ita sit, si tuis bonis operibus in presenti lucentibus Deum glorificaueris, gloria eris sempiterna in futuro sine dubio decoratus, quoniam ipse per Moysen hoc se facere testatur, dicens: Glorificantes me glorificabo . Sicut autem nostro presulatui per iam fatum presbyterum  tria suggessisti, quatenus nostro tibi ore apostolico benediceremus pro tue salutis augmento, id ipsum libenter fecimus. Nam in die Ascensionis Domini inter sacra missarum solemnia super sacrum altare S. Petri apostoli celebrantes, eleuatis sursum manibus benediximus tibi, et omni populo tuo omnique terre tue, ut hic et in eternum corpore simul et anima saluatus, et principatum terrenum quem habes, prospere ac securiter regere possis et in celesti regione post mortem cum Deo feliciter gaudeas et in perpetuum regnes. Et quia hunc ipsum Ioannem presbyterum tibi et nobis uerum fidelem in omnibus esse cognoscimus, dedimus illi nostram apostolicam epistolam deferendam regi Bulgarorum. Ideo petimus ut pro amore sancti Petri et nostro  cum tua ipse licentia legationem hanc nostram sine tarditate perficiat, ut et propter hoc tue dilectioni multiplices gratias habeamus. Data uII die mensis Iunii, indictione XII.



CCXXX. AD SACERDOTES ET POPULOS BRANIMIRO SUBIECTOS.  Excipit eos ad Romane Ecclesie gremium redeuntes, monet ut perseuerent.

Omnibus uenerabilibus sacerdotibus, et uniuerso populo.

Cum litteras principis uestri Branimir, quas nobis per Ioannem uenerabilem presbyterum ipse direxit, legeremus, non solum illius deuotionem, sed etiam  fidei uestre sinceritatem et dilectionem, quam circa sanctum Petrum apostolorum principem et circa nos habeatis, cognouimus. Et quia uelut karissimi filii ad sanctam Romanam ecclesiam, unde parentes uestros melliflua sancte predicationis dogmata suscepisse agnoscitis, toto animo totaque uoluntate redire cupiatis, nostram apostolicam gratiam et benedictionem habere magnopere desiderantes, magna sumus repleti letitia. Et ideo brachiis extensis uos amplectimur, paternoque amore recipimus, et apostolica uolumus semper benignitate fouere, si uos hanc uoluntatem et sponsionem uestram usque ad finem sinceriter habueritis, et fideliter tenueritis; quia, dicente Domino: Qui perseuerauerit usque in finem, hic saluus erit ; et apostolo Paulo id ipsum dicente: Participes  enim Christi facti estis, si tamen initium fidei usque ad finem firmum retineatis . Quapropter estote fideles Deo, et sancto Petro, sicut mandastis, usque ad mortem, et accipietis coronam uite, quam repromisit Deus diligentibus se. Non enim sacris orationibus nostris memoriam uestri coram Domino assidue facientes, manibus sursum ad Dominum eleuatis, omnipotenti Deo uos una cum dilecto filio nostro principe uestro commendamus, et omni benedictione spiritali uobis benedicimus in Christo Iesu Domino nostro, ut hic et in eternum corpore simul et anima benedicti existatis, et in perpetuum Domino gaudeatis. Data uII die mensis Iunii, indictione XII.



CCXXXI. AD MICHAELEM REGEM BULGARORUM.  Agit Deo gratias quod legatos ad se miserit, doctrinam ecclesiasticam et canonica instituta recepturus: hortatur ut ad Romanam Ecclesiam redeat; et si ei placuerit, se legatum missurum pollicetur.


Dilecto ac spiritali filio MICHAELI glorioso regi Bulgarorum.

Quante pietatis et miserationis sue largitate uos omnipotens Deus dilexerit, narrare quis sufficiat, carissime fili? Quando per infusionem sancti Spiritus sui in cor uestrum unigenitum Filium suum, per quem omnia uisibilia et inuisibilia condidit, uobis clementer reuelare dignatus est, mentemque uestram claritatis sue lumine irradiare, et de tenebris ad  ueram uoluit perducere lucem uereque fidei dogmate suo docere. Ipsius etiam gratia uobis reuelante, ad sedem beati Petri apostolorum principis, que caput et magistra omnium Ecclesiarum Dei existit, et a qua omnes reges et principes uerbum ueritatis acceperunt, legatos uestros, Petrum scilicet cognatum uestrum, et Ioannem atque Martinum, predecessoris domni nostri Nicolai beatissimi presulis tempore direxistis, ut et uos inde doctrinam ecclesiasticam atque canonica instituta reciperetis, ubi totius Ecclesie Christus posuit principatum, quod nimirum, secundum uestram uoluntatem, ab eadem sancta Romana Ecclesia promeruistis. Nunc igitur uos, quasi propriam gregis Dominici ouem nobis in  ipso apostolorum principe commissam, utpote carissimum filium nostrum his nostri apostolatus litteris uisitamus et nostris apostolicis spiritualiter amplectimur ulnis; assidue uos cum omni populo uestro sacris orationibus nostris Domino commendantes, ut ipse, qui uobis gloriosum in terris tribuit principatum, tribuat et post mortem celeste regnum et gloriam sempiternam. Quapropter monemus gloriam uestram, ut ad sanctam matrem uestram Romanam Ecclesiam deuota mente libentique animo redeatis; ut apostolorum sanctorum precibus adiuti tam uisibiles inimicos [f. deest quam inuisibiles] facile superare possitis: et quia uos, ut predictum est, multum diligimus, nostrum ad uos uolumus cum sedis apostolice uisitatione dirigere legatum, uisitareque uos,  sicut pastor uisitat gregem domini sui sibi commissum: si tamen cognouerimus uoluntatem uestram, quod nostram cupiatis recipere legationem et apostolicam uisitationem. Quod si uolueritis, per hunc Ioannem uenerabilem presbyterum, fidelem nostrum, nobis sub certitudine litterarum uestrarum remandare curate, dilectissime atque amantissime fili. Omnipotens Deus, qui uobis uiam ueritatis ostendit, et lumine sue claritatis cor uestrum illustrare dignatus est nunc et semper cum omni prosperitate et  salute uos conseruare dignetur incolumem. Data uI Idus Iunias, indictione XII.



CCXXXII. AD AIRARDUM ARCHIEPISCOPUM AUSCENSEM EIUSQUE SUFFRAGANEOS.  Hortatur ad deprauatos populi mores corrigendos, precipue incesta matrimonia: ne quis relicta uxore aliam ducat, aut simul cum uxore concubinam habeat, ut res immobiles ecclesie nemo sibi usurpet, et ut clerici sub episcopi sint potestate.

Reuerendissimis et sanctissimis, AIRARDO archiepiscopo, et INuOLATO Conuenensi, WAINARDO Conserano, SARSTONO Bigorrensi episcopis [a 1Kb] .

Multas preuaricationes contra totius Christianitatis religionem atque sanctorum Patrum uenerabiles  sanctiones his uestris in partibus a prauis fieri Christianis ueridica multorum relatione didicimus. Quos uero nec pie admonitionis uestre blandimento, nec debite excommunicationis uinculo, nec etiam apostolice constitutionis uerbo aliquatenus a tantorum malorum operum infestatione ac perpetratione prohibere nec penitus ualetis compescere. Et ideo dolemus pariter uobiscum, fratres mei, super temeritate populi talia presumentis, et nullam ex his penitudinem fructuosam in presenti agere uolentis, uestramque salubrem correptionem pro nichilo ducentis. Igitur quia nostro apostolatui humiliter suggessistis ut, apostolica fulti auctoritate, populum grauem et plenum iniquitate libere possetis corrigere;  quando ex diuino eloquio docemur ut aliquando conuersi fratres nostros aliqua seculi fluctuatione inefficaces confirmare debeamus ; uos cum doctore gentium conuenimus, dicentes: Corripite inquietos, consolamini pusillanimes, arguite peccantes, obsecrate proteruos, et increpate inique agentes, cum omni imperio . uobis namque populus ipse sicut grex ouium Domini pastoribus est commissus; et nisi eos ita nunc temporali increpatione correxeritis, ut spiritu salui sint in die Domini nostri Iesu Christi, sanguis eorum de uestris procul dubio manibus requiretur. Sin autem uobis annuntiantibus non obedierint, ipsi in suis iniquitatibus deficient, uos uero animas uestras liberastis. Preterea unum ualde illicitum et exsecrabile malum contra  uenerabilia sanctorum Patrum decreta eosdem uestros parochianos committere audimus, hoc est ut nulla generis consanguinitate custodita, nulla propinquitatis parentela obseruata, unusquisque suam propinquam in quocunque fuerint gradu, accipiat uxorem, atque incesto et nefario se coniugio copulent. Quod licitum facere Christianis non est, dum usque se generatio cognouerit. Unde sanctissimi predecessores nostri, Stephanus uidelicet, Eugenius atque Leo, synodali decreto tale nefandum coniugium  fieri prohibuerunt, dicentes: Ut consobrinam, neptem, nouercam, fratris uxorem, uel etiam quamlibet de propria cognatione, nullus presumat sibi in coniugio copulare, quia scriptum est in lege Domini: Turpitudinem uxoris patris tui, siue uxoris fratris tui, atque sororis tue non reuelabis: turpitudo enim tua est . Et si Deus Hebraico populo ante incarnationem unigeniti Filii sui hec seruanda mandauit, quanto amplius nos, qui Christiane religionis documenta tenemus, ab illicitis connubiis obseruare debemus, ne demersi in uoraginem ignis eterni concrememur incendio? Si quis uero in hoc nefario coniugio inuentus in eo permanere uoluerit, aut nunc ab uxore solutus hoc agere tentauerit, sciat se auctoritate apostolica anathematis uinculo esse  innodatum, et nullus sacerdos illi tribuat communionem: et si inclinatus ab illicita se copula diuiserit, penitentie submittantur, ut sacerdos loci considerauerit. Hoc etiam cum illis pariter iubemus ut nullus propriam relinquat uxorem, et illa uiuente alteram sibi sociare presumat; nec liceat ei uno tempore duas habere uxores uxoremue et concubinam. Iubemus etiam ut nulli sacerdotum nullique laicorum liceat res immobiles sub qualibet occasione a piis et uenerabilibus locis subtrahere et in proprio usu habere. Qui uero presumpserit, canonicis subiaceat correctionibus. Statuimus etiam ut omnes presbyteri et clerici sub proprii potestate consistant episcopi, et nichil sine ipsius conscientia gerant, secundum regulam a Patribus constitutam. Si quis sane sacerdotum  aut clericorum aliter agere presumpserit, a suo canonice redarguatur episcopo; laicus quoque, si de potestate episcopi clericum quemlibet subtrahere presumpserit, excommunicatus existat. Hec, fratres karissimi, pro uestra supplicatione et honorificentia in auctoritatem habenda descripsimus uobis quatenus his nostre constitutionis muniti preceptis, digna Deo nostro possitis securiter deferre obsequia debitasque persoluere laudes. Optamus sanctitatem uestram in Christo bene ualere. Data Idibus Iuniis, indictione XII.



CCXXXIII. AD ROSTAGNUM ET ALIOS. Fragm.---

ROSTAGNO archiepiscopo Arelatensi, SIGIBOLDO archiepiscopo  Narbonensi, et ROBERTO archiepiscopo Aquensi, a paribus.

ueracium relatione comperimus Gilbertum Nemausensem uenerabilem episcopum, quod quoddam monasterium nostrum quod super eumdem episcopum acquisiuimus, ipse Gilbertus temere inuaserit, cunctasque res ipsius monasterii per suos homines distribuerit, et illius monachos inde contra sacras regulas omnino expulerit. Quod tantum nobis displicuit, quantum, sicut ipse nobiscum aduertis, calcata reuerentia uenerandorum canonum contra priuilegium apostolice sedis eum fecisse non ambigis. Quapropter fraternitati tue dirigimus ut uice nostra cum confratribus et cepiscopis nostris iunctis  eumdem Nemausensem episcopum ad commune colloquium conuocetis, et ex auctoritate nostra conueniatis ut ab omni inuasione ipsius monasterii tam se quam suos remoueat, et ulterius nec res eius, nec monachos illic Domino famulantes molestare presumat. Quod si ipse surda aure, quod absit, per uos monita nostra audierit, tunc ex auctoritate beati Petri apostoli, cui idem monasterium pertinet, simul et nostra, illum a ministerio sacerdotali excommunicando suspende, quousque dum aut ab ipsa inuasione se subtrahat, aut ad sedem apostolicam uel ad nostram presentiam nobis satisfacturus occurrat. Agat in his sanctimonia tua sicut illam agere decet ut et nos Deo laudes et tibi gratias referamus. Data XuIII Kal. Iulii, indictione  XII.



CCXXXIu. AD SALONITANOS CLERICOS.  Monet ut ad gremium Romane Ecclesie reuertantur; et electus ab eis archiepiscopus consecrationem et pallium a se, et non ab alio accipiat: utque legato quedam uerbis relaturo fidem adhibeant.

Reuerendissimis et sanctissimis episcopis uITALI Adransi, DOMINICO Absarensi, ceterisque episcopis Dalmatinis, seu IOANNI archipresbytero sancte sedis Salonitane, omnibusque sacerdotibus et senioribus populi habitatoribus Spalatensis ciuitatis, atque Zadarensis, ceterarumque ciuitatum.

Pastorali sollicitudine moti, uos quasi oues Dominicas  nobis in beato Petro apostolorum principe commissas, dicente Domino: Si diligis me, Simon Petre, pasce oues meas , licet pro assidua gentium persecutione nunc usque impediti, his modo apostolatus nostri litteris uisitare curauimus, admonentes fraternitatem uestram ut, more precessorum uestrorum, ad sedem beati Petri apostoli, que caput et magistra est omnium Ecclesiarum Dei, et ad nos, qui ei diuinitus presidemus, toto animo libentique uoluntate reuerti studeatis, quatenus inde summi honorem sacerdotii, totius institutionis ecclesiastice formam sumatis, unde parentes ac precessores uestros melliflua sancte predicationis et doctrine apostolice potasse fluenta recolitis. Reminisci  namque debetis quanta eosdem precessores uestros prospera euidentissime comitabantur, quando ad limina Petri celestis regni clauigeri deuoto pectore quasi proprii filii confluebant; et quanta postmodum nunc usque sustinueritis aduersa, cum ab ea uos quasi alienos separare non dubitastis. Quapropter uos plurimum diligentes, non ea que uestra, sed uos querentes, paterna benignitate monemus atque hortamur ut, sicut diximus, ad gremium sancte Romane Ecclesie matris uestre redire ouanter attendatis, ut electus a uobis canonice archiepiscopus una cum uestro omnium consensu, et uoluntate ad nos ueniens gratiam episcopalis consecrationis sacrumque pallium a nobis more pristino incunctanter percipiat, ut gratiam et benedictionem  S. Petri ac nostram habentes, a malis omnibus liberi, et bonis uniuersis repleti, et hic in presenti seculo gaudeatis, et in futuro cum Domino sine fine procul dubio exsultetis. Porro si aliquid de parte Grecorum uel Sclauorum super uestra ad nos reuersione uel consecratione aut de pallii perceptione dubitatis, scitote pro certo quoniam nos secundum sanctorum Patrum decessorumque nostrorum pontificum statuta uos adiuuare auctoritate curabimus. Quod si forte hanc nostram apostolicam admonitionem, imo canonicam preceptionem, pro nichilo ducentes, ad sedem apostolicam Romane Ecclesie redire, et inde secundum antiquam normam, consecrationem episcopalem sacrumque pallium recipere contempseritis, omni ecclesiastica uos communione  scitote penitus excommunicandos. Interim tamen auctoritate Dei et sancti Petri uobis precipimus ut non habeatis licentiam aliunde consecrationem palliumque recipere. Nam si feceritis, quasi transgressores et inobedientes uos sine dubio iudicabimus. Hanc autem nostri apostolatus epistolam fraternitati uestre per hunc presentem Ioannem uenerabilem presbyterum, fidelem familiarem nostrum, direximus, cui scilicet aliqua iniunximus uobis uerbo tenus referenda, et ideo illi omnia que de parte nostra dixerit uobis, credere nullatenus dubitetis. Ipsamque epistolam, ut ad omnium uestrum notitiam ferant, bulla nostra iussimus in calce signari. Data X die mensis Iunii, indictione XII.



CCXXXu. AD TRES ARCHIEPISCOPOS.  Ut Nemausensem episcopum a monasterii cuiusdam iniqua inuasione remoueant, et si non paruerit, excommunicent.


ROSTAGNO archiepiscopo Arelatensi, SIGIBODO archiepiscopo Narbonensi, ROTBERTO archiepiscopo Aquensi, a paribus.

ueracium relatione comperimus Gilbertum Nemausensem uenerabilem episcopum, quod quoddam monasterium nostrum, quod super eumdem episcopum acquisiuimus, ipse Gibertus temere inuaserit, omnesque res ipsius monasterii per suos homines distribuerit, et illius monachos inde contra sacras regulas omnino expulerit. Quod tantum nobis displicuit,  quantum sicut ipse nobiscum aduertis, calcata reuerentia uenerandorum canonum, contra priuilegium apostolice sedis eum fecisse non ambigis. Quapropter fraternitati tue dirigimus ut uice nostra cum confratribus et cepiscopis nostris iunctus, eumdem Nemausensem episcopum ad commune colloquium conuocetis, et ex auctoritate nostra conueniatis, ut ab omni inuasione ipsius monasterii tam se quam suos remoueat, et ulterius nec res eius nec monachos illic Domino famulantes molestare presumat. Quod si ipse surda aure, quod absit, per uos monita nostra audierit, tunc ex auctoritate B. Petri apostoli cui idem monasterium pertinet, simul et nostra, illum a ministerio sacerdotali excommunicando  suspende, quousque dum aut ab ipsa inuasione se subtrahat, aut ad sedem apostolicam uel ad nostram presentiam nobis satisfacturus occurrat. Agat in his sanctimonia tua sicut illam agere decet, ut et nos Deo laudes et tibi gratias referamus. Data XuIII Kalend. Iulias, indict. XII.



CCXXXuI. AD MICHAELEM REGEM BULGARORUM.  De legatione ac muneribus missis gratias agit: dolet eum defecisse ab Ecclesia Romana, ad quam monet ut reuertatur; ostendit Grecos Bulgarorum diecesim, cum sit Romani pontificis, contra canones detinere.

Dilecto ac spiritali filio MICHAELI glorioso regi Bulgarorum.

 Multas regie excellentie uestre gratias agimus, quia sicut carissimus filius diuino repletus amore paternitatem nostram per Functicum eximium fidelem uestrum uisitare missisque donis honorare curasti, per quem tue salutis incolumitatem omniumque fidelium tuorum audientes prosperitatem, ualde sumus gauisi. Nos autem et nostris assiduis precibus ante sacratissimum B. Petri apostolorum principis corpus astantes, et te et omnes principes tuos omnemque populum tuum Iesu Christo Domino semper commendare studemus, et benedicimus tibi, et omni populo tuo, omnique regno tuo, ut et a uisibilibus et inuisibilibus hostibus liberatus, Deique auxilio adiutus, inimicorum tuorum semper uictor existas, et ad palmam superne uocationis gloriosus  pertingas. Ut ipse qui gratie sue largitate et regnum tibi terrenum concessit, et illuminando oculos mentis tue uiam ueritatis ostendit, et de tenebris ad ueram lucem perduxit, usque ad finem in eadem sancta fide et bonis operibus perseuerantes saluos et incolumes dignetur perducere, ut post finem presentis uite, per intercessiones sanctorum apostolorum Petri et Pauli, regnum ualeas celeste percipere; in quo illa omnia bona, que oculus non uidit, nec auris audiuit, nec in cor hominis ascenderunt, cum sanctis omnibus simul accipias, que diligentibus se ab origine mundi preparauit omnipotens Dominus . Sed non modica nos tristitia, o fili carissime, repleuisti, quia sedem beati Petri, celestis regni clauigeri, qui tibi in manifesta uisione  apparuit et opportunum auxilium prebuit, reliquisti, cum ipsa sedes caput et magistra sit omnium Ecclesiarum Dei, ad cuius auctorem beatum Petrum a Domino dictum est: Pasce oues meas , et cui tradite sunt claues regni celorum, ut que cunque ligauerit super terram, ligata maneant et in celis; et quecunque soluerit super terram, sint soluta et in celis . Reuertere iam, fili amantissime, ad sanctam matrem tuam Romanam Ecclesiam, que te religioso utero genuit, et per quam totius religionis et iustitie formam, sancto predecessore nostro Nicolao presule mittente, suscepisti; et que omnium gentium retinet principatum, et ad quam totius mundi, quasi ad unam matrem  et unum caput, conueniunt nationes. Noli amplius deserere matrem tuam, quia illa tui non obliuiscitur; quin potius quasi unicum diligit, et semper memoriam tui coram Domino facit. Non enim licitum fuit Grecis alterius parochiam usurpare, sanctis hoc Patribus apertissime prohibentibus. Et idcirco ipsi contra canones Spiritu Dei conditos et totius mundi reuerentia consecratos nostras retinent dieceses. Quos si pro tuo nobis non esset amore, iam per apostolicam sententiam inde compelleremus exire. Data ut supra.



CCXXXuII. AD ANASTASIUM ABBATEM.  Precipit ut cellulam Gauderico episcopo reddat.


ANASTASIO religioso abbati.

Monemus religionem tuam et expresse precipimus ut, omni remota occasione et dilationis inuentione, cellulam S. ualentini in Sabinis positam, quam a Gauderico uenerabili episcopo abstulisti, ei continuo reddas, usque in nostram presentiam, ut nec suum laborem perdat, nec pro eo quod ex hinc nos addit, sibi obesse, quin potius prodesse cognoscat: quod etiam tibi faciendum per presentem cubicularium nostrum mandamus, ut aliter nullo modo facias; cum autem te nobis exhibueris, si merito sua negligentia fortasse ipsam cellulam amisit, nos eum contra iustitiam defendere nolumus; sicut nec illum innocentem perpeti damna permittimus. Data ut supra.



CCXXXuIII. AD TUuENTARUM DE MARAUNA.  Hortatur ut, omnem falsam doctrinam reiiciens, in Romane Ecclesie fide maneat: miratur Methodium aliter quam fuerat professus docere, et propterea a se uocatum fuisse significat.


TUuENTARO DE MARAUNA.

Scire uolumus, quia nos qui per Dei gratiam B. Petri apostolorum principis uicem tenemus, pio amore uos quasi carissimos filios amplectimur et paterna dilectione amamus, nostrisque assiduis precibus uos omnes Iesu Christo Domino commendamus, orantes semper pro uobis, ut Deus omnipotens, qui corda uestra illuminauit et ad uiam ueritatis  perduxit, in bonis operibus confirmet et usque ad finem in recta fide bonaque actione decoratos uos atque incolumis dignetur perducere. Quod autem, sicut Ioanne presbytero uestro, quem nobis misistis, referente didicimus, in recta fide dubitetis, monemus dilectionem uestram ut sic teneatis, sic credatis, sicut sancta Romana Ecclesia ab ipso apostolorum principe didicit, tenuit et usque in finem seculi tenebit, atque per totum mundum quotidie sancte fidei uerba recteque predicationis semina mittit, et sicut antecessores nostros, sanctos uidelicet sedis apostolice presules, parentes uestros ab initio docuisse cognoscitis. Si autem aliquis uobis uel episcopus uester uel quilibet sacerdos aliter annuntiare  aut predicare presumpserit, zelo Dei accensi omnes uno animo unaque uoluntate doctrinam falsam abiicite, stantes et tenentes traditionem sedis apostolice. Quia uero audiuimus quia Methodius uester archiepiscopus ab antecessore nostro, Adriano scilicet papa, ordinatus, uobisque directus, aliter doceat quam coram sede apostolica se credere uerbis et litteris professus est, ualde miramur: tamen propter hoc direximus illi ut absque omni occasione ad nos uenire procuret, quatenus ex ore eius audiamus utrum sic teneat et credat sicut promisit, aut non. Data ut supra.



CCXXXIX. AR METHODIUM ARCHIEPISCOPUM PANNONIENSEM.  Precipit ut ad se ueniat, ut de eius doctrina cognoscere possit. Missas Sclauonica lingua celebrari prohibet.


Reuerendissimo METHODIO archiepiscopo Pannoniensis Ecclesie.

Predicationis tue doctrinis populum Domini tibi, quasi spiritali pastori, commissum saluare instruereque cum debeas, audiuimus quod non ea que sancta Romana Ecclesia ab ipso apostolorum principe didicit et quotidie predicat, tu docendo doceas, et ipsum populum in errorem mittas. Unde his apostolatus nostri litteris tibi iubemus ut, omni occasione postposita, ad nos de presenti uenire procures, ut ex ore tuo audiamus et cognoscamus utrum sic teneas et sic predices sicut uerbis et litteris te sancte  Romane Ecclesie credere promisisti, aut non, ut ueraciter cognoscamus doctrinam tuam. Audimus etiam quod missas cantes in barbara, hoc est, in Sclauina lingua; unde iam litteris nostris per Paulum episcopum Anconitanum tibi directis prohibuimus ne in ea lingua sacra missarum solemnia celebrares, sed uel in Latina, uel in Greca lingua, sicut Ecclesia Dei toto terrarum orbe diffusa et in omnibus gentibus dilatata cantat. Predicare uero aut sermonem in populo facere tibi licet, quoniam Psalmista omnes admonet Dominum gentes laudare , et Apostolus: Omnis, inquit, lingua confiteatur, quia Dominus iehsu in gloria est Dei Patris . Data ut supra.



CCXL. AD ANSPERTUM ARCHIEPISCOPUM MEDIOLANENSEM.  Arguit quod sedi apostolice obediens non fuerit, eiusque legatos iniuriose tractarit, et excommunicatus missas celebrarit. Ideo monet ut ad synodum se purgaturus quamprimum uel per se uel per legatos accedat.


ANSPERTO archiepiscopo Mediolanensi.

Tantis, heu, proh dolor! transgressionibus inueniris obnoxius, quantis nullus de Ecclesia Mediolanensi aliquo modo est inuentus: in primis quod nostri operis atque laboris noluisti socius esse ac particeps, sed apostolice sedi proterue, inobedienter ac procaciter resultasti; deinde legatos nostros Ioannem Ticinensem et Walpertum Portuensem episcopos  e latere nostro ad te directos non suscipiens, preforibus porte diu tibi nostre commonitionis uerba facientes, quatenus nobis, aut per te, aut per legatum tuum, tuam more predecessorum tuorum condignam obedientiam exhibere debuisses, irreuerenter stare fecisti, nullamque illis reuerentiam uel auditum accommodare dignatus, sed sicut aspis surda contra caritatis affectum uiscera cordis et aures ualide obturasti. Pro quibus et his similibus te tandiu communione priuauimus missarumque celebratione, donec nobis occurreres, et aut per te aut per uicarium tuum cuncta errata corrigeres, et sic te demum personaliter in nostrum consortium admitteremus. Sed in despectum et iniuriam paternorum canonum excommunicatus a nobis, sacrum ministerium  agere missamque celebrare presumpsisti; de quo sollicite uoluimus parcere tue senectuti perquirentes; sed adeo uerum esse deprehendimus ut presentium [a 1Kb] uidetur, uidelicet presbyter lator non fuerit ausus coram collegio cepiscoporum pro uobis hoc satisfacere. Quapropter quia, Domino auxiliante, secundum statuta canonum circa autumni tempus synodum sumus celebraturi, ad quam te uolumus, omni occasione postposita, sine mora uenire aut legatos dirigere, et dum, Christo opitulante, perpetrata transgressionis purgaueris, te in communionem omnimodis recipiemus. Data ut supra.



CCXLI. AD ANGELBERGAM AUGUSTAM.  Significat se modo absoluere nolle Anspertum archiepiscopum; sed si in synodo crimina que obiiciebantur, diluerit, tunc eum excommunicatione absoluturum: ait se pro Ludouico imperatore in anniuersario eius die sacrafacturum.


Dilecte ac spiritali filie ANGELBERGAE imperatrici.

Pio affectu petitionis uestre preces quibus nos super absolutione excommunicationis Ansperti Mediolanensis archiepiscopi precata es exaudire, secundum collatam nobis ligandi soluendique diuinitus potestatem, non pretermitteremus, et maxime propter annuam commemorationem diue memorie domini Ludouici, quondam imperatoris Augusti, que in proximo celebranda est; sed quia synodali eum decreto pro suis negligentiis et presumptionibus, sicut ipsa  bene cognoscis, excommunicauimus, absque eorumdem fratrum et cepiscoporum nostrorum, cum quibus in eum excommunicationis sententiam promulgauimus, consensu et uoluntate nunc absoluere nolumus; ne ab his qui uel desiderio, uel negligentia ecclesiasticam disciplinam contemnunt, et multa non presumenda presumunt, canonicum paruipendatur iudicium. Porro cum ad nominatam synodum, quam secundum sacros canones Spiritu Dei conditos quarto Idus Octobris, Domino annuente, celebraturi erimus, uel ipse uenerit, uel e latere suo uenerabiles confratres et cepiscopos suos direxerit, qui nobis et sancte  synodo de his que illi obiecta sunt, idonee satisfaciant, tunc post ueram satisfactionem ab omni eum excommunicationis nexu procul dubio absoluemus, et quasi fratrem et comministrum in nostre communionis consortio incunctanter habebimus. Et ideo pro predicta annua commemoratione ipsius domini et senioris uestri ne turbemini quod modo uos pro absolutione prefati archiepiscopi non audiuimus, nam in eodem die quo ipse de seculo migrauit, pro anime illius requie sempiterna sacrificium erimus Domino oblaturi; etiam et pro anima Supponis, fraterna moti compassione, omnipotentem Dominum deprecamur ut suorum absolutionem ualeat percipere delictorum.



CCXLII. AD LUDOuICUM REGEM.  Gratias agit de propensa uoluntate erga Romanam Ecclesiam: hortatur ut ad eam a paganorum incursionibus defendendam ueniat, eique tacite imperium pollicetur.


Dilecto ac spirituali filio LUDOuICO glorioso regi.

uestre regie serenitatis mellifluis relectis apicibus, quos per Astaldum insignem comitem uestrum nobis mandastis, quantam deuotionem ac sincerissimam uoluntatem exaltandi et defendendi Ecclesiam Dei, more uidelicet parentum uestrorum gloriosissimorum imperatorum habeatis, luce clarius nouimus. Unde ualde gauisi existentes, maximas excellentie uestre agimus gratias, quia nobis inter tot angustias  et persecutiones, quas a paganis assidue supra modum patimur, uestre inuicte potentie auxilium defensionisque solatium pia duntaxat animi deuotione conferre omnimodis cupiatis. Ideo, fili carissime, nostre apostolice admonitioni aurem clementie uestre ut accommodetis obnixe precamur, ut citius nobis uestro potenti brachio subuenire studeatis, quatenus sanctam Dei Ecclesiam, in magna nunc fluctuatione positam, ad portum salutis et tranquillitatis efficaciter perducatis, et terram perditam per uos, Deo propitio, ad pristinam reuocetis incolumitatem, ut ex hoc et apud omnipotentem Dominum dignam ualeatis mercedem recipere, et in presenti seculo laudabile nomen omnimodo acquiratis. Quapropter scitote pro certo quia nullus parentum uestrorum  tantam gloriam et exaltationem a precessoribus nostris percepit, quantam nos uobis, si ueneritis, totis multipliciter uiribus desideramus impendere. Porro de hoc quod mandastis, ut pro euentu regni Ludouici pie memorie nepotis uestri prepediti existatis, pro multo quod circa uos uidendi desiderium habemus turbati manemus; sed uestra fisi benignitate petimus ut, omni cura remota, pro amore Dei et sanctorum apostolorum Petri et Pauli, nostre petitionis sollicitudinem pio pectore uestro alacriter assumatis, ut sicut sedes apostolica, que caput est omnium Ecclesiarum Dei, uos magno desiderio quasi  unicum et carissimum filium prestolatur, uestra speciali uisione celeriter perfruatur; quoniam si, Deo fauente, Romanum sumpseritis imperium, omnia uobis regna subiecta existent. Nam si pleniter sciretis quanta nos undique mala, que pro multitudine scribere nequiuimus, opprimunt et affligunt, tantum in uestra cognoscimus sapientia quod per uestram magnitudinem iam maneremus defensi. Deus te incolumem custodiat, carissime fili. Data ut supra.



CCXLIII. AD BASILIUM, CONSTANTINUM ET ALEXANDRUM IMPERATORES. 

Imperatorum precibus commotus, ut pax sit Ecclesie Constantinopolitane, dispensat cum Photio ut in  Ingatii locum Constantinopolitane Ecclesie patriarcha subrogetur, statuens ne deinceps quisquam ad patriarchalem dignitatem, nisi per gradus ecclesiasticos ascendant: iubet patriarcham Constantinopolitanum Bulgarorum diecesim sub Ecclesie Romane iurisdictione relinquere, monet omnes ut patriarche debitum prestent obsequium: precipit ut ad Ecclesie communionem eos qui a Methodio et Ignatio initiati fuerant, admittant; excommunicat illos qui cum Photio noluerint communicare.



[EPISTOLA.]

Dilectissimis ac excellentissimis spiritualibus filiis nostris BASILIO, CONSTANTINO et ALEXANDRO, gloriosissimis imperatoribus semper Augustis.

[a 1Kb] Inter claras sapientie mansuetudinis uestre laudes, o Christianissimi principes, aliquod cum puriore luce summe deuotionis lumen longe lateque resplendet, quod amore fidei, quod caritatis studio,  disciplinis ecclesiasticis edocti, Romane sedi reuerentiam more predecessorum uestrorum piissimorum imperatorum conseruatis, et eius cuncta subiicitis [b 1Kb] auctoritati: ad cuius auctorem, hoc est apostolorum omnium principem, Domino loquente, preceptum est: Pasce oues meas . Quam esse uere omnium Ecclesiarum Dei caput et beatorum Patrum precipue regule, et orthodoxorum principum statuta declarant, et pietatis uestre reuerendissimi apices attestantur. Nihil est enim quod lumine clariore prefulgeat, quam pia deuotio et recta fides in principe. Et quia pontificii nostri reuerentiam hoc ardore mentis, hoc religionis studio luculenter uestris mellifluis litteris exoratis, id nos ratione seu temporis necessitate inspecta, cum sedis  apostolice nobis commisse consensu et uoluntate perficere iure apostolico decet.

Igitur petistis a nobis quatenus, sede apostolica sue pandente uiscera pietatis, Photium reuerendissimum in patriarchatus honore, in summi sacerdotii dignitate et in ecclesiastici collegii societate reciperemus, nostreque communionis participem faceremus, ne Ecclesiam Dei, tanto iam tempore perturbatam, pateremur amplius manere diuisam scandaloque  commotam. Nos itaque, serenitatis uestre preces congrua ratione admittentes, quia [c 1Kb] Ignatium pie memorie patriarcham de presenti uita iam migrasse cognoscimus, temporis ratione perspecta, hoc modo decernimus ad ueniam pertinere quod nuper de ipso Photio, licet ipse absque consultu sedis nostre officium sibi interdictum usurpauerit [d 1Kb] , gestum constat fuisse.

Nos statutis apostolicis non preiudicantes, nec beatorum Patrum regulas resoluentes, quin potius multiplicibus earum auctoritatibus freti, qui Niceni concilii capitulo secundo apertissime dicunt: Quoniam plura aut per necessitatem, aut alias cogentibus hominibus, aduersus ecclesiasticam facta sunt regulam. Hinc et Gelasius papa dicit, quod ubi nulla perurget necessitas, constituta Patrum inuiolata  seruentur [e 1Kb] . Et sanctus Leo eodem spiritu precipit omittendum esse et inculpabile iudicandum quod necessitas intulit. Inde et Felix presul, decessor noster, in sua decretali epistola uoce consona dicit, aliter tractandam esse necessitatis rationem et aliter uoluntatis. Inde etiam sanctum concilium apud Africam gestum capitulo tricesimo quinto iubet ut clerici Donatistarum in Ecclesia, propter Ecclesie pacem et utilitatem, si correcto concilio ad catholicam unitatem transire uoluerint, si hoc paci Christiane prodesse uisum fuerit, in suis honoribus suscipiantur, non ut concilium quod in transmarinis partibus de hac re factum est, dissoluatur, in quo uidelicet concilio statutum est ut ordinati in parte Donati, si ad catholicam partem transire uoluerint,  non suscipiantur in honoribus suis. De hoc etiam beatus papa Innocentius dicit capitulo quinquagesimo quinto , quod ii qui a Bonoso heretico ordinati sunt, propterea sint recepti, ne scandalum remaneret Ecclesie.

Nunc itaque aliis patriarchis, Alexandrino uidelicet et Antiocheno et Ierosolymitano, atque omnibus archiepiscopis, metropolitis, episcopis et sacerdotibus, cunctoque clero Constantinopolitane sedis, qui de ordinatione beate memorie Methodii et Ignatii reuerendissimorum patriarcharum existunt, una uoluntate, parique uoto consentientibus, eumdem Photium satisfaciendo [f 1Kb] , misericordiam coram synodo secundum consuetudinem postulantem, in uera dilectione fratrem, in pontificali officio comministrum   in pastorali magisterio consacerdotem, pro Ecclesie Dei pace et utilitate, amodo, Christo fauente, recipimus et habemus.

Quia et uos Christianissimi imperatores Augusti, qui sancte reipublice clementissimo affectu gubernatis imperium, pro Christo fungi legatione uidemini , dum pro pace rogatis Ecclesie, et nos quibus, secundum Apostolum omnium Ecclesiarum  Dei sollicitudo incumbit , controuersiam aliquam in Ecclesia Dei amplius remanere nolentes, hunc ipsum patriarcham cum omnibus siue episcopis, siue presbyteris, seu ceteris clericis et omnibus laicis, in quos iudicii fuerat censura prolata, ab omni ecclesiastice sanctionis uinculo absoluimus, sancteque Constantinopolitane Ecclesie iudicamus recipere sedem, Dominicique gregis esse pastorem, illa scilicet potestate fulti, quam Ecclesia toto orbe diffusa credit nobis in ipso apostolorum principe a Christo Deo nostro esse concessam, eodem Saluatore beatum Petrum apostolum pre ceteris specialiter delegante: Tibi dabo claues regni celorum, et quecunque ligaueris super terram, erunt ligata et in celis; et quecunqe solueris super terram,  erunt soluta et in celis . Sicut enim ex his uerbis nichil constat exceptum, sic per apostolice dispensationis officium et totum possumus procul dubio generaliter alligare, et totum consequenter absoluere, precipue cum ex hoc magis preberi cunctis oporteat apostolice miserationis exemplum.

Nam et legati sedis apostolice ab antecessore nostro, Adriano uidelicet almifico presule, Constantinopolim directi, synodo ibidem peracte usque ad uoluntatem sui pontificis uigilanti studio subscripserunt. . . . . . . . nec ab apostolico manere: quia sedes beati Petri celestis regni clauigeri potestatem habet, ligata quelibet pontificum congrua estimatione absoluere. Quippe cum constet multos iam patriarchas, hoc est Athanasium et Cyrillum Alexandrinos,  Flauianum et Ioannem Constantinopolitanos, et Polychronium Ierosolymitanum synodice damnatos per apostolice sedis postmodum absolutionem restitutos incunctanter fuisse.

Eo tamen tenore ista statuentes, apostolica duntaxat auctoritate et sanctorum Patrum uenerabilibus institutis decernimus ut post huius patriarche obitum, nullus de laicis uel curialibus in patriarchatus eligatur uel consecretur honore, nisi de cardinalibus presbyteris et diaconibus Constantinopolitane sedis, secundum sacros canones Spiritu Dei conditos et totius mundi reuerentia consecratos; quia nec prepropere contra canones ecclesiasticos, decretaque maiorum cito quilibet lector, cito acolythus, cito diaconus, cito sacerdos uel episcopus fiat, qui  in minoribus officiis sic diu perdurent, et uita eorum pariter et obsequium comprobetur, ut per tempora a maioribus instituta, comprobatis prius moribus, et bone uite meritis refulgentibus, ad summum sacerdotium postmodum ueniat. Quoniam non est subito preripiendum uel usurpandum, quod uita diu probata meretur accipere. Nam si in quibuslibet Ecclesie gradibus prouidenter curandum est ut in Domini domo nichil sit inordinatum, quanto magis elaborandum est ut in electione eius qui supra omnes gradus constituitur, non erretur? Nam totius  familie Domini status et ordo nutabit, si quod requiritur in corpore, non sit in capite; et inde fiet ut omnis ecclesiastica disciplina resoluatur, omnis ordo turbetur. Et ideo hoc quod nos modo pro ecclesiastica unitate et pace quam Christus Dominus noster nobis dedit habendam utcunque patimur esse ueniale, inultum postmodum esse non poterit [a 1Kb] .

Hoc etiam modo ista, excellentie uestre precibus moti, fieri iubemus, si ipse patriarcha Bulgarorum diecesin, quam pie memorie Nicolaus precessor noster, Michele ipsorum rege petente, apostolicis doctrinis docuit, et per uenerabiles episcopos suos lauit unda baptismatis, omnique ecclesiastica regula et disciplina prout oportebat instruxit, amodo suo iuri uindicare uel remittere nullo modo presumpserit,  nec aliquam cuiuscunque honoris ibidem ordinationem fecerit . . . . . ibidem sunt illicite ordinati episcopi uel sacerdotes . . . . . archiepiscopo, uel episcopis qui ibidem uidentur existere . . . . . . . sacrum pallium quo inter sacra missarum solemnia uti pontificibus solitum est, ipse patriarcha mittere presumpserit.

Porro pro tantis perturbationibus, quibus Ecclesia uestra longo iam tempore manet turbata, uestre Augustali pietati, obnixe suggerimus ut Constantinopolitanum patriarcham digno honore uenerantes, quasi patrem spiritalem, et utpote inter uos et Deum mediatorem precipuum, diuina uobis, per que ad regnum perueniatis eternum, sedule annuntiantem, pio semper affectu colatis, et ut condecet, in omnibus honoretis; quia pro temporali, quem illi exhibetis,  honore, uos et hic temporalem honorificentiam habebitis, et in eternum multiplicem procul dubio recipietis, ab illo nempe qui glorificantes se glorificare testatur . Nec eorum uerba falso prolata, qui scandalorum zizania super conspicuam segetem Domini seminare non cessant, uestra imperialis dignetur audire maiestas, nec pro talium susurrationibus hominum, qui semper student scindere unitatem Dei, uestem Domini, Ecclesiam Christi, quique linguis suis semper dolose agere non cessant, uenenum aspidum portantes sub labiis suis , animum clementie uestre aduersus eum aliquatenus commoueatis, et summum sacerdotem uestrum Dei prouidentia in Ecclesie Christi regimine constitutum sic facile exhonoretis, quod nimirum sancto uestro  imperio ualde inhonestum et indecens esse uideatur.

Preterea mandamus etiam, ut omnes episcopos et sacerdotes, seu cuiuscunque ordinis clericos, qui de consecratione Ignatii bone memorie patriarche consistunt, siue in ipsa regia urbe manentes, siue alicubi extra, longe seu prope retrusos, clementi animo ad gremium et unitatem sancte Ecclesie reuocetis, et ulnis extensis paterno affectu recipiatis et amplectamini, propriasque unicuique illorum iubeatis reddere sedes; ut sicut una est fides, unum in nobis baptisma, et omnes unum sumus in Christo,  ita et isti qui ad unitatem et societatem Ecclesie Dei et corporis Christi redierint, et id ipsum dicentes perfectique existentes in eodem sensu, in eadem scientia, unus grex efficiantur, et unus pastor, nec audeant amplius dicere: Ego quidem sum Cephe, ego Pauli, ego autem Appollo , sed unius Christi ueri Dei nostri, qui est pax nostra et fecit utraque unum, ueniensque celestia cum terrenis pacificare dignatus est. Qui idcirco semel pro peccatis nostris mortuus est, ut filios Dei qui erant dispersi, congregaret in unum . Nec enim poterit unitatis eorum firma esse compago, nisi eos ad inseparabilem soliditatem uinculum caritatis astrinxerit: quatenus, Deo fauente, absque omni perturbatione, uobis regnantibus salui et securi persistentes,  pro salute uestra et pro statu reipublice iugibus semper uotis Dominum ualeant deprecari.

Quod si forte quidam exstiterint cum eodem patriarcha communicare nolentes, admoneantur secundo et tertio ut sancte Ecclesie se unire procurent. Quod si acquiscere noluerint, in sua pertinacia manere uolentes, sacra eos communione, his presentibus missis nostris una cum synodo iussimus priuare, quousque ad suum redeant patriarcham et ad sancte Ecclesie unitatem, cum precipue ipsi episcopi a nobis sint canonice excommunicati. Et ideo si eos in consortium suum receperit, aliquamue cum eis communionem habuerit, simili modo eumdem patriarcham cum ipsis episcopis ecclesiastica communione iudicamus esse priuatum. Data mense  Augusto die decima sexta [a 1Kb] , indictione duodecima.

Missa per Petrum presbyterum.





ADNOTATIO SEuERINI BINII. De precedentis epistole a Photio adulteratione.

Qua occasione hanc de Photii absolutione et restitutione epistolam pontifex scripserit, diximus supra in notis ad uitam Ioannis pape uIII. Hec in codice uaticano charactere Longobardo exarato, atque iam haud pridem, sed mendose nonnichil, cuso, scripta est.

Summa plane Dei prouidentia factum est ut eiusmodi Ioannis uIII pape littere in nostrum usque tempus in eius regesto, siue ut dicunt uulgo, registro integre seruarentur, nec sicut aliorum plurium pontificum epistole perderentur: ut ex his etiam ex Nicolai et Adriani epistolis Photius millies possit redargui imposture et falsitatis conuinci. Ad usitatam impostor artem rediit falsandi litteras Romanorum pontificum, et fingere noua scripta, nam preter ea  que plus satis de ipso dicta sunt sub Nicolao et Adriano pontificibus, et in synodo uniuersali sunt proclamata, noue rursus ab impostore prodiere falsitates, ut plane acciderit de his Ioannis pape litteris quod de suis, ab eodem Photio falsatis, Nicolaus in epistola ad Michelem imperatorem exclamat, cum ait: Ex his, inquit, que ibidem ex ea lecta sunt, nonnulla addita, multa mutata, plura subtracta reperiuntur, et per omnia talis a uobis effecta est, ut aut nichil, aut parum aliquid nos per eam de crebro dicti comministri Ignatii disposuisse causa uideamur. Hec tunc Nicolaus, que etiam nunc ab ipso Ioanne repetenda essent, si uiuens uidere potuisset, ut Nicolaus, quomodo suas missas Constantinopolim litteras Photius addendo, minuendo atque mutando, male pessimeque habuisset.

 Sed quorsum hec ipse? dices. uoluit scelestus quasi ex Ioannis pape litteris non solum suam restitutionem firmam roboratamque monstrare, sed et falsatis illis probare etiam auctoritate eiusdem pontificis octauam synodum ecumenicam esse damnatam; probatam uero recentem ab ipso aduersus eam Constantinopoli celebratam; octauamque pariter nominatam in abolitione legitime octaue ecumenice sub Adriano pontifice celebrate. Ex quo grande malum illud euenit ut pro germana octaua, a Grecis maxime, accepta sit synodus Photiana; ut factum inter alios a Zonara est uidere, qui in sua canonum collectione et interpretatione posuit loco octaue ecumenice synodum Photianam sacrilegam: quam ipsam et Theodorus Balsamo uniuersalem appellat, cuius et tres canones recitat; sic et reliqua Grecorum schismaticorum colluuies. Tu igitur, lector, hic, amabo te, sede, arbiter ueritatis, atque ex litteris Ioannis pape in Grecum a Photio redditis et recitatis  in secunda actione sue pseudosynodi, reuocatis uero ad Latinitatem a Friderico Metio origine Greco, sed pietate catholico atque fide Latino, modo ob uirtutum atque doctrine prestantiam creato Thermarum episcopo, ueteratoris malas artes intellige. Exstat ipsa integra Photiana pseudosynodus Grece in scripto codice bibliothece Columnensis, que fuit cardinalis Sirleti, nota numeri quadragesimi, in quo sub actione secunda eadem epistola Ioannis pape recitatur ad imperatorem scripta adeo mutata, ut uix quis cognoscat eamdem esse Ioannis, quam nuper recitatam audisti; sic enim se habet:

Ioannes, seruus seruorum Dei, serenissimis dilectis filiis nostris spiritualibus, et Deo caris BASILIO, LEONI, et ALEXANDRO uictricibus [pro uictoribus, HARD.] imperatoribus et eternis Augustis.

[b 1Kb] Puritas et splendor uestre recte fidei, et morum probitas, et benignitas perfecta, o Christianissimi et maximi imperatores Romanorum, luminum instar in medio terre micantes usque ad omnes fines, ad  quos uniuersus orbis, extenduntur et splendent. Non enim sola recta fide prestantes, in aliis rebus uos oscitanter habetis, sed potius super uestram irreprehensibilem fidem superedificatis non lignum aut herbam, aut arundinem, sed pretiosos lapides aurum et argentum, et ut breuiter dicam, omnia alacri studio perficitis, quibus cognoscitis Deo rem gratam facere. Nihil uero Deo gratius esse dignoscitur quam ut uniuerse eius Ecclesie quascunque sol respicit, recta fide et mutua inter se dilectione et caritate uiuentes, illi singulis diebus gratias agant. Quapropter hanc unionem etiam in uestra Dei Ecclesia conspici et uigere uos percupientes, Romanam sanctam Ecclesiam per uestros legatos et sacras litteras adiutricem assumpsistis, pro certo habentes eam uobis futuram presto ad id quod optastis. Neque uos primi id agere cepistis, ut hanc rem excogitaretis, sed uestigiis predecessorum uestrorum inherentes; in quanam schola, querere est etiam  dignum: a principe uidelicet apostolorum Petro, quem Dominus omnium Ecclesiarum caput constituit, inquiens illi: Pasce oues meas ; nec non a sacris et orthodoxis sanctorum Patrum decretis atque doctrinis, quemadmodum sacre et pie uestre littere testantur: id uero propterea facitis, quo magis uestre fidei firmitas celebrata eluceat, et erga Deum dilectio sincera et efficax patefiat.

Nihil enim aliud aptius et dignius contingere potest illis qui maximis dignitatibus et principatibus sunt constituti, quam recte fidei splendore et Dei dilectione prestare contendere; et curare ut omnes qui cum eadem fide Deum uenerantur, dilectionis etiam uinculo uniantur et constringantur. Quapropter uestris litteris obsequentes nos, et mellifluis uerbis deliniti, ignis instar accensi, cum uniuersa  nostra sanctissima Romanorum Ecclesia unanimes et concordes surreximus ad ea omnia que a uobis scripta sunt prompto et alacri animo peragenda. Scripsistis nobis, noster dilecte fili, ut nostra apostolica uiscera misericorditer aperiremus, et omnes quotquot fuerint qui in uestra Ecclesia uel propriis chirographis uel alio quouis pacto preuaricati sunt, et canonicis censuris obnoxii sunt effecti, reciperemus et pacis et unionis curam haberemus. Quin etiam ante omnia Photium religiosissimum episcopum nostre communionis heredem et participem, et comministrum facientes, ad magnum episcopatus culmen et dignitatem patriarchalem iterum constitueremus, ne Ecclesia Dei multo tempore schismatum Deo exosorum et malorum scandalorum fluctibus agitata permaneat.

Nos uero uestre serenitatis preces accipientes ut rationales et iustas et Deo acceptas, et tempus iam presto esse, quod antea querehamus, et inuenire Deum precabamur, et rationi etiam congruum  censentes Ecclesiam Dei tranquillam reddere, misimus propterea legatos qui uestram perficerent uoluntatem [a 1Kb] . Et licet pietas uestra Photio uim inferendo nos preuenit, in illo restituendo uidelicet, antequam nostri legati isthuc uenissent, hec tamen nos supplemus non auctoritate nostra, licet hoc etiam facere possimus, sed apostolicis constitutionibus et sanctorum Patrum decretis horum demonstrationem afferentes, neque Ecclesie regulas iamdiu traditas soluentes, sed eas in quibuscunque, dum harum nimis exacta et immutabilis obseruantia seruatur, diuellit et destruit totam compagem corporis Ecclesie, ad quod conducit trahentes, ab ipsamet Ecclesia edocti. Secundus enim canon Nicene synodi hec habet. Quoniam frequenter uel a necessitate uel alio quouis pacto coguntur homines ecclesiasticos canones transgredi, et que sequuntur. Nec non papa Gelasius de seipso inquit quod ubi uis non apponitur, sanctorum Patrum statuta  inconcussa maneant. Similiter etiam sanctissimus papa Leo in eodem spiritu precipit, dicens: Ubi uis non precedit, immobilia permaneant sanctorum Patrum statuta; ubi uero necessitas et uis reperitur, ibi ad id quod conuenit Ecclesiis Dei, ille qui potestatem habet dispenset. Ex necessitate enim, iuxta diuinum apostolum, etiam legis fit mutatio. Felix preterea papa consona etiam dicit: De hoc enim oportet animaduertere ut ubi necessitas contigerit, sepenumero etiam constitutiones Patrum transgredi liceat. Sancta etiam synodus Carthaginensis ait trigesimo quinto capite: Mandamus ut Donatistarum clerici iterum ad ecclesias reuertantur, licet etiam a synodo fuerint damnati. Synodus etiam synodum abrogasse reperitur propter unionem Ecclesie et concordiam. Et Innocentius papa ait: Isti a Bonoso ordinati heretico recipiantur, ne iterum scandala in Ecclesia Dei oriantur.

Neque solum istis, licet tales essent ut ex illis  fuissent ut heretici damnati, apostolica tamen sedes Ecclesie pacis curam gerens manus adiutrices porrexit, uerum etiam orthodoxis episcopis et patriarchis ad ipsam confugientibus, sicut nunc religiosissimus Photius, et auxilium implorantibus opem tulit. Nostis omnino magnum Athanasium episcopum Alexandrinum et Cyrillum et Polychronium Hierosolymorum, Ioannem quem dilectio uestra Chrysostomum appellat, Flauianum etiam Constantinopolitanum: hos enim a synodis damnatos et reprobatos, cum ad sanctam Romanam Ecclesiam confugissent, apostolica sedes hec nostra  confirmauit et ad priorem dignitatem restituit. Si igitur ex Donatistis et ex Bonoso ordinationem acceperunt, et ab Ecclesie catholice limitibus fuerunt eiecti a synodo numerosa, iterum ab alia synodo recipiuntur, et in sacerdotum numero collocantur, ut Ecclesia Dei indiuulsa et a schismatibus integra et libera permaneat , multo magis uiros orthodoxa fide illustres, et uite grauitate et rerum peritia celebres, non oportet illos contemne [b 1Kb] , obnoxios penitentie iugo grauari, sed ad priorem dignitatem restituere.

[c 1Kb] Cum enim semel apostolica hec sedes claues accepisset regni celorum a primo et magno pontifice Iesu Christo per principem apostolorum Petrum;  cum illi dixisset: Tibi dabo claues regni celorum, et quecunque solueris super terram, erunt soluta et in celis; et quecunque ligaueris super terram, erunt ligata et in celis ; habet facultatem omnes ligandi atque soluendi, et iuxta prophetam Ieremiam, euellendi et plantandi . Hac de causa nos, auctoritate usi principis apostolorum Petri, cum uniuersa Ecclesia [d 1Kb] affirmamus uobis, et per uos etiam sanctissimis fratribus et comministris patriarchis, Alexandrino, Antiocheno et Hierosolymitano, et reliquis episcopis et sacerdotibus, et uniuerse Constantinopolitane, nos conuenire et consentire uobis, uel potius Deo in omnibus que a nobis uos petistis. Et primum quidem nos recipere Photium admirabilissimum et religiosissimum archiepiscopum et patriarcham fratrem nostrum, et communionis cum sancta Romanorum Ecclesia consortem et participem, et heredem, non solum propter alias uirtutes quibus ille prestat, uerum etiam propter scandala e medio tollenda, et pacem  Dei, et dilectionem adinuicem inter nos firmandam. Recipite etiam ipsum uos certo et firmo animo, et caritate et fide, omne iniquitatis et malitie uenenum, et duplicitatem et ambiguitatem de cordibus uestris auellentes, sicut ipsum recepit Romana Ecclesia.

[e 1Kb] Didicimus enim fere ab omnibus qui huc ueniunt ex illis qui istic uersantur, Photium omnibus prerogatiuis prestare coram Deo non solum sapientia et prudentia circa res diuinas et humanas, uerum etiam circa omnes uirtutes morales, et curam diuinorum preceptorum; tanquam irreprehensibilem operarium celebrari. Neque iustum duximus talem uirum otiosum et inutilem permanere, sed in altum in uestra Ecclesia iterum elatum et lucentem consueta sibi et Deo dilecta opera exercere, tum erga sacerdotes, tum etiam erga episcopos. Quapropter eumdem resumentes sermonem, uobis dicimus: Suscipite uirum istum absque ulla dubitatione.

 [f 1Kb] Nec aliquis pro sui excusatione adducat iniustas synodos aduersus ipsum habitas, neque, ut multi stupidiores opinantur, decreta predecessorum nostrorum beatorum pontificum, Nicolai uidelicet et Adriani aduersus Photium lata accuset; non enim recepta fuerunt ab ipsis que contra sanctissimum Photium gesta fuerunt. Nullus per chirographa uestra occasionem sumat ad schismata fouenda cum illo et adinuicem: omnia enim iam sedata sunt et abrogata, omnia que contra Photium gesta sunt, irrita et nulla per nos minimos in manibus principis apostolorum reposita sunt, et per eum in humeros  Iesu Christi agni Dei qui tollit peccata mundi.

[a 1Kb] Recipite igitur ipsum apertis ulnis, fratrem uidelicet nostrum comministrum. Recipite episcopum et Dei et irreprehensibilem. Recipite patriarcham uestre Ecclesie. Confirmate erga illum dilectionem, fidem, et cum obseruantia obedientiam, et per hunc erga sanctam Romanam Ecclesiam eamdem confirmate. Qui enim illum non recipit, nec ea que a nobis et sancta Romanorum Ecclesia de illo decreta sunt, recipit; nec is aduersus nos bellum suscipit, sed aduersus sanctum Petrum apostolum uel potius aduersus Christum ipsum Filium Dei, qui ita honorauit et glorificauit apostolum suum ut ipse ab eo haberet facultatem ligandi atque soluendi.

[b 1Kb] Hoc etiam rogamus pietatem uestram, ut in memoriam reuocetis ex quo tempore scandala et schismata in uestram Ecclesiam ingressa sunt et eam integritatem corruperunt, horum malorum nullam aliam fuisse causam, nisi quod uos imperatores admisistis blasphemias et calumnias aduersus  pontifices et patriarchas uestros ac reliquos Dei sacerdotes, nec non quod uos paruipendistis dilectionem et fidem et honorem et obseruantiam erga illos. Rogamus itaque diuinam potentiam uestram ut ex nunc aures obturetis imperii uestri a Deo electi calumniis et obtrectationibus aduersus pontifices quas praui illi homines et malis solum gaudentes uobis suggerere solent, et eos tanquam piacula et abominationes, iniquas uerborum illorum sagittas repellere uelitis: patriarchas autem uestros in honore habere, et quasi proprios patres existimare, tanquam Dei et hominum mediatores uenerari. Ipsi enim uigilant pro animabus uestris, et que pro salute uestra faciunt uobis a Deo semper deprecantur, nec non, ut par est, pro iis quibus uos Deum offendistis errantes, sacrificia ipsi offerunt, ut uobis Deum placent, beneuolum illum uobis reddentes. Neque id solum, uerum etiam pro tranquillitate et duratione potentie uestre, et pro uictoria  aduersus hostes obtinenda Deum nostrum misericordem orant. Doctores, etiam et magistri, uobis existunt, dum uos admonent ut ea faciatis quibus regnum celorum acquiratis.

Preterea uos pre aliis diligere noscuntur: non enim adulatorum amicitiam sectari sciunt uobiscum, adulatorum instar uos diligere, sed potius caritatem, quam ipsos docuit Christus iehsu per sanctos apostolos suos. Non oportet igitur uestros patriarchas a uobis contemni, tum propter ea omnia que predicimus tum etiam ut iuxta Domini preceptum illos diligatis. Nec uos lateat quod si hoc feceritis, non solum honores illorum consequemini, quos uos honoratis et colitis, sed illum potius qui eorum manibus in altari ministratur, uidelicet Christum, qui pro peccatis omnium Deo offertur: qui enim illos honorat, Deum honorat; et qui illos auersatur et respuit, Deum ipsum respuit. Falsas itaque detractiones et obtrectationes, per  quas zizania et schismata et scandala in Ecclesia Dei oriuntur, et diuidunt inconsutilem Christi uestem, tanquam uenenum aspidum, uestrum imperium uitet, et potius sanctissimo Photio fratri et comministro nostro opem ferat in omnibus que ad Ecclesie bonum regimen faciunt.

[c 1Kb] Eos etiam qui ipsum non quo par est honore habent, argue ut corrigantur; sepe enim quos Dei timor et erga diuina religio et pietas non correxit,  imperatorum et principum indignatio in eos irruens modestiores reddit. Idque si feceris, regnum tibi celorum comparare certo scito, et sempiternam imperii cui durationem et pacis confirmationem. Si uero id minus feceritis, pro certo habeatis quod nunquam schismata deerunt in Ecclesia Constantinopolitana.

[d 1Kb] De hoc etiam legem condere, tuum imperium a Deo custoditum monemus, ut post obitum sanctissimi Photii comministri et fratris nostri nullus e seculari ordine ad pontificalem dignitatem eligatur, et ordinetur sed potius ex presbyteris cardinalibus, ex iis uidelicet qui catholice Ecclesie sunt ascripti, uel ex eius diaconis, uel aliis sacerdotibus, qui existunt sub sede Constantinopolitana, iuxta sacros canones, ut ne contra ecclesiasticam regulam et sanctorum Patrum canones res uestre peragantur. Procedere autem hunc uolumus per singulos gradus Ecclesie satis probatum, [e 1Kb] primum lectorem, deinde  acolythum, postea diaconum, deinde presbyterum et tandem episcopum, si tamen bonum habuerit testimonium de se pietate et scientia; quoniam dum in inferioribus gradibus aliquod temporis spatium immoratur, eius uirtus et probitas agnoscit, et hoc pacto oportet uestros patriarchas progredi, non ex tempore preoccupare singulos gradus, ut in domo Domini nichil inueniatur incompositum et inordinatum. Qui enim supra omnes gradus collocatur, irreprehensibilis in omnibus oportet reperiatur.

[f 1Kb] Nec quia nos uestre Ecclesie paci et quieti consulentes, Photium religiosissimum fratrem nostrum recipimus, sicut et papa Adrianus Tarasium eius auunculum, hoc iam uobis pro consuetudine et regula usurpetur; que enim raro bona sunt, non possunt lex fieri multis et pro lege sumi. A Domino enim nostro Iesu Christo edocti, etiam nos uiscera misericordie recipientes, condonauimus uobis petitionem uestram tum de Photio, tum de aliis sacerdotibus ex altera ordinatione existentibus indultum  concessimus. Quicunque uero in futurum ausus fuerit id iterum committere, penitentia ex canone a nobis absque ulla remissione et damnatio illi irrogabitur.

[g 1Kb] Rogamus etiam hoc pietatem uestram ut neque frater et comminister noster Photius sanctissimus, nec alius quispiam successorum eius in futurum in Bulgaria ordinationes habeat, neque per pallium illuc missum, neque per defensorem predictam prouinciam Bulgarorum ut propriam ministret. In alieno enim solo non decet alios edificare. Predecessor enim noster Nicolaus felicis recordationis precibus principis Bulgarie Michelis apostolicis doctrinis gentem illam educauit, et per religiosos suos episcopos omnes ecclesiasticas regulas et canones, et quecunque ad Christianam religionem pertinent cum illis tradidisset, eos perfecit: licet nonnulli audacter subripuerint nobis predictam prouinciam, que ad eos non attinebat; ordinationes  etiam et consecrationes ecclesiarum et omnia quecunque facere minus oportebat, peregerint. Quapropter preter predicta, et hoc etiam uobis notum facimus, ut, si aliquando episcopos ibi degentes contra nos aliquid delinquere deprehendemus, et canonicis penis illos subiiciemus, non habeant uos ad quos confugiant, sed potius uos inueniant in hoc nobis concordes nec dissentientes.

[h 1Kb] Oramus preterea imperium uestrum Christo  dilectum ut congregetis episcopos et presbyteros cuiuscunque ordinis ecclesiastici et ciuilis qui a nobis dissentire uidentur, ubicunque fuerint intra terminos uestros, eosque ad uos ducendos curetis, et moneatis ut ipsi uniantur Ecclesie Dei et Photio sanctissimo patriarche fratri et comministro nostro nobis unito. Proprias pontificales et sacras uestes, gradus etiam illis restituite, et uiscera misericordie illis aperite, ut quemadmodum unus Deus, unum baptisma, una fides, ita et nos ipsi unum etiam in Christo, et per uestram piam doctrinam unum pariter nobiscum sint, et in Ecclesie Dei perfectione coordinati et coniuncti nobiscum in Christi sanctissimum corpus, ut in eadem mente et in eadem uoluntate permanentes, Deum omnium glorificemus. Nec aliquis in posterum dicat: Ego quidem sum Cephe, ego uero Pauli : sed ut omnes hoc dicamus quod Christi sumus crucifixi et mortui pro nobis, qui per suam passionem que in terris sunt et que  in celis inuicem conciliauit, et nos Deo coniunxit et Patri per se ipsum et mutua dilectione et communione. Si uero a uobis eos aduocatos monentes et hortantes et orantes, ad unionem Ecclesie conuenire uobiscum semel et iterum et sepius obedire illi noluerint, neque nostris litteris obtemperare et suammet lucrari salutem, sed in priori sua pertinacia et temeritate permanserint istiusmodi homines, precipimus ab immaculati corporis et sanguinis Domini nostri Iesu Christi perceptione alienos fore, quousque uniantur sancte Dei Ecclesie, et Photio sanctissimo patriarche fratri et comministro nostro. Et postea: Hoc peracto que sequuntur iustam illorum damnationem, in his litteris non scripsimus, ne amplius prorogaretur oratio preter modum, sed in commonitorio conscripsimus religiosissimi Petri presbyteri et cardinalis nostri legati, una cum Eugenio et Paulo religiosissimis episcopis, ut cum ipsis presidens in synodo una cum sanctissimo Photio fratre et comministro, Dei oculum qui omnia uidet et semper uigilat  ante suos oculos habentes, et ineuitabilem diuinam iustitiam et suam conscientiam immaculatam et inculpatam conseruantes, omnes res Constantinopolitane Ecclesie, et quecunque indigent correctione, et que, ut par est, declinare debent, ut id quod melius est et conducibilius Dei Ecclesie, peragatur. Celestis imperator piam potentiam tuam custodiat.

Hucusque ex Photiana uersione Ioannis pape epistola. Cur autem in titulo Ioannis epistole non insit Constantini nomen, id accidit quod, sicut ex Niceta dictum est, mortuus inter hec fuerit Constantinus ipse Augustus primogenitus Basilii imperatoris.

uidisti imposturas, lector, ueritatis amator et cultor, exsecratus es procul dubio, quas in profano etiam homine, nedum sacerdote, et episcopo et patriarcha, sed et in ethnico, omnisque diuine et humane legis experte barbaro improbare non possis; totque falsitates admistas litteris non priuati alicuius  et ignoti hominis, sed ab apostolica sede ex episcoporum concilio datis; nec ad uilem aliquem terre filium, sed ad ipsum Orientis imperatorem, nec otiose uel leuiter de rebus nullius momenti conscriptis, sed que maximi omnium ponderis essent; ut merito tanti auctorem sceleris improbare et exsecrari, ipsumque facinus abominari atque horrere tanquam funestum aliquid ab imis inferis proditum a principe tenebrarum per filium tenebrarum nominetenus lucis angelum mentientem Photium, omnino debeas.



CCXLIu. AD CONSTANTINOPOLITANOS.  Iubet eos, schismate sedato, ad Ecclesie unitatem redire, et Photio communicare.

Eximiis uiris IOANNI, LEONI et PAULO patriciis, atque  STILIANO, IOANNI et METROPHANI reuerendissimis metropolitis, et ceteris sacerdotibus, seu cuiuscunque ordinis clericis seu laicis.

Omnium Ecclesiarum Dei secundum Apostolum sollicitudinem habentes, et pastoris gregis Dominici nobis in ipso apostolorum principe curam commissam gerentes, Domino dicente: Si diligis me, Simon Petre, pasce oues meas , condolemus uobis; quoniam multis iam labentibus annis usque ad presens in discordie diuisione et in scandalorum perturbatione uos uidemus promptos manere, nec per caritatis custodiam ad unitatem Ecclesie reuerti. Quam uidelicet unitatem qui non tenet, Dei legem non tenet, Patris et Filii fidem non tenet, uitam non tenet nec salutem. Hoc denique unitatis  sacramentum, hoc concordie uinculum inseparabiliter coherens ostenditur, quando in Euangelio tunica Domini nostri Iesu Christi non diuiditur omnino, nec scinditur, sed sortientibus de ueste Christi, quis potius Christum indueret, integra uestis accipitur, et incorrupta, atque indiuisa tunica possidetur. Possidere enim non potest indumentum Christi, qui scindit et diuidit Ecclesiam Christi. Quis ergo sic sceleratus et perfidus? quis sic discordie furore uesanus? Quis aut credat scindi posse aut audeat scindere unitatem Dei? uestem Domini? Ecclesiam Christi? Monet ipse in Euangelio suo dicens: Et erit unus grex, et unus pastor . Apostolus autem Paulus hanc eamdem nobis insinuans unitatem, hortatur dicens: Obsecro uos per nomen Domini  nostri Iesu Christi, ut idipsum dicatis omnes, et non sint in uobis schismata; sitis autem perfecti in eodem sensu et in eadem sententia . Et iterum dicit: Sustinentes inuicem in dilectione, satis agentes seruare unitatem spiritus in coniunctione pacis ; quoniam nec habere pacem cum Deo poterit, qui cum fratribus pacem per zeli discordiam non habuerit. Quam igitur sibi pacem promittunt inimici fratrum? Que sacrificia celebrare se credunt sacerdotes, caritatis Dei qui non sunt ueste induti? Pacem nobis Christus dedit: Pacem, inquit, meam do uobis, pacem relinquo uobis ; concordes atque unanimes esse precepit; dilectionis et caritatis federa incorrupta atque inuiolata mandauit. Et  ideo uestram salutem cupientes, monemus, et apostolica benignitate iubemus, uos omnes sancte Ecclesie uniri, uestroque patriarche, Photio uidelicet, quem pro Ecclesie Dei pace et unitate recepimus, adherere communicareque studete. Nam si hec nostra apostolica monita, tantis supradictis testimoniis diuinis firmata, audire contempseritis, in uestra pertinacia manere uolentes, scitote quia missis nostris precipimus tandiu uos omni ecclesiastica communione priuare, quandiu ad unitatem corporis Christi et ad uestrum contempseritis redire pontificem. Nec aliquis uestrum hanc habeat in redeundo excusationem, pro scripturis de hac causa compositis, quia diuina potestate, quam accepit Ecclesia Christi, cuncta soluuntur uincula, quando per pastoralem  auctoritatem que fuerant ligata soluuntur; quoniam, sicut dicit sanctus papa Gelasius, nullum est uinculum insolubile nisi circa eos qui in errore persistunt. Data mense Augusto, indict. XII, die XuI.

Missa per Petrum presbyterum.



CCXLu. AD CLERICOS CONSTANTINOPOLITANOS [a 1Kb] .  Eiusdem ac precedens argumenti.

Reuerendissimis et sanctissimis omnibus episcopis, confratribus Ecclesie Constantinopolitane sedem respicientibus, seu tribus aliis principalibus ecclesiis Hierosolymitane.

Quorumdam sane uestrum, fratres karissimi, scripta suscipientes, unanimitatem atque consensum  in parte Photii in eis plene reperimus, indeque obnixe optantes, ut quod particulariter hactenus, hoc canonice semper et generaliter, atque secundum ea que sunt Christi Iesu, et non que uestra, pia animi deuotione, id ipsum, ut non sit in uobis schisma, sapiatis querere, pulsare et inuenire; nos autem moderatione sedis apostolice, sicut diuisa contentione atque dolemus scissa errore, ita gaudemus in uinculo pacis ac caritatis compagine soliditatis fraternitatem uestram sine intermissione inuiolate persistere, iuxta Apostolum , idem sapite, et Deus pacis erit uobiscum. Quod uero sollicita intentione uestra petit dilectio, uti auctoritate beati apostoli principis apostolorum Petri, uobis Photium patriarcham in regia urbe Constinopolitana fore  consentiamus, illud animo luce clarius retinetis, quod in Euangelio primo pastori Dominus ait: Ego pro te rogaui, Petre, ut non deficiat fides tua; et tu aliquando conuersus confirma fratres tuos . His hortationibus succensi, imo potius corroborati, in quantum sine graui offensione ualemus auxilium ferre, tam cunctis Domini sacerdotibus quam uniuerso in orbe terrarum Christiano populo, nunquam desinimus, sequentes predecessorum exempla, de quibus sancte memorie Adriani pape in Tarasii nuperrime regie urbis patriarche confirmatione , hec interim ponimus uerba; inter reliqua inquit: Ipse enim Tarasius regie urbis patriarcha misit nobis synodicam, priscam adimplens consuetudinem,  quam suscipientes et liquidius indagantes, et tam de fassione recte fidei eius quam dogmatum sanctarum sex synodorum et uenerandarum imaginum ouantes, nimis iterum conturbati ac contristati sumus quia ex laicorum ordine, et imperialibus obsequiis deputatus, repente in patriarchatus culmen electus est, et apocaligus [in epist. Adriani, a caliga militari] contra sanctorum canonum censuram factus est patriarcha.  Et quod dicere pudet, et graue tacere est, qui regendi adhuc et docendi sunt doctores nec erubescunt uideri nec metuunt, ducatumque animarum impudenter assumunt, quibus uia omnis ignota doctoris est, quo [forte, qui quo, HARD] uel ipsi gradiantur ignari sunt. Quod quam prauum quamue sit temerarium, seculari ordine et disciplina monstratur: nam dum dux exercitus non nisi labore et sollicitudine expertus eligitur, quales animarum duces esse possunt qui in episcopatus culmen immatura cupiunt festinatione conscendere? Huius saltem rei comparatione considerent et aggredi repente inexpertos labores abstineant, quippe qui non didicerint quod doceant. Unde canonica instituit censura nequaquam ex laico ad sacerdotium repente transire.  Et nisi per eius fidelem concursum pro sanctarum imaginum erectione eius consecrationi assensum omnimodo tribuere nequiuimus. Porro et nos ac uos, fratres karissimi, lege constringimur ut si deinceps apud cunctam ecclesiam que in uobis est a paternis regulis per similem preuaricationem nunquam spondeatis delinquere, id est, ne neophytum repente ad honorem ascendere [b 1Kb] . Et si parochiam Bulgare gentis, que Deo auctore beati Petri apostoli intercessione, atque decessorum nostrorum labore, ad Christum conuersa est, subducta quam ibi fecistis illicitam ordinatione, reddideritis; et abiectos quosque fratres ac discordantes uestro labore [f. deest reconciliaueritis] studio cum predicto Photio quem patriarcham in regia urbe desideratis habere, aliisque  piis operibus offensionem quam coram Deo et sanctis canonibus contraxistis in hac parte, recompensaueritis. uenerabilem fratrem Photium coram synodo misericordiam querendo, et patriarchatus honore fungi uolumus, et nostre communionis, imo et beatorum apostolorum seu omnis Ecclesie fore, Domini miseratione, participem. Hoc exemplo roborati maxime quo egregius predecessor noster Innocentius sanctissimus papa Photinum restaurare dignatur, dicens : ueniam nunc ad maximum quasi quoddam thema, Photinum; et inter alia: Quia res ad salutem rediit uenie, hunc in tantum uobis annitentibus, post condemnationem more apostolico subrogamus, tantisque uestris assertionibus, uobisque tam bonis, tam caris non dare consensum,  omnibus duris rebus durius arbitramur. Pro uestra ergo approbatione, fratres karissimi, et sententia ac postulatione episcopum Photinum habetote. Licitum est ita constituere ut deprecamini; et nostram in melius conuersam sententiam, labore uel testimonio uestro, compotes uoti suscipite. Sollicitos enim uos pro salute libenter admitto; cui manum porrigitis, uobiscum porrigo; cui porrigo, mecum porrigite.  Hec enim est ad Corinthios apostolica declarata benignitas, ut in uno spiritu ductam ac reductam sententiam boni semper indifferenter sequantur. Data mense Augusto, indictione duodecima.

Missa per Petrum presbyterum.



CCXLuI. AD PAULUM ET EUGENIUM EPISCOPOS.  Constituit eos una cum Petro presbytero legatos, ut, sicut illos monuerat, pacem in Ecclesia Constantinopolitana conficiant.

Reuerendissimis PAULO Anconitano EUGENIOQUE Ostiensi episcopis.

Quamuis contra nostram egeritis uoluntatem, et Constantinopolim uenientes, inquisita causa Ecclesie pacis et unitatis, Romam reuerti nobisque omnia  sub certa relatione debebatis referre. Et quia primam legationem uobis commissam idonee non peregistis, secundam uobis ideo committere non debebamus; tamen apostolice miserationis benignitate utentes, et in hac secunda legatione fideliter perficienda uos huic Petro religioso presbytero cardinis nostri, familiarique nostro sociamus, quatenus ea que pro pace et unitate Ecclesie Dei agenda sunt, secundum apostolicos nostre auctoritatis apices, et secundum [a 1Kb] commonitorii nostri tenorem capitulatim descriptum, sagaci ualde intuitu simul agatis et ita definiatis ut gratiam nostram, quam prius inobedienter agendo exasperastis, nunc fideliori deuotione operando, placabilem habere possitis. Data mense Augusto, indictione duodecima.



CCXLuII. AD PAULUM ET EUGENIUM EPISCOPOS, SIMILITER AD PETRUM PRESBYTERUM. 





Mansi monitum in sequentem epistolam.

Romana synodus, auctoritate Ioannis pape congregat, Petrum aliosque adiunctos ei legatos ea facultate duntaxat instruxit atque communiuit, ut Photium a censuris ecclesiasticis absoluerent et sedi Constantinopolitane restituerent: non ad ueram et germanam synodum octauam, sub Adriano pontifice habitam, reprobandam: et particulam illam, Filioque, e symbolo penitus tollendam, multa auctoritate iidem muniti fuerant. Hec cum pateant ex epistola Ioannis ad Basilium imperatorem scripta , qua se in Photio sedi sue restituendo, non concilii dissipatione uel abrogatione, sed tantum dispensatione uti significat; secundo ex epistolis 250  et 251 , quibus indicat se reprobare omnia que preter restitutionem Photii acta sunt. Tertio ex ipso commonitorio per Photium corrupto et falsato, in quo episcopi subscribentes profitentur omnes se commonitorio pro Photii restitutione subscribere. Nos uero et germano commonitorio cuius 203, 250  aliisque pluribus Ioannis pape epistolis mentio fit, destitui, commonitorium illud quod a Pothio corruptum, et in Photiane pseudo octaue synodi actione 3 lectum fuit, inserendum esse putauimus; tum ut inde acta huius concilii confirmentur; tum ut que auctoritate legatorum in  pseudo octaua Photiana synodo Constantinopoli gesta dicuntur, falsitatis et imposture manifeste redarguantur. Commonitorium autem Grece scriptum et a Metio Latine redditum sic se habet:



[EPISTOLA.]

IOANNES episcopus, seruus seruorum Dei; commonitorium fratribus PAULO et EUGENIO episcopis, similiter et PETRO presbytero cardinali, nostris Constantinopoli legatis.

Cum primum, diuina fauente gratia et intercessionibus sanctorum apostolorum, Constantinopolim ingressi fueritis, illuc diuertite quo precipiet imperator; et antequam imperatorem uisitaueritis, nulli alii apostolicas litteras tradere uelitis. Cum coram imperatore fueritis, litteras illi tradetis huiusmodi uerbis illum alloquentes: Salutat uestrum ex Deo regnum spiritalis uester pater dominus Ioannes apostolicus  papa, tuam ex Deo potentiam suis orationibus singulis diebus sancto Deo commendans, ut ille qui uobis hoc dedit desiderium propter ecclesiasticam pacem, tribuat uobis gratiam suam, et consoletur uos sua felici protectione, et perficiat in bonis desideria uestra. Si rogauerit imperator, antequam litteras legat siue capitula responsionis nostre, huiusmodi uerbis illis respondete: Si iubet imperium uestrum, uideat epistolas. Et si dixerit: Quid continent epistole? illi respondete: Salutationes continent, et omnino recte perficiunt. Postridie salutaturi Photium sanctissimum accedite, et epistolam illi tradite, salutantes illum decenter talibus uerbis: Salutat te dominus noster Ioannes apostolicus papa, et uult habere te fratrem et comministrum, sicut  scripsit imperator, ut propter pacem Ecclesie reciperemus sanctissimum patriarcham Photium fratrem et comministrum nostrum, exaudiremus preces uestras, et preciperemus ut coram nobis ueniat ad synodum: et ut recipiat ipsum uniuersa Ecclesia: iuxta tenorem litterarum nostrarum, illum recipite ut comministrum nostrum, atque ut Ecclesie Romane gratiam habeat, surgentes, illi dicite: Mandat dominus noster sanctissimus papa ut omnes qui in diuersis locis extra terminos exstiterunt, siue episcopi, siue presbyteri, siue quiuis alii fuerint, et noluerint hucusque uobis communicare, uestro opere et labore uniantur Ecclesie Dei, et fiant unum uobiscum. Qui si uenerint, recipite illos, ut pater recipit filios, eosque monebit sepius, ut propter pacem  Dei Ecclesie idem sentiant cum apostolico, ut unius sint cum ipso uoluntatis: recipientes uidelicet Photium sanctissimum patriarcham et cum illo una communicantes. Si autem uenerint quicunque antea fuerant ordinati, recipiant sedes suas; qui uero deinde fuerant ordinati, accipiant ab episcopis ipsis uictum et uestitum necessarium.

[b 1Kb] Presidentibus uobis in synodo una cum predicto sanctissimo patriarcha et legatis Orientalibus, una  cum reliquis archiepiscopis et metropolitis, et omnibus sacerdotibus Constantinopolitane Ecclesie, primum legantur littere ad imperatorem misse, et interrogetur synodus si illas recipit, et si obseruat testimonia que continent littere ipse. Quibus annuentibus, hec dicite: Dominus noster sanctissimus papa, omnium Ecclesiarum curam gerens, salutem etiam uestram et unionem et pacem procurans, misit nos seruos suos ut dispersos congregemus et dissidentes conciliemus, et Ecclesie misericordie manum porrigamus, lapsos erigamus, ut omnes uno ore glorificemus Patrem cum Filio et Spiritu sancto.

Sequentes canones nostrorum Patrum dicimus, ut post obitum Photii sanctissimi patriarche nullus a  ciuili dignitate Constantinopolitanam sedem ascendat, quemadmodum etiam littere nostre testantur.

uolumus etiam ut coram synodo predictum Photium sanctissimum patriarcham oretis ut neque pallium in Bulgariam mittat, neque ordinet quemquam in ipsa prouincia. Si enim hec fecerit, iuxta sacros canones illum arguemus.

[a 1Kb] uolumus preterea ut coram uniuersa synodo promulgetur, quod synodus habita aduersus predictum patriarcham Photium tempore Adriani sanctissimi pape tum Rome tum Constantinopoli, ex nunc habeatur nulla et irrita, et non annumeretur cum alia sancta synodo.

[b 1Kb] Aduertite ut iuxta mandatum nostrum ita ambuletis, neque muneribus uos corrumpi sinatis, neque  adulationibus, neque minis et terroribus declinetis siue ad dexteram siue ad sinistram, sed regiam uiam incedite, tanquam habentes locum et potestatem nostram, quam uobis propter Ecclesie pacem sumus impertiti, ut uestro labore et diligentia digne gratiam nostram, et apostolice sedis obtineatis, et nostre communionis sitis heredes.


Subscriptiones episcoporum qui interfuerunt Romane synodo, ex qua prodiit commonitorium et littere Petro legato date.

    Zacarias episcopus Ecclesie Anagnine et bibliothecarius apostolice sedis in hoc commonitorio pro receptione Photii sanctissimi patriarche propria manu subscripsi.
    Martinus episcopus Ecclesie Narniensis in hoc  commonitorio apostolice sedis pro restitutione Photii sanctissimi patriarche propria manu subscripsi: sic et aliqui sequentes:
    Dominicus episcopus Triuenti.
    Florius episcopus Maturensis.
    Gaudericus episcopus uelitrensis.
    Stephanus episcopus Ferentinas.
    Leo episcopus Gabiensis [Sabiniensis].
    Petrus episcopus Forosemproniensis.
    Leo episcopus Tarracinensis.
    Walpertus episcopus Portuensis.
     Simeon episcopus Fundensis.
    Ioannes episcopus Siminorum.
    Benedictus episcopus . . . . .
    Gregorius episcopus Silue Candide.
    Bonifacius episcopus Bleranorum.
    Theodorus episcopus Gallesiensis.
    Stephanus episcopus Nepesinus.

Presbyteri cardinales.
    Germanus presbyter tituli sanctorum Ioannis et Pauli.
    Petrus presbyter tituli sancti Chrysogoni.
    Benedictus presbyter tituli sancti Balbine.
    Adrianus presbyter tituli sancti Laurentii.
    Ioannes presbyter tituli sancte Cecilie.

Diaconi cardinales.
     Paulus diaconus subscripsi.
    Leo diaconus subscripsi.







ADNOTATIO SEuERINI BINII.

Audisti, lector, additamentum Photii de abrogatione concilii ecumenici uIII sub Adriano pontifice celebrati, iam superius apertissime redargutum falsitatis, ex recitatis Ioannis pape uIII epistolis. Sed detegitur in eodem commonitorio eadem etiam impostura ex ipsa subscriptione episcoporum, qua  profitentur omnes se commonitorio pro Photii restitutione subscribere. Quod si ex synodi sententia definita fuisset damnatio ecumenice synodi uIII eademque commissa legatis in dato illis commonitorio, credibile utique est magis eam suis subscriptionibus expressurus fuisse quam Photii restitutionem.



CCXLuIII. AD PHOTIUM PATRIARCHAM CONSTANTINOPOLITANUM.  Photium patriarcham Constantinopolitanum constituit, dummodo in synodo ueniam postulet; decernit ne deinceps ullus e laicis in eadem Ecclesia statim episcopus ordinetur: iubet Bulgaricam diecesim Ecclesie Romane restitui.



[EPISTOLA.]

PHOTIO patriarche Constantinopolitano.

[c 1Kb] Experientia tue prudentie litteris pontificio nostro delatis satis ubertim comperta, altitonantem Dominum, piissimas ei grates agentes, laudauimus, qui postulatus dat omnibus sapientiam, et in domo faciens unanimes habitare, saluat omnes in se sperantes, et protegit se in ueritate querentes; qui neque probos, reos, neque facit pios, tyrannos: tamen iuste iudicans, beatis quibuslibet eterna premia, et infelicibus, reseruato interim penitudinis tempore,  nisi resipuerint, eterna confert supplicia. Predictis quoque litteris preconia nostra legentes, affectum tuum cognouimus, et quam sis nunc erga nos deuotus, satis euidenter reperimus: uerum in quo nobis nostra merita non suffragantur, Deo dimittimus; et in quo nos humanis laudibus quicunque mortalium eleuare conantur, fragilitatem nature nostre cum summa formidine, eodem Deo pre oculis habito, contemplamur. Scimus enim, ipso dicente, quia qui se exaltat humiliabitur, et qui se humiliat exaltabitur .

 Quod dicitur autem, sanctam Constantinopolitanam Ecclesiam in te conuenire, teque priuatam sedem recipere, missos uero nostros tecum minime consecrare, de adunatione omnium Deo gratias agimus; sed missis nostris ideo de hoc mandatum non dedimus, quia nil certitudinis, qualiter ipsa sedes haberet, antea comprobauimus. Nunc uero, sicut de pace et adunatione ipsius Ecclesie ualde gaudemus, ita et de dissensione nolentium acquiescere contristamur, quia Salomone [leg. Samuele] testante, quasi peccatum hariolandi est repugnare, et sicut genus idololatrie nolle acquiescere .

[a 1Kb] uerum super receptione priuate sedis nos debuimus ante consuli. Tamen quia, obeunte fratre et cepiscopo nostro Ignatio te Constantinopolitano  throno presidere audiuimus, tantum ut pax augeatur et iurgia cessent, multimodas Deo gratias agimus. Tu autem omnium mentes demulcens, omnes patulis ulnis amplectere, omnes dispersos congregare non desinas, omnes colligere sollicite stude, quia sicut sanctus papa Leo Magnus scribit, sedis apostolice, inquiens, moderatio hanc temperantiam seruat, ut seuerius agat cum obduratis et ueniam cupiat prestare correctis.

Et cum non sit reprehensibilis erga correctum quantacunque miseratio, satisfaciens coram synodo misericordiam [b 1Kb] secundum consuetudinem postulaueris, ac si euidenti correctione utaris, et peritie non obliuiscens, nullius damna moliaris, quin potius exsilia eorum qui tibi non uelle consentire dicuntur,  studiose dissolueris, eosque suis ecclesiis et honoribus restitueris: et si, quia spiritalis filius noster Basilius Christianissimus imperator apud nos pro te multis precibus interuenit, omnes uno uoto, uno consensu et una concordia in tua restitutione conuenerint, ueniam pro pace sancte Constantinopolitane Ecclesie tibi concedimus, communionem quoque et gradum, coram synodo misericordiam querendo [c 1Kb] , nichilominus reddimus, et ut sancte Constantinopolitane Ecclesie digne preesse debeas, consentimus, ita tamen ut deinceps de laicis in eadem Ecclesia episcopus contra sanctorum Patrum statuta nullatenus ordinetur, et omnis illa mala consuetudo abinde penitus amputetur, iuxta capitulum quod super hac re in uenerabili synodo, tempore scilicet decessoris  nostri Adriani iunioris pape Constantinopoli habita, est congruentissime promulgatum.

Reliqua uero que littere tue a nobis fore censenda uel finienda exspectant, dato commonitorio nostris legatis, Petro uenerabili presbytero cardinali nostro, deliciosisque consiliariis nostris, quedam scriptis, quedam autem uerbis iniunximus, qui iuxta censuram nostri apostolatus instructi de omnibus, cuncta, Deo pre oculis habito, contemplantes, et admittenda  ubi fas est admittere studeant, et corrigenda sub equitatis libramine corrigant.

Preterea sicut uestra pars suum uelle conatur uires accipere, ita et diecesim nostram Bulgariam [d 1Kb] , quam apostolice recordationis sanctissimique domini pape Nicolai certamine sedes apostolica recepit, ac Adriani eque beatissimi presulis tempore possederat, summa nobis celeritate restitui uolumus, et de cetero omnem ordinationem ecclesiasticam ab Ecclesie Constantinopolitane presulibus in eadem diecesi Bulgarica auctoritate apostolica amputamus; ipsos autem ordinatos ibidem episcopos, et omnes alios inferioris ordinis clericos, ut inde se subtrahant et ab inuasione Bulgarice nostre diecesis se omnino compescant, decertare procures. Quibus si tu aut  pallium dederis, aut quamcunque illic ordinationem feceris, uel donec nobis obediant, cum eis communicaueris, pari excommunicatione cum eis tenebris annexus.





ADNOTATIO SEu. BINII De adulteratione epistole precedentis a Photio perpetrata.

Hec est altera epistola quam a pontifice Ioanne uIII acceptam Photius a se Grece translatam, et ad perfidiam suam occultandam addendo, mutilando, subtrahendo et expungendo in pseudosynodo sua octaua legi ac promulgari fecit.

Porro ille sciens quanta inesset in apostolicis litteris auctoritas, lecturus cum esset eas in synodo ad persuadenda que uellet, addidit et abstulit pro arbitrio que sibi sunt uisa. Quenam autem ista fuerint, ex recitatione ipsius epistole ex secunda  eiusdem actione deprompte, Latinatique ab eodem Metio reddite, satis intelliges sic enim se habet.

IOANNES episcopus, seruus seruorum Dei, Photio sanctissimo fratri et comministro patriarche Constantinopolitane Ecclesie.

Sapientiam et prudentiam fraternitatis tue in litteris cum perspexerimus, instar tonitrui celitus missi ex Deo resonantem et omnes terminos terre suo strepitu replentem [e 1Kb] , pias Deo gratias et excelsas laudes retulimus, qui omnibus petentibus iuxta eorum petitionem largitur sapientiam, et qui habitat in concordie domo, et fouet et protegit omnes qui ueritate spem suam in ipsum collocant: quia quique nec malos in finem reiicit, neque bonos ut in tyrannidem aliquam incidant, supra eorum uires permittit, sed potius iustitie equalitate ac iudiciorum equilibrio omnes res humanas dirigit et feliciter ducit. Et  beatus ille qui alacri animo presenti tempore per penitentiam lapsos erigit, in celis enim iste thesauros sibi thesaurizat; hic etenim in hac felicitate permanens, fruetur sempiternis futuris bonis, cum reuelabitur futura gloria. Tuas itaque predictas humanissimas litteras cum accepissemus, et laudes nimias quibus nos exornas et qua animi alacritate erga nos te habes, agnouimus quomodo pie et sane te geris, licet laudes quas nobis tribuis longe a nobis absint: cum enim mortalem et mutabilem naturam nacti simus, non sunt laudes satis tute, et magno timore afficimur illius uidelicet qui omnia uidet et  omnia prospicit, tum occulta tum aperta, ne aliquo pacto aliter ab hominibus nos habiti, aliter in conspectu Dei reperiamur, et pro laudibus et optata gloria perpetuum dedecus lucremur. Sed hec permittamus interea Deo, qui nouit omnia, et quem nichil nostrum latet. Nouimus enim ipsum dicere: Qui se exaltat, humiliabitur .

Scripsisti nobis quod sanctissima Dei Constantinopolitana Ecclesia in te recipiendo concors et unanimis facta est [a 1Kb] , et quod sedem recepisti que tua erat et qua fueras orbatus: his de rebus, de Ecclesia uidelicet et de tua restitutione, qua es ad propriam sedem restitutus, Deo ex corde et pro uirili gratias agimus. Habebant etiam littere pietatis tue quod nostri legati noluerunt quam primum tibi comministrare. Et hoc factum dicimus quia nondum illis permiseramus ut ea facerent que preceperamus. Si enim mandatum nostrum habuissent, nulla ipsis fuisset dubitatio, nec alicuius mestitie causam pietati tue prebuissent. Nec nos satis certi eramus de  fraternitate tua, quod ad tuam sedem te Deus restituisset, et iam ipsam obtinuisses: si enim hoc resciuissemus, misissemus procul dubio, ut par erat, gratulaturi tibi pro tue sedis receptione [b 1Kb] . Ne igitur interea iniquo feras animo; quod enim antea defuit, iam ex superabundantia completum est.

Didicimus preterea quod sunt inter uos nonnulli schismatici qui non quiescunt, sed in uanum laborant, et certantem diabolicum certant, iuxta prophetam dicentem: Diuisi sunt contriti, ut euellant et euertant ad se nonnullos simpliciores. Et quemadmodum gauisi sumus pro tua restitutione, quam Deus operatus est, et unione facta Ecclesie, ita tristati sumus pro schismaticorum illorum interitu.

[c 1Kb] Tu uero qui prestas sapientia et prudentia et gratia a Deo tibi largita , omnes tibi deuincere humanitate  contendas eos qui a te procul sunt segregati et dispersi, misericordie uiscera illis aperiendo, et benignitate illos complectendo, simul congregare ne graueris: ut, quemadmodum sanctissimus papa Leo Magnus scribit, eos qui querunt humiliari in conspectu Dei et unionem uobiscum querere, suscipiamus. Sicut econtra aduersus eos qui duro sunt corde, fortitudine et constantia et patientia illos uincamus, duritie etiam cordis illorum obsistamus. Similiter illis qui penitentiam querunt, que lapsos subleuat, manus adiutrices prebeamus. Non enim est desperatio penitentibus, et petentibus misericordiam non est confusio.

Quapropter fraternitatem tuam rogamus ut Christi mores imitando, precipue uero eius humilitatem quam sustinuit pro salute generis nostri, non te pigeat in synodo predicare Dei erga te misericordiam et auxilium [d 1Kb] , nec non sanctissime Romanorum Ecclesie protectionem et tutelam, et laborem,  quem pro tua dilectione sustinuit, ut hoc pacto edifices omnes pro communione nostra et animorum nostrorum concordia. Quandoquidem quecunque ab illa petiisti, obtinuisti etiam. Et sicut illi mos  est ut omnibus qui iniuste patiuntur opem ferat, ita eius auxilio tu non caruisti, sed diuina ope et huius sancte sedis labore et studio ad sedem tuam es restitutus.

Quapropter rationi congruum duco ut huius consueti auxilii, necnon benignitatis, quam ipsis operibus singulis diebus experiris, de illa in omnem terram sonum emittere non obliuiscaris, sed etiam ipsam sequere, et instar illius nulli damnum inferas, nec aliquem a uisceribus misericordie tue repellas. Si qui usque adhuc unionem cum tua pietate amplecti noluerunt, neque tecum conuenire, ne desistas, sed potius laborem et certamen sustine, cum docendo, tum etiam sermocinando, et longanimi admonitione, nec non alacri et beneuolo uultu ut iuxta Apostolum, uel omnes uel plerosque lucrari studeas, et tibi conciliare, ac per te ipsi Deo accedentes, illos ad te, et per te ad Deum suscipere dignare. Sacerdotales etiam honores et eorum ecclesias, illis restitue.

 Et quemadmodum spiritalis filius noster imperator Basilius pro te nos eius petitioni rationabili et iuste et Deo grate obsequentes, fecimus cum tua pietate, quod imperator petierat, eodem pacto te rogamus ut tu etiam obliuiscaris malorum que aduersus te commiserunt, qui a te fuerant abalienati [e 1Kb] . Qui si reuertantur ex corde, tua pietas honore insignita apertis ulnis illos recipere dignetur, ut omnes feliciter consentientes ad conuersionem et restitutionem tue sedis commune gaudium et diem festum et letitie peragamus.

Hoc etiam rogamus fraternitatem tuam ut nobiscum decernas ut in posterum nullus secularis ex tempore ad pontificalem sedem assumatur, sed secundum gradum et ordinem procedens, et proprium unusquisque in suo gradu progressum uirtutis ostendens, ita pontificalis sedis gradum obtineat. Qui enim aliter ascendit, ecclesiasticis nostris canonibus contraria facit. Et uolumus morem hunc, qui non est  probandus, ab initio in uestra Ecclesia inuentum, in posterum irritum abolere [f 1Kb] . Hoc autem dicimus iuxta canonem editum in synodo tempore Adriani sanctissimi pape et Tarasii beate memorie patriarche Constantinopolitani.

[g 1Kb] Synodum uero contra pietatem tuam ibidem habitam irritauimus et annullauimus, imo et abiicimus, tum propter alia, tum etiam quod beatus papa Adrianus predecessor noster illi non subscripsit. Reliqua uero omnia de ecclesiasticis rebus que tua epistola nobis insinuauit, scribere omittimus, quoniam de illis in commonitorio scripsimus, cui etiam subscripsimus omnes pro tua restitutione, et illud Petro religiosissimo presbytero cardinali et legato nostro dedimus quem misimus, [f. ut una, HARD.] et una cum Eugenio et Paulo religiosissimis episcopis legatis nostris Dei timorem pre oculis habentes, et suam conscientiam immaculatam conseruantes, omnino uobiscum faciant que uestre  Ecclesie conferre nouerint, Deus te conseruet usque ad finem, dilecte frater, reuerendissime et comminister noster.

Ecce tu iam uidisti, et conferens utraque exemplaria  cognouisti, lector, quo tandem progressa impostoris audacia, et ausa sit falsarii animosa procacitas, ut tribus uersibus istis ad epistolam Ioannis ultimo loco additis, tantam molem illam ecumenicam, inquam, octauam synodum, quam Occidens et Oriens, pontifex et imperator una cum episcopis et magistratibus tanto labore sunt conati erigere et stabilire, quantum in ipso fuerit, Photius mendaci stylo sit demolitus. Ut plane iterum repetende, quin et alie innumere sint agende Deo gratie, quod ad tam immane periculum euitandum, et immensum scandalum anteuertendum, uoluerit diuina prouidentia remanere integra exemplaria Ioannis epistolarum, unicum remedium ad falsitatem hominis perditissimi arguendam et imposturam aperiendam. Quo nomine pariter, ut uidimus, et ipse de quo egimus, pontifex Nicolaus summas gratias Deo rependit, quod ad conuincendas falsitates eiusdem Photii in suis litteris impudenter admistas, earum exemplaria Rome seruauerit, sic dicens in epistola ad Michelem imperatorem:  uerumtamen nos quomodocunque falsitati uel deprauationi eadem sit epistola submissa, grates innumeras agimus Deo, cuius inspiratione et fidelia illius exemplaria penes nos retinuimus, et cuius permissu qui hec uel authenticam ipsam scripsere, superesse noscuntur; hec ipse. Sed nos dupliciter Deo gratias rependere obligamur, et quod Ioannes, sicut et Nicolaus, missarum a se litterarum exscripserit et retinuerit exemplaria, et quod eadem cum codice, quem regestum uocant, sint in hanc diem in uaticana bibliotheca integra post tot naufragia Romane Ecclesie conseruata; ut quod earum translatio facta per Photium fraudulenter posset argui falsitatis, cum in multis aliis, tum in iis que operatus est ad demoliendam funditus ecumenicam octauam synodum, tam quod citationem eiusdem synodi octaue sub Adriano habite, que conuincitur eam recipere et comprobare Ioannem, omnino erasit atque penitus aboleuit; quam etiam quod disertis uerbis  addiderit, ab eodem Ioanne pontifice iam illam prorsus damnatam, irritam, ut ait, ac nullam redditam esse.

In hoc ipsum enim totus incubuit homo profanus, ut aduersum se collectam ecumenicam synodum, in qua cubitalibus litteris, ut ita dixerim, eius scelera multipliciter nota essent, abolendam exstinguendamque penitus, ut nec nominaretur amplius, laboraret. Sed ex quod sciretur testificatione historicorum Grecorum, tum Latinorum, octaua synodus ecumenica celebrata esse Constantinopoli: ipse eodem in loco haberi, eodemque quoque nomine appellari uoluit suam pseudosynodum, quam supponeret pro legitima octaua ecumenica habita per Adrianum, usus ad decipiendos omnes recitatis superius ad ipsum scriptis, sed ab ipso falsatis litteris Ioannis pape, ex quibus pariter detegas alias eiusdem nebulonis uersutissimi imposturas. Quamuis enim idem Ioannes pontifex, tum in ipsa epistola ad Photium  scripta, tum in recitata superius ad imperatorem citando dictam ecumenicam synodum, ut dictum est, eam uisus est comprobasse; et nichilominus in additamentis Photii idem ipse eius damnator asseritur: non ista ipsi fatis sunt uisa, sed et ab illo falsatum est commonitorium ab eodem pontifice datum Petro legato.



CCXLIX. AD LANDULFUM ET LANDONEM.  Scribit Traiectum se iturum, et que paci eorum conducant, curaturum; ibique cum de aliis, tum de Landulfo Capuane Ecclesie episcopo electo acturum.

Dilectis uiris LANDONI filio Landonis, et fratribus  eius, seu LANDULFO filio Landenulfi, eiusque germanis.

Receptis atque perlectis litteris uestris, quas nostro pontificio direxistis, quanta pace et concordia uos post obitum Landulfi bone memorie Capuani episcopi, cum Pandenulfo coniunxissetis, et iusiurandum fraterno ac indiuisibili federe inter uos habito firmassetis, luce clarius nouimus: sed suadente humani generis inimico, et zizaniorum inter uos semina diffundente, omnem concordiam et unanimitatem que inter uos diuino respectu exstiterat uidemus corruptam atque confusam. Pro quo uidelicet tante inimicitie malo uobis iam litteris nostris per Dominicum uenerabilem episcopum nostrum ad uos delatis, innotescentes, mandauimus quoniam Deo  propitio pro uestrum omnium salute ac pace uolumus Kalendis Octobribus Traiectum uenire, ibique uobiscum et cum Guaiferio glorioso principe, atque cum Capuanis ceterisque uestratibus loqui, et ordinare primum ea que nobis et uobis sunt necessaria uestreque paci et utilitati proficua, quatenus, totius discordie scandalo de medio uestri ablato, et recepta Dei pace, que superat omnem sensum , in fraterna dilectione et in pristina deuotione omnes concordes et unanimes manere ualeatis; et tunc siue de Landulfo uenerabili presbytero, quem omnium Dei sacerdotum et iudicum, seu totius Capuane plebis uoto parique consensu electum habetis, siue de aliis necessariis causis, uestram secundum sacros canones adimplebimus uoluntatem; et idcirco  graue non uideatur nobilitati uestre nostrum, ut dictum est, specialem prestolari aduentum.



CCL. AD GUAIFERIUM PRINCIPEM SALERNITANUM.  Eadem que in superiori: preterea arguit quod contra Capuanos arma sumpserit; rogat ut mancosos sibi ab Amalfitanis restitui curet.

Dilecto filio GUAIFERIO glorioso principi.

Sicut nobis litteris uestris mandastis, quod deuotam circa nos amicitiam et sinceram conseruetis dilectionem, hoc multis iam euidentibus documentis luce clarius agnoscimus et tenemus; unde et noster apostolicus animus circa nobilitatem uestram, utpote circa carissimum filium, benignus existit, cupiens  honorem et gloriam uestram semper immutilatam conspicere et audire. De electo autem Landulfo, uidelicet uenerabili presbytero Capuane Ecclesie, pro quo iam toties nostro pontificio suggessistis, non aliquo male uoluntatis affectu uos nunc usque audire pretermisimus, sed sola pacis uere causa et inter proximos augende dilectionis. Nam sicut uobis nunc litteris nostris, per Dominicum episcopum ad uos delatis, mandauimus, cupimus, Deo propitio, pro uestrum omnium salute, concordia et unanimitate Kalendis Octobribus Traiectum uenire, ibique uobiscum et cum Capuanis ceterisque uestratibus loqui, et ordinare primum ea que nobis et uobis sunt necessaria et uestre paci utilitatique proficua;  et tunc siue de prefato electo, siue de aliis necessariis causis, uestram adimplebimus uoluntatem: quia uestro sagaci consilio communique consensu, que pro pace fraterna et pro terre nostre ac uestre defensione, siue Saracenorum perditione, consideranda et perficienda sunt, peragere cupimus. Quapropter, sicut nos uestrum uolumus desiderium et honorem alacri mente implere, ita quoque et uos illa que nostro apostolico culmini sunt decentia, deuota mente debetis peragere; quamuis in hoc reprehensione non modica digni uideamini, quod sumptis armis contra Capuanos, inter assiduas paganorum persecutiones consistentes, persequi et impugnare presumpseritis, antequam eorum culpas nobis ueraciter cognitas fecissetis. Porro de mancosis quos  pro defensione terre S. Petri dedimus te presente Amalfitanis, uolumus ut eosdem mancosos ipsi Amalfitani deferant secum nauigio usque in portum urbis Romane, quoniam salui et securi ibi manebunt; et tunc accepta a nobis prius securitatis sponsione, ipsos nobis mancosos reddere procurent, quatenus nostra recipientibus nobis, nullam pro his de cetero patiantur calumniam.



CCLI. AD LEONEM EPISCOPUM.  Dolet Capue discordias esse excitatas; significat se Traiectum iturum, ibique de Landulfo episcopo electo, cuius confirmationem petierat, acturum.


Reuerendissimo et sanctissimo LEONI episcopo.

Sacerdotalem curam et sollicitudinem, quam pro Ecclesie Dei utilitate populique concordia et pace peragere procul dubio debent Domini sacerdotes, litteris tuis relectis, te luciflue habere cognoscimus; dum Dei proximique dilectione sollicitus, doles Capuanos, nobiles scilicet uiros, fraterno federe per iusiurandum inter eos habito nequiter corrupto ad ueram discordiam et inimicitiam peruenisse, et adhuc in ea improuida mente consistere, atque pro Landulfo uenerabili presbytero, et electo a uobis et omni sacerdotali cetu nobiliumque caterua, cunctoque populo Capuane ciuitatis, pontificio nostro supplicas, quatenus eum non differamus sacre plebi  Capuane antistitem ordinare. Nos autem, pastorali sollicitudine moti, uobiscum similiter condolemus fratres et propinquos pro seculi cupiditate in tantam discordie et inimicitie uoraginem demersos, pro quibus sane, Deo propitio, pacificandis, uolumus Kalendis Octobribus Traiectum uenire, et ibi cum Guaiferio principe, atque uobiscum, et cum Capuanis ceterisque uestratibus loqui, et ordinare primum ea que nobis et uobis sunt necessaria; et tunc de ipso electo uestram secundum sacros canones adimplebimus uoluntatem: et idcirco graue non uideatur dilectioni uestre nostrum, ut dictum est, specialem prestolari aduentum. Unam talem Adelchisi episcopo: et alteram Lupeno episcopo.



CCLII. AD LANDULFUM PRESBYTERUM.  Laudat eum quod ad propinquorum suorum insidias euitandas Capua fuerit egressus, et in discordiis sedandis elaboret; significat Traiectum se iturum ibique de eius electione deliberaturum.


LANDULFO uenerabili presbytero et electo.

Quia discordantium parentum tuorum insidias declinando, et ex urbe Capuana egrediendo, in antiqua sancte ecclesie Capuane sede, nomine uidelicet S. Stephani protomartyris refulgente, nunc habitare te asseris, atque cum uicinis episcopis assidue decertas, ut male diuisos adunare atque discordantes pacificare, Deo fauente, possis, gratum recepimus.  Quia et ante susceptum officium ea que sunt boni pastoris peragis, in quo scilicet ut perseueres hortamur usque ad nostrum specialem aduentum; quoniam, Deo propitio, pro uestrum omnium salute, concordia et pace, Kalendis Octobribus uolumus Traiectum uenire, ibique cum Guaiferio glorioso principe, et cum aliis eximiis parentibus tuis loqui, et ordinare primum ea que nobis et uobis sunt necessaria uestreque paci et utilitati proficua, et tunc prouectionem tuam secundum sacros canones, omnibus pacificatis, peragere.



CCLIII. AD PULCAREM PRAEFECTUM.  Arguit quod nec fedus cum paganis ictum ruperit, nec ditionem sancti Petri, sicut promiserat, defenderit; precipit ut pecuniam pro ea re datam ad se remittat.


Dilecto uiro PULCARI prefecto.

Pro salute anime tue ac pro defensione totius Christianitatis, que, te cum paganis pactum habente, quotidie depredatur atque in diram ducitur captiuitatem, multa tibi et populo tuo, que postulasti, fecimus bona. Insuper decem millia mancosorum argenti dedimus tibi ut terram sancti Petri rupto federe paganorum defenderes; quod tu cum tuis per iusiurandum facere promisisti, sed timore iudicii Dei postposito, neque pactum iniquum disrumpere uoluisti, neque propter iusiurandum littora nostra defendere, sed potius depredari diabolico iam iuri subiectus, permittis, et in anime tue perditionem  consentis oues pretioso Christi cruore acquisitas duci captiuas. Et ideo dignum est ut ipsos mancosos, quos tibi pro defensione terre nostre dedimus, recipiamus. Quapropter uolumus ut eosdem mancosos per tuos fideles Amalfitanos usque in portum urbis Romane nobis nauigio uenientes remandes, quoniam ipsi Amalfitani salui et securi ibi manebunt, et tunc accepta prius a nobis securitatis sponsione, prefatos mancosos nobis reddere procurent, quatenus nostra recipientes, nullam tibi uel populo tuo inferamus calumniam. Nam et dromonibus nostris precepimus ut nullo modo aliquam populo tuo faciant contrarietatem, si tamen nobis ipsos mancosos saluos reddideris.



CCLIu. AD MONACHOS PULTARIENSIS CeNOBII.  Dolet de eorum calamitatibus, et significat se ipsorum causa Bosoni principi atque Hugoni abbati scripsisse ut eos utentur; exemplar etiam testamenti Gerardi fundatoris Ansegiso archiepiscopo et Conrado comiti misisse.


Sancte congregationi summi apostolorum principis Petri cenobii nostri Pultariensis.

Cognoscat pro certo fraternitas uestra nos, relectis litteris uestris, pro tantis aduersitatibus quas ab iniquis quotidie sustinetis hominibus, ualde tristes existere, quoniam sicut de uestra prosperitate gaudemus, ita quoque et de uestra tribulatione tristamur. Unde uolentes sanctam congregationem uestram, utpote Dominicum gregem in ipso apostolorum  principe nobis commissum, saluam et quietam habere, direximus, secundum petitionem uestram, nostras apostolicas litteras Bosoni glorioso principi, et Hugoni nobilissimo abbati, petentes quatenus pro Dei sanctorumque apostolorum principum Petri ac Pauli amore, nostraque dilectione, sue defensionis auxilium uobis impendant, et contra Dei atque omnes uestros aduersarios manum sue potentie extendant, ut quiete ac securiter degentes, debitas Domino laudes persoluere ac pro nobis et omni populo Christiano ualeatis omnipotentem Dominum deprecari, et res sancti nostri monasterii tranquilla mente disponere, regere ac secundum Dominum dispensare possitis. Porro exemplar ipsius testamenti, per quod  Gerardus bone memorie comes, una cum Berta quondam coniuge sua ipsas res principibus apostolorum Petro et Paulo tradidit, bulla nominis nostri munitum, Ansegiso archiepiscopo et Conrado comiti, in cuius comitatu ipse res continentur, per presentem nuntium uestrum direximus. uos itaque uidete si de his omnibus adiuti fueritis, an non, et nobis renuntiate, ut quasi concilio meliori potuerimus, uos libentissime adiuuare curemus. Fraternitatem uestram orantem pro nobis Dominus dignetur conseruare incolumem.



CCLu AD HUGONEM ABBATEM.  Ut monasterium Pultariense tueatur.

 Dilecto filio HUGONI nobilissimo abbati.

Quanta uos dilectione quantoque nostre paternitatis quasi unicum filium dilexerimus affectu, ex quo uestram sublimem cognouimus sagacitatem et gloriam, ipsi abundanter recolitis, quoniam et uestra nos excellentia ueluti patrem spiritalem in omnibus colere et honorare animo tranquillo curauit. Quo uidelicet mutue dilectionis federe illibato confisi, monasterium sancti Petri, quod appellatur Pultariense et Gerardus quondam comes de rebus suis perfecit atque dotauit et sancto Petro tradidit, petimus ut uestra in omnibus tuitione adiuuetur, quia fratres qui nunc in eo consistunt, et sedulas Deo laudes persoluunt, orantes pro salute omnium in  Christo credentium, ab inimicis uicinis perturbantur, omnisque illorum, imo nostra familia crudeliter assidue uexatur et opprimitur; ita sane ut neque arare neque cetera que ad terre culturam pertinent, possit exercere. Quapropter et uestrum auxilium eidem sancto loco impendatis, et contra Dei atque eius aduersarios manum uestre potentie, pro amore Dei et sanctorum apostolorum Petri ac Pauli nostraque dilectione extendatis, quatenus uestro potenti brachio freti, salui in omnibus et securi consistant, ut et in presenti dignas a nobis retributiones et in futuro multiplicem a Domino ualeatis mercedem cum sanctis recipere.



CCLuI. AD HUGONEM ET RADULFUM.  Quod uendoaram uillam sancti Petri Pultariensis nulli concesserit, et Arembertum, qui a Bosone eam accepit, excommunicari iusserit, nisi ab ea abstineat.


HUGONI et RADULPHO dilectis fidelibus nostris.

Cognoscat pro certo fidelitas uestra quia nos ipsam uillam nostram uendoaram, quam dicitis esse inuasam a Bosone comite, quasi nos eam cum illo commutassemus accipientes alteram ab eo, neque beneficiali more, neque alicuius commutationis tenore, neque alio quocunque modo, cum eodem Bosone uel alio quocunque homine, dedimus neque commutauimus. Ideo in fidelitate et seruitio sanctorum apostolorum Petri ac Pauli deuota mente permanentes, ipsam uillam sub nostro iure tenentes, defendite et  cum Domini auxilio gubernate, nec aliqui homini credatis nos aliquando prefatam uillam quolibet modo daturos. Direximus uero, pro nostro adiutorio ac defensionis auxilio, litteras nostras iam dicto Bosoni comiti, ut pro amore Dei, et S. Petri, ac nostro, et suos homines inde remoueat, et ipsam uillam nullatenus inuadere nec inuasam retinere presumat: quin potius suo uos brachio tueatur, et ab omnibus erga uos male agentibus dignetur defendere, si gratiam Dei et principis apostolorum cupit habere. Arembertum autem, uassallum eius, cui ipsam uillam beneficio dederat, omni ecclesiastica communione per Isaac uenerabilem episcopum iussimus esse priuatum, si in eadem uilla ulterius temere intrare aut aliquam ibi contrarietatem facere  presumpserit.



CCLuII. AD BOSONEM COMITEM. Ut Arembertum et quosuis alios a uendoara uilla remoueat, eamque Pultariensibus restituat et monasterium ipsum tueatur.

Dilecto filio BOSONI glorioso principi.

Quanta uos dilectione quantoque nostre paternitatis dilexerimus affectu ex eo quo uestram sublimem cognouerimus gloriam, ipsi abundanter recolitis, quoniam et uestra nos excellentia ueluti patrem spiritalem in omnibus colere et honorare animo tranquillo curauit. Quo uidelicet mutue dilectionis federe confisi, ea que sub iure sanctorum apostolorum  principum Petri ac Pauli per totius Gallie prouincias immobilia loca consistunt, cum hominibus omnibusque sibi pertinentibus, ut uestro potenti brachio defensa manerent rogauimus, uestroque auxilio secura consisterent, quod uos pro amore Dei et S. Petri nostroque honore nobis libenter facere promisistis. Nunc autem, sicut audiuimus, uillam nostram uendoaram absque nostro consensu et uoluntate occupatis, et uni uestro uassallo, nomine Aremberto, in beneficium dedistis, et, si uerum est, non bene, sicut uos decebat, egistis. Ideo rogamus, fili carissime, celsitudinem tuam ut propter amorem Domini et S. Petri, celestis regni clauigeri, ipsam uillam nostris, qui ibidem resident, hominibus sub nostro iure, sicut nos eam ordinauimus, liceat habere  securiter, omnesque uestros uel alienos homines ab eiusdem uille habitatione uel dominatu remoueatis, nec uestris diebus aliquam a quocunque homine contrarietatem patiamur. Simili etiam modo petimus ut monasterium S. Petri, quod appellatur Pultariense, et Gerardus quondam comes de rebus suis perfecit atque dotauit, et sancto Petro tradidit, uestra in omnibus tuitione adiuuetur, quia fratres qui in eo consistunt, et sedulas Deo laudes persoluunt, orantes pro salute omnium in Christo credentium, ab inimicis uicinis perturbantur, omnisque illorum, imo nostra familia crudeliter assidue uexatur et opprimitur, ita sane ut neque arare, neque cetera que ad terre culturam pertinent, possit exercere. Quapropter et uestrum auxilium eidem  sancto loco impendatis et contra Dei atque eius aduersarios manum uestre potentie, pro amore Dei, et sanctorum apostolorum Petri ac Pauli, nostraque dilectione extendatis, quatenus uestro potenti brachio freti, salui in omnibus et securi consistant, ut et in presenti dignas a nobis retributiones et in futuro multiplicem a Domino ualeatis mercedem recipere.



CCLuIII. AD GUAIFERIUM PRINCIPEM SALERNITANUM. Monet ut a molestiis desistat quas Capuanis inferebat; significat se in eius regiones iturum et discordias sedaturum.

Nobilissimo uiro GUAIFERIO glorioso principi.

Relatu quorumdam didicimus quod, suadente humani  generis inimico, qui totius inimicitie et mortis est auctor, cupiatis multiplicia damna et aduersa inferre Capuanis, et propter discordie malum quod seculi quotidie liuore generatur, et inter propinquos atque amicos accrescit, cogitetis generale discrimen prebere, unde scilicet non modica turbatio his uestris in partibus oriatur et longi temporis scandalum maneat. Et dum non desint extranei hostes, cum quibus assidue luctamen habeatis, uultis contrarietatis discrimina prebere propinquis, quos in auxilium uobis opportunum poteratis habere fautores. Nos idcirco, more paterno, uos quasi dilectum filium admonemus, et ex Dei omnipotentis auctoritate beatorumque apostolorum Petri et Pauli potestate prohibemus, ut non habeatis licentiam super  prefatos Capuanos ire neque aliquam illis contrarietatem inferre usque ad nostrum specialem aduentum. Quoniam, Deo auxiliante, cum huius estiui temporis feruor transierit, pro omnium uestrum salute, concordia et unanimitate, has uestras in partes ueniemus, quatenus, nobis presentibus, omnis uis sopiatur omneque scandalum, quod ex uipereo semine inter uos et illos accreuit, de medio uestri auferatur. Nos namque salutem uestram, ne in eternum pereatis, cupimus, et ideo uolumus ut ea que pacis sunt sectemini semper. Nam pro uestro cum uenerimus amore, ipsum quem uultis Capuane plebi, Domino fauente, antistitem ordinabimus, ut uester principalis honor indiminutus permaneat. Quod si forte aliter uos facere cognouerimus,  scitote quia nostre uos non habebimus communionis consortes.



CCLIX. AD PANDENULFUM CASTALDUM.  Significat se Guaiferio scripsisse ut ab inferendo Capuanis damno desisteret.

Nobili uiro PANDENULFO glorioso castaldo.

Relectis industrie tue litteris, quas per talem fidelem hominem tuum nobis mandasti, ea que nostro pontificio supplicare studuisti, apostolica duntaxat benignitate audiuimus, ac, prout ratio exigebat, partim compleuimus. Direximus namque nostri apostolatus litteras Guaiferio, et admonendo increpando atque excommunicando eum non habere licentiam  ex Deo et sanctorum apostolorum Petri ac Pauli nostraque auctoritate permissum uenire contra urbem Capuanam, neque aliquam in omnibus suburbanis et finibus eius contrarietatem inferre, nullasue moliri insidias, usquequo istas in partes, auxiliante Domino, post huius estiui temporis feruorem ueniremus.



CCLX. AD CAROLUM REGEM.  Scribit se litteris eum, ut ad imperium promoueret, ad Urbem aduocasse, Rauennam usque ad eum processisse, sperasseque se auxilium ab eo aduersus Romane Ecclesie hostes recepturum: que spes ita eum frustrata est, ut nunquam hostes magis seuierint: petit ut Ecclesie opem ferat, et dum iter parat, legatos ad se mittat; suosque legatos commendat.


Dilecto ac spiritali filio CAROLO glorioso regi.

Quod bene uestra regalis cognoscit sublimitas, a longo iam tempore uos pro utilitate et exaltatione sancte sedis apostolice matris uestre ad culmen imperii, Deo propitio, uolentes perducere, auctoritatis nostre litteris missis uocauimus, ac postmodum pre magnitudine amoris uestri, relicta nostra Ecclesia inter seuas hostium non solum paganorum, sed etiam malorum Christianorum manus, ad uos Rauennam peruenimus, quod nullus antecessorum nostrorum gloriosissimis progenitoribus uestris aliquando fecisse recolitur, sperantes scilicet omnem honorem pristinumque uigorem sancte Romane Ecclesie per uos ad augmentum perfectum perducere,  atque inimicorum sancte Dei Ecclesie nostrorum ferocem seueritatem omni modo comprimere facileque superare putabamus. Sed quia de his omnibus nichil apud magnitudinem uestram, ut uolebamus, peregimus, reuertentes prioribus peiora reperimus. Nam inimici nostri, maiori audacia eleuati, non solum ea que sancti Petri sunt diripere, sed etiam homines nostros in sua potestate recolligere et retinere non dubitant. Quapropter, fili carissime, pro certo scitote quia nos uestrum honorem et gloriam toto conamine desideramus perficere, et ideo uos ea que utilitati et exaltationi sancte sedis apostolice proficua sunt, pio intuitu menteque deuota debetis peragere. Unde obnixe precamur ut nobis dirigatis Luithbardum uenerabilem episcopum, Manigoldum  filium Adelberti, et Adelbertum protopincernam uestrum, qui, antequam uos has in partes ueniendi iter sumatis, nos et sanctam matrem uestram Romanam Ecclesiam certificent, et ad uestrum honorem et gloriam placabiles et letos efficiant, quatenus Deo auxiliante, uobis uenientibus Romam, unum de pactis, et priuilegia sancte Romane Ecclesie, more parentum uestrorum, renouare et confirmare studeatis: et petimus ut de hoc quod pro honore Dei et sancte Ecclesie, seu uestro uos facere monemus, aliquid inimicis nostris non credatis, neque his qui magis ea que sua sunt quam uestram gloriam querunt, eo quod honor et exaltatio sancte Romane Ecclesie uestra protectio est in omnibus uestraque contra omnes inimicos defensio. Hos autem  missos nostros, Marinum uidelicet uenerabilem episcopum et arcarium sedis nostre, atque Petrum eque episcopum Senogalliensem uobis direximus, quos ut benigne recipiatis rogamus, et ea que uobis uerbotenus dixerint, quasi nobis credere non dubitetis. Data ut supra.



CCLXI. AD EUMDEM.  Dolet se non posse cum eo colloqui. Arnulfum legatum ad eum mittit, petens ne Romanam Ecclesiam ab hostibus ledi patiatur, ideoque eius legatum cum Arnulfo ad se mitti iubet.

Dilecto ac spiritali filio CAROLO glorioso regi.

Audiuimus quod debeatis nunc Alpes transire,  atque cum carissimo fratre uestro communi eloquio frui; unde ualde turbati existimus eo quod secundum commune placitum sperabamus nos uobiscum simul conuenire, et magnum ac proficuum opus exaltationis sancte Romane Ecclesie matris uestre uestrique honoris et totius terre sancti Petri salutis peragere. Idcirco direximus uobis hunc carissimum nepotem nostrum Farulfum deliciosum consiliarium nostrum, per quem uestre regali suggerimus magnificentie ut nullo modo pretermittatis ita ordinare atque disponere terram S. Petri; quatenus salua et defensa non solum a paganis, sed  etiam a malis Christianis, quod ipsi procul dubio scitis, permaneat, donec, Deo auxiliante, reuertentes ad gremium sancte matris uestre Romane Ecclesie ueniatis; quia si hoc pretermiseritis, tanta undique aduersa uix ferre ualemus. Quapropter uestra regalis magnitudo preuideat ne uestris diebus eadem Ecclesia aliquam minuitatem patiatur, sed per uos magis augmentetur, quoniam ipsius augmentum uester est honor. Ideo petimus ut cum presente iam dicto nepote nostro idoneum e latere uestro nobis dirigatis legatum, qui ad salutem et iustitiam terre nobiscum interim pariter et promptissime in omnibus, prout opus fuerit, desudet; ut et nos omnem uestrum honorem libentissime ualeamus perficere, cui ea que uobis dixerit, quasi nobismetipsis credere  non dedignemini. Quamobrem rogamus, ut libenti animo hoc facere, et secundum promissum uestrum adimplere omnimodis satagatis, nam certos uos esse uolumus quia uestrum honorem et gloriam tota mente desideramus perficere.



CCLXII. AD ROMANUM ARCHIEPISCOPUM.  Miratur quod iniuriis lacessitus ad se non confugerit; nuntium Rauennam mittit, qui omnia contra eum gesta diligenter inquirat, et eos qui iniuriam intulerant, Romam uenire compellat; quibuscum ipse ad synodum proficiscatur, ubi eius causa agetur: eumque arguit quod in sua Ecclesia non resideat.

 Reuerendissimo et sanctissimo ROMANO archiepiscopo sancte Ecclesie Rauennatis.

Audientes tales uobis a quibusdam insidias et iniurias accidisse, mirati sumus quomodo ad Romane Ecclesie gremium et ad nostram apostolicam non statim ueneritis presentiam; nam si uenissetis, pro certo scire potestis quia nos, diligenter inquisitis omnibus, omnem tuam causam ad optatum et prosperum finem, Deo fauente, omnimodo perduceremus. Nunc autem pro huius rei causa missum prudentem dirigimus Rauennam, cui ea que nobis mandastis contra te acta fuisse, diligenter inquirere iubemus, ut eos qui talia, ut asseritis, egerunt, sub fideiussore talique legato obliget, quatenus ipsi de presenti Romam compellantur uenire. Quibus sane  uenientibus, uolumus ut et uos pariter ueniatis Kalendis Octobris, sicut tibi pro celebranda etiam synodo iam preceptum est, quia in presentia nostra causam tuam uolumus deliberare, quoniam nos, secundum datam nobis diuinitus potestatem, more predecessorum nostrorum uos adiuuare omnino curabimus; nam uolumus ut honor sancte Rauennatis Ecclesie semper indiminutus permaneat. In hoc tamen redarguendus es, quia dimissa Ecclesia tua Rauenne, per alienas Ecclesias contra tuam sponsionem discurris et resides; nam pro his que tibi euenisse dicis [a 1Kb] . Data ut supra.



CCLXIII. AD OMNES FIDELES.  Precipit ut Ticinensi episcopo, cui potestatem excommunicandi tribuerat, obediant.


Omnibus reuerendissimis et sanctissimis episcopis, seu eximiis marchionibus et comitibus, cunctisque sancte Dei Ecclesie fidelibus.

Habentes omnium Ecclesiarum Dei, secundum Apostolum , sollicitudinem, dignum duximus uestram industriam his apostolatus nostri litteris admonere atque apostolica benignitate magnopere exhortari quatenus potentie munus, quod diuina largitate habetis, utilitati Ecclesie et honori  sacerdotali prodesse debeat semper. Quapropter reuerentiam et honorem sancte Ticinensi Ecclesie, que speciali quodam modo sedi apostolice pertinere uidetur, eiusque antistiti, Ioanni uidelicet confratri nostro, cui uice nostra transgressores excommunicandos commisimus, eo uidelicet tenore ut quos ipse excommunicauerit, ipsi excommunicati existant, ut ei auxilium alacriter impendatis monemus, nullam contrarietatem uel inuasionem in rebus uel hominibus ipsius Ecclesie quamlibet facere permittatis; quin potius uestro eos solatio tueri pro Dei nostroque amore diligentissime studeatis; sed et clericos illius nemo uestrum in commendatione, aut sub alicuius defensionis obtentu, absque predicti episcopi sui licentia recipere presumat. Quod si contra hoc  nostrum apostolicum statutum aliquis suorum clericorum agere tentauerit, ecclesiastica sit, tam acceptor quam acceptus, communione priuatus. Data ut supra.



CCLXIu. AD ROMANUM ARCHIEPISCOPUM RAuENNATEM.  Precipit ut Romam ad synodum ueniat.

Reuerendissimo et sanctissimo archiepiscopo sancte Ecclesie Rauennatis.

Sicut iam olim uestre precepimus reuerentie, ut pro multis Ecclesiarum Dei necessitatibus quarto Idus Octobris Romam uenientes, synodum pariter celebraremus, nunc iterato his apostolatus nostri litteris  fraternitati uestre iubemus ut, omni mora uel occasione postposita, ad denominatam synodum, quam, Deo auctore, in predicto tempore celebraturi erimus in ecclesia beati Petri principis apostolorum, cum suffraganeis tuis episcopis occurrere nullatenus pretermittatis; quia nos omnium Ecclesiarum Dei utilitati et exaltationi, sicut oportet, pari consensu et decreto more predecessorum nostrorum consulere uolumus. Et ideo uestram, secundum sacros canones unanimitatem adesse uolumus, quatenus Ecclesie Dei uigor, Christo fauente, per synodalem censuram illibatus permaneat. Quapropter si in ueniendo  nunc aliquam moram uel negligentiam admiseritis, scitote quoniam canonica uos redarguemus censura. Optamus sanctitatem tuam, etc. Data XI Kalendas Octobris, indictione XIII.



CCLXu. AD CLERUM MEDIOLANENSEM.  Precipit ut in locum Ansperti archiepiscopi in Romana synodo priuati alium a se consecrandum sufficiant; mittit legatos qui una cum ipsis electioni intersint, quibus in omnibus obediri iubet.

Omnibus episcopis, presbyteris, diaconibus, subdiaconibus, et omni clero sancte Ecclesie Mediolanensis.

 Deo dilecte unanimitati uestre fraternitatis, karissimi, notum esse uolumus quia nos una cum sancta synodo Idibus Octobris in ecclesia beati Petri apostoli peracta, Anspertum dudum archiepiscopum uestrum pro suis negligentiis ac multiplicibus presumptionibus iam in priori synodo, post secundam et tertiam uacationem, atque post canonicas sibi datas inducias pro se satisfaciendo nolentem occurrere, uirtute sancti Spiritus, et auctoritate sanctorum Petri ac Pauli apostolorum principum, et canonica atque synodica sanctione, episcopali honore priuauimus, quia ante audientiam communicare pertinaciter presumpsit, et ante legitimum sue purgationis examen ministerium sacrum contra statuta maiorum temere agere non  dubitauit. Et ideo presenti uobis statuto iubemus ut omnes uno animo unoque uoto conuenientes atque conuocantes pastores uel populum ciuitatis, de electione alterius, qui de cardinalibus presbyteris aut diaconibus dignior fuerit repertus, cum Christi solatio, ad archiepiscopatus honorem promoueatis: quo scilicet decreto solemniter facto, atque ad hanc urbem transmisso, ne antea quislibet episcoporum aliquem ibidem ordinare presumat, antequam nobis omnia fuerint renuntiata, cum, Deo fauente, nos ibi secundum morem pristinum, et secundum regiam concessionem, uelimus archiepiscopum consecrare. Nam si aliter presumpseritis, ecclesiastica uos communione priuabimus; et qui contra hoc nostrum statutum fecerint, apostolico iudicio erunt omnino correpti.  Sane reuerendissimos fratres et cepiscopos nostros Ioannem Ticinensem, et Weltonem Ariminensem illuc uice nostra dirigimus, qui uobiscum pariter eamdem electionem faciant; quos nemo uestrum impedire in aliquo presumat, si quidem iustum fore cernitis ut nobis in omnibus obedire procuret: cui quisquis hoc superbiendo resistens agere tentauerit, a Christianorum collegio separatus erit [a 1Kb] . Et quia nondum a uinculis excommunicationis absolutus in uercellensi ecclesia episcopum enormiter ac peruicaciter ordinare, contra regiam etiam uoluntatem presumpsit. Data ut supra.



CCLXuI. AD CAROLUM REGEM.  Significat Anspertum dudum archiepiscopum Mediolanensem in Romana synodo priuatum, ac Iosephum, quem ille in uercellensi episcopum ordinauerat, depositum; rogat ut Conspertum in uercellensi ecclesia episcopum a se consecratum tueatur.


Dilecto ac spiritali filio CAROLO glorioso regi.

Regie magnitudini uestre notum esse uolumus, fili carissime, quia Anspertum Mediolanensem archiepiscopum, in prima quidem synodo in ecclesia beati Petri apostoli habita pro suis euidentissimis negligentiis et presumptionibus, una cum reuerendissimo episcoporum cetu regulariter excommunicauimus: sed mentem suam in superbiam erigens,  non solum pro perpetratis ueniam humiliter non quesiuit, uerum etiam ante audientiam et nostram apostolicam absolutionem, sacrum presumpsit ministerium celebrare, atque contra sacros canones contraque regiam et nostram apostolicam uoluntatem, episcopum in uercellensi ecclesia enormiter consecrare presumpsit. Pro quibus uidelicet tante temeritatis presumptionibus, et ipsum Anspertum dudum archiepiscopum in ea, que nuper acta est synodo, omni episcopali honore priuauimus, et eum, quem illicite ordinauit episcopum, decreuimus synodali iudicio depositum esse ab ordine episcopatus: intuitu tamen misericordie in pristinum quo erat antea gradum reuerti. Porro nos, secundum uoluntatem et petitionem dilecti filii nostri Carolomanni  gloriosi regis hunc Conspertum reuerendissimum, de quo iam olim uobis per uestrum fidelem missum innotuimus, in eadem uercellensi Ecclesia, consentientibus omnibus comprouincialibus episcopis, antistitem consecrauimus, quem petimus obnixe ut pro amore Dei et sancti Petri, ac nostro, uestre potentie brachio tueamini, et, prout ei opus fuerit, dignum semper in omnibus prebeatis solatium. Regalem excellentiam uestram Dominus conseruet incolumem, carissime fili. Data ut supra.



CCLXuII. AD uERCELLENSES.  Precipit ut Conspertum a se illis episcopum constitutum recipiant, et congruo honore colant. Iosephi inuasoris acta nulla esse declarat.


Omnibus presbyteris, diaconibus, subdiaconibus et omni clero ac primatis, omnique populo uercellensi.

His nostris apostolicis litteris uobis cognitum facimus quia Anspertum dudum archiepiscopum Mediolanensem pro suis multis presumptionibus et negligentiis iam olim una cum sancta synodo sacra communione priuauimus; sed ipse contra canonica statuta et contra nostrum apostolicum synodicumque iudicium agens, ante audientiam, et absolutionem ministerium sacrum agere atque adhuc excommunicatus in hac uercellensi Ecclesia uestra, quemdam uirum Ioseph nomine, ut audimus, contra regiam et  nostram apostolicam uoluntatem, episcopum ordinare temere presumpsit. Ideo et eumdem archiepiscopum, et hunc ipsum Ioseph inuasorem ac presumptorem, non intrantem per ostium, sed aliunde quasi furem ingredientem in ouile Domini, cum uirtute sancti Spiritus, et auctoritate beatorum Petri ac Pauli apostolorum principum, nostroque apostolico iudicio una cum synodali cetu reuerendissimorum episcoporum, omni episcopali honore decreuimus esse priuatos et alienos: tamen intuitu misericordie, decreto synodali statuimus, iam fatum Ioseph, inuasorem Ecclesie uestre, de ordine episcopali deiectum, in gradum et ordinem quo prius exstitit omnimodo reuerti. Nam cum predictus Anspertus dudum Mediolanensis archiepiscopus esset regulariter  excommunicatus, aliquam uel minimorum in Ecclesia Dei consecrationem graduum facere nullo modo potuit; quia quod non habuit, dare profecto nequiuit. Quare omnium uestrum cognoscat sagacitas, et laudanda fidelitas, quoniam dilectus ac spiritalis filius noster Carolomannus, gloriosus rex istius Italici regni, ipsum uercellensem episcopatum, more precessorum suorum regum et imperatorum, concessit huic Consperto uiro nobilissimo, presentibus missis nostris, nostramque apostolicam clementiam suis est litteris deprecatus ut eum uobis episcopum consecraremus. Nos autem, eius precibus inclinati, nolentes uos diu sine proprii ac legitimi esse cura pastoris, hunc ipsum sancte uercellensi Ecclesie uestre apostolica duntaxat auctoritate episcopum  consecrauimus, dedimusque uobis pro inuasore illo istum pastorem, pro mercenario ignauo prouidum satis rectorem, qui scilicet nostris uos apostolicis doctrinis admonitus, quasi populum Domini sibi commissum more ueri pastoris pabulo uite perpetueque salutis pascere atque in uirga equitatis et mansuetudinis regere uigilanti semper cura et sollicitudine solerter procuret. Quem itaque uos omnes uno uoto et pio affectu quasi patrem et rectorem animarum uestrarum, utpote karissimi filii, ut recipiatis presenti statuto nostro iubemus; et abiecto ac reprobato supradicto inuasore, hunc, quem ordinauimus uobis, habetote episcopum. Nam magna uos laude dignos fore uidemini, quod de beati Petri apostoli consecratione meruistis habere antistitem:  et hoc in augmentum honoris Ecclesie uercellensis sine dubio proueniet, si uos deuota mente nostris obtemperatis preceptis. Nos enim, uestram cupientes salutem, ideo monemus ut mente et corpore salui esse possitis. Iubemus etiam omnes scripturas, uel dationes cuiuscunque tenoris, quas fecit de plebibus, casalibus et uillis ipsius Ecclesie uercellensis, nullam habere firmitatem; sed omnia que fecit esse iudicamus uacua et inania, quia legitimus ipse non fuit episcopus, et ideo quippiam dare non potuit: eum uero qui ex his que fecit aliquid firmum esse dixerit, Ananie et Sapphire anathemate feriendum fore censemus. Nam si cuiuslibet consilio uel hortatu aliter facere, non de presenti ipsum inuasorem  abiicere studueritis, atque hunc quem nos consecrauimus uobis, alacri cum uoluntate non receperitis, omni ecclesiastica uos communione priuabimus dignoque anathemate feriemus. Data ut supra.



CCLXuIII. AD NOTINGUM NOuARIENSEM EPISCOPUM.  Monet ut res Angelberge restituat; sin minus, denuntiat illi excommunicationem, nisi intra duos menses ad reddendam de his rationem Romam ueniat.

NOTINGO Nouariensi episcopo.

Audiuimus te res spiritalis filie nostre Angelberge Auguste iniuste tenere, quas uolumus, et apostolica auctoritate precipimus, ut continuo reddere studeas: et quod tibi retinere debere nulla lege  conceditur, sub omni celeritate dimittas, ut ei cui pertinere uidetur, his perfrui modis omnibus liceat. Nam si continuo prefatas res non reddideris, monemus, et apostolica auctoritate precipimus, ut intra spatium duorum mensium Romam ad reddendam pro his rationem occurras, et coram nobis congruam satisfactionem exhibeas: alioquin tandiu excommunicatus existas quandiu huic nostre commonitioni obtemperans, hec que statuimus adimplere procures. Data XIu Kalendas Nouembris, indictione XIII.



CCLXIX. AD AMALFITANOS.  Significat se eos excommunicasse donec se a paganis separent; minatur illis alias penas, nisi quamprimum pareant.


Reuerendissimo et sanctissimo PETRO episcopo, seu PULCARI prefectorio, atque uniuerso populo Amalfitano.

Notum esse uolumus dilectioni et unanimitati uestre quia contra diuina statuta, et nostra apostolica monita, quibus uos frequenter monuimus, et ex auctoritate Dei et sanctorum apostolorum Petri ac Pauli, precepimus ut nullum cum impia Saracenorum gente pactum haberetis, hahitumque omnimodo rumperetis, in tali scelere, et in consortio inimicorum Dei manere non formidatis: uirtute sancti Spiritus, et auctoritate sancti Petri, cui ligandi et soluendi  in celo et in terra a Domino est concessa potestas , omni sacra communione, sancto uidelicet corpore et sanguine Domini nostri Iesu Christi, uos una cum totius apostolice sedis consensu priuauimus, et ab Ecclesie Dei societate separauimus, ut in eadem excommunicatione maneatis, donec resipiscentes ab impia uos paganorum preda separetis; et nisi puro corde et deuota uoluntate citius fueritis conuersi ad gremium sancte matris uestre Romane Ecclesie, maioris damnationis sententia uos procul dubio feriemus. uestram denique nos salutem querimus, uestras cupimus in conspectu Domini animas apostolica benignitate saluare, et quasi oues dominicas ad pascua salutis eterne desideramus  perducere: si tamen bonis operibus dediti nostra solatia, uoluntatem, iussionem et admonitionem studueritis perficere, et in tali placito nequitie contempseritis manere. Optamus uos in Christo bene ualere. Die 24 mensis Octobris, indictione XIII.



CCLXX. AD HELMOINUM EPISCOPUM PENNENSEM.  Arguit quod ad synodum non accesserit; iubet statuta die ad se uenire, et interim quemdam absoluere, quem iniuste excommunicauerat.

Reuerendissimo et sanctissimo HELMOINO episcopo Pennensi.

Secundum sacros uenerabilium Patrum canones Spiritu Dei conditos, et totius mundi reuerentia  consecratos, pro ecclesiasticis duntaxat necessitatibus atque utilitatibus ad eas, quas nuper statutis diebus celebrauimus, synodos, missis ex more auctoritatis nostre litteris, fraternitatem tuam debere occurrere modis omnibus decreuimus: sed quia, ceteris deuote ualde uenientibus, te minime uenisse, neque excusationem tuam in tractoria regulari tenore conscriptam nobis et sancte synodo, causa uidelicet temeritatis et inobedientie, ut etiam euidenter apparet, non direxisse comperimus, ne dilectionem tuam de hoc indiscussam preteriisse uideamur, hoc nostro apostolatus statuto iubemus, eam infra octauum diem Decembris mensis, sine aliqua mora uel ambiguitate ad nos debere uenire nostrisque se  obtutibus presentare. Nam et Oteramus filius qui [f. quondam] Coruini cum aliis suis conciuibus, nostris apostolicis, coram uenerabili episcoporum cetu super te questus est, auribus, quod dum a te ipse impetitus ecclesiastice de contemptione, post prestito sacramento, se cum suis sacramentariis purgasset, tua eum fraternitas, sicut professus est, quasi periurum excommunicauerit; regula canonica precipiente quod hanc episcopus sibi cognitionem nullo modo debeat uindicare, Dominoque dicente ad Moysen, ad unius testimonium neminem condemnari oportere. Quod si ita est, quia temere illum excommunicare non debuisti, precipimus ut eum de presenti absoluas tueque communioni restituas: nam si ausu improbo aliter feceris, non quidem eum auctoritate  apostolica procul dubio absolutum esse iubemus. Et si hanc iussionem nostram paruipendens, temerario ausu presentie nostre adesse contempseris, ecclesiastica te communione uelut inobedientem esse noueris priuandum, quousque pro tuis negligentiis dignam ueniens nobis satisfactionem humiliter feceris. Data XIII Kalendas Decembris.



CCLXXI. AD PAULUM EPISCOPUM.  Iubet ecclesiam in uilla Carpana sitam restitui, ibique sacerdotem constitui, et sacrum chrisma annuatim in eamdem mitti.

Reuerendissimo et sanctissimo PAULO episcopo sancte Ecclesie Regiensis.

 Dilectioni tue uenerandis sanctorum Patrum regulis edocte mandamus, atque his presulatus nostri litteris iubemus, ut ecclesiam Dei positam in uilla Carpana, iam nuper incendio crematam restaures, atque in pristinum decorem et ordinem restituere nullatenus pretermittas, atque sub proprii cura sacerdotis eam constituas, qui sedulas ibi Domino laudes quotidie persoluat, ac pro salute fidelium omnipotentem Dominum ualeat exorare, sacrumque illic, Deo propitio, annue chrisma mittere indesinenter procures, quod est totius Christianitatis salus et perfectio uera. Nam si forte aliter feceris, nos ex apostolica auctoritate alteri episcopo prefatam ecclesiam ad restaurandum et canonice ordinandum procul dubio committemus. Data XIII Kalendas Decembris.



CCLXXII. AD THEODORICUM, HEODICIUM, ETC.  Ostendit mulierem, que ui minisque coacta religiosum habitum susceperat, ad uota seruanda non teneri; huius tamen causam illis definiendam committit. Quod si qua oriatur difficultas, eos uel eorum legatos cum ipsa muliere ad se uenire iubet.


THEODORICO Teatio, HEODICIO Firmano, IOANNI Aprutiensi et HELMOINO Pinnensi episcopis.

Quedam uestrarum dieceseon femina, nomine Theoderona de uiuelata, relicta quondam Tresigii, sedem apostolicam nostrumque simul pontificium adiens, questa est nobis quod, uiro suo defuncto,  uelamen sibi sacri habitus ab eiusdem uiri sui fratris duntaxat germani ui, non scilicet dilectione uite spiritualis, sed ambitione prediorum ducti, impositum fuerit, et ipsa plurimum renitens contra propriam sponsionem, pollicitationem, expetitionem, electionem, propositum, uotum atque spontaneum iudicium sine benedictione sacerdotis idem uelamen susceperit. Cuius professionem coram cepiscopis et fratribus nostris conferentes, inquisiuimus etiam idoneos uiros Opteramum, Scattoimum, Erfemarium, Amedeum et Cerisium, uicinos scilicet ipsius femine, qui casu presentes aderant, utrum se ita res haberet an non. Sed illi non solum ita fuisse testificati sunt, uerum etiam parati exstiterunt omnem super hanc  causam satisfactionem premittere. Nos igitur habentes eumdem quem et patres nostri spiritum fidei, et per gratiam Christi, zelum iustitie, eadem super legitime uelatis que et illi sentimus eademque omnino decernimus; et quod non propria uoluntate, non arbitrio, non uoto, non expetitu uel spontaneo iudicio, quin potius coacte admittitur, cassandum esse sancimus: precipue cum hec eadem femina non nisi minis perterrita, plus minus diebus quindecim idem uelamen gestasse se dixerit, et nullo sacerdote benedictionem tribuente hoc uiolenter susceperit. Quod licet ad huius absolutionem sufficere posse speremus, quia si ita est, totius uiolentie ac necessitatis uinculis absoluta, suum licenter et impune sequi debet arbitrium, et quod non elegit, ut perferat,  non est cogenda: tamen sanctitati uestre committimus ut, in unum conuenientes, ipsius femine causam secundum Deum discutiatis, et omnem super hac querimonia ueritatem subtili indagatione reperientes, ad liquidum finiatis. uerumtamen dignum non esse sancimus ut iugum cui non suo proposito mota, sed ambitione et uiolentia oppressa subacta est, portare cogatur, quia et sanctus papa Gregorius in epistola ad Athanasium [al. Anastasium] presbyterum Isaurie, inter cetera ita refert: . Quanquam ea que ui impulsionis fiunt, canonum minime censura recipiat, et iure habeantur infirma, quia ipse ea dissoluit, qui iniustum fateri compellit, sed magis illa est suscipienda et amplectenda confessio, que ex spontanea  monstratur uoluntate procedere. Et rursus scriptum est: uoluntarie sacrificabo tibi ; et alias: uoluntaria oris mei beneplacita fac, Domine . Porro iam fato Ioanni reuerendo Aprutiensi antistiti etiam uerbis iniunximus ut, ascita uestra fraternitate, omne de hac re negotium uobiscum pariter uentilet, et canonice, sicut prediximus, diffinire procuret. Super quo si aliqua ambiguitas fortassis emerserit, tunc iubemus ut aut uos, aut uestri legati uices uestras agentes, cum eadem femina nostris presentialiter obtutibus presententur, ut coram nobis iam diligentius omnis rei ueritas inquiratur et equitatis regula terminetur. Postremo si prefate femine aliquod inuidiose obiectum crimen quoquomodo fuerit, uos, Deo pre oculis habito, hoc non  admittatis; et si accusator illius in sua obstinatione permanserit, tam accusata quam accusator in nostram cum uestris pariter missis accelerent properare presentiam. uerumtamen si accusator eius defuerit, iam illa crimine illo coram nobis ueniens non tenebitur, secundum Carthaginensis concilii nonum decimum capitulum, ita inquiens : Accusator eius si nunquam diebus cause dicende defuerit, a communione non remoueatur; restituto in communione accusato, ipse remoueatur a communione accusator. Data XII Kalendas Decembris, indictione XIII.



CCLXXIII. AD ATHANASIUM, PULCAREM, ETC.  Precipit ut fedus cum Saracenis ictum rumpant; quod nisi Kalendis Decembris fecerint, eis excommunicationem minatur. Pulcarem monet ne Pandenulfo Capuano iudici molestiam inferat.


ATHANASIO episcopo Neapolitano, PETRO episcopo, seu PULCARI prefectorio Amalfitano, episcopo Caietano, seu Decibili, et IOANNI gloriosis hypatis, a paribus.

Pudet, ut ita dixerim, pontificium nostrum uos iam commonere super hoc quod tam multoties a nobis commoniti resipiscere noluistis, et cum Deo odibilibus Saracenis habitum pactum dissoluere hactenus contempsistis. uerum quia quanta crudelitatum genera, ac desolationum terre istius calamitatum  nimis ex hoc mala lugenda prouenerint atque proueniant, exaggerare differimus, ne interim, quod dignum est, iudicare cogamur. Adhuc obsecramus, adhuc sicut spiritales filios exhortamur, et paternis uisceribus uos amplecti conantes, Dei ac principum apostolorum Petri ac Pauli auctoritate precipimus, ut iam iamque disciplinam percipientes, ab eisdem iniquis et ancille filiis saracenis uos separetis, et pactum cum eis habitum modis omnibus dissoluatis, si uel nostre communionis, uel ipsius Christianitatis uultis esse participes; in quos iam daremus ecclesiastici mucronis sententiam, nisi nos apostolica patientia retineret. Idcirco uobis inducias usque Kalendas Decembrias istius tertie decime indictionis ad idem pactum cum Saracenis frangendum  largimur, et tam uos quam Caietanos atque Amalfitanos lucrari uolentes, si usque ad idem tempus omnem Saracenorum amicitiam, nec non et omne fedus dissoluere solito contempseritis, utrosque sententie ecclesiastice iaculis feriemus, et perpetuo anathemati submittemus, ut qui socii discipline esse non uultis, communionis quoque nostre non sitis participes. Hoc addendum est in epistola ad Pulcarem.

Postremo nobilitatem tuam monemus ut Pandenulfo iudici Capuano in nullo molestus existas; et quod nobis ipse deuotus est, tu ei deuotione et amicitia copulatus, in quo posse tibi fuerit, contra aduersitates illius te murum opponas; quatenus patris illius qui proprio genitore saluando suffigiit, reminiscens,  pro utriusque amore, si de nobis tibi cura est, ipsius Pandenulfi profectibus potius hereas, quam obuiare quoquomodo uidearis.



CCLXXIu. AD ARPALDUM EPISCOPUM ASCULANUM.  Arguit quod ad synodum non uenerit; iubet ad se uenire, ut iis que a suis clericis obiiciebantur, respondeat.

Reuerendissimo et sanctissimo ARPALDO episcopo Asculano.

Secundum sacros uenerabilium Patrum canones Spiritu Dei conditos, et totius mundi reuerentia consecratos, pro ecclesiasticis duntaxat necessitatibus ad eas, quas nuper statutis diebus celebrauimus,  synodos, missis ex more auctoritatis nostre litteris, fraternitatem tuam debere occurrere modis omnibus decreuimus. Sed quia, ceteris deuote ualde uenientibus, te minime uenisse, cum etiam et auditu didiceris nos synodum celebrare, neque excusationem tuam regulari tenore in tractoria conscriptam nobis et sancte synodo, causa temeritatis et inobedientie tue, ut euidenter apparet, non direxisse comperimus; ne dilectionem tuam de hoc indiscussam preteriisse uideamur, hoc nostre auctoritatis statuto iubemus, eam de presenti sine aliqua mora uel ambiguitate ad nos debere uenire nostrisque se obtutibus presentare. Nam et clerici tue nos Ecclesie adierunt, reclamantes multa se a tua perpessos  fraternitate enormiter aduersa, et contra regulam ecclesiasticam iniuste fore oppressos; quorum uidelicet obiectionibus coram nostro presulatu assistentem te oportet procul dubio respondere. Et ideo hac iussione nostra percepta occurrere studeas, antequam Ecclesia tua maius schisma uel scandalum patiatur: quoniam si uenire iam modo contempseris, dignam excommunicationis a sede apostolica prolatam sustinebis omnino censuram. Data uIII Kalendas Decembris.



CCLXXu. AD CAROLUM REGEM.  Miratur quod cum Papiam uenerit, ubi simul conuenire debebant, legatos ad se non miserit: petit illos, destinet, ut se ad eum conferre possit.


Dilecto ac spiritali filio CAROLO glorioso regi.

Sicut nostro presulatui uestris iam olim regalibus direxistis apicibus, ut his Kalendis Nouembribus iam transactis, uobis Papiam obuiam uenire deberemus: quatenus communi simul tractatu ea que sancte Ecclesie Dei utilia sunt, et regni stabilitati proficua, pariter considerassemus, stabilitateque perpetua firmassemus; hoc quidem auida ex tunc perficere mente parati existimus: sed quia uos in Italiam in troisse audimus, ualde mirati sumus quamobrem uestrum nobis aduentum, per excellentie uestre mellifluos apices et idoneos legatos, cognitum minime feceritis; nam paterno uos affectu diligentes, speciali duntaxat intuitu magnitudinem uestram cernere  desideramus, filiorum carissime. Nunc itaque, si omnino uerum est iam Papiam uenisse, uolumus ut eximios ex latere uestro nobis dirigatis legatos, honorificas sedi apostolice litteras deferentes; quibus uidelicet perspectis, ad uestram properare serenitatem communeque colloquium indubitanter ualeamus: quia cum, Deo propitio, uobiscum fuerimus coniuncti, omnia que ad exaltationem sancte sedis apostolice matris uestre, et ad uestrum ac nostrum uidentur pertinere honorem, Deo fauente, facile poterimus perficere. Pro quibus uobis et in hoc seculo gloria multipliciter augeatur a Domino, et in celesti postmodum regione merces perpetua procul dubio tribuetur. Data ut supra.



CCLXXuI. AD EUMDEM.  Gratias agit quod cum a se fuerit Conspertus Ecclesie uerecellensis episcopus ordinatus, eius ordinationi libenter aquieuerit; se excusat quod Anspertum archiepiscopum Mediolanensem eius precibus non absoluat.


Dilecto ac spiritali filio CAROLO glorioso ac excellentissimo regi.

Multiplices gratias uestre referimus magnitudini, quia pro uercellensi episcopatu, in quo nos Conspertum una cum synodi decreto episcopum ordinauimus, nostram libenter perfecistis uoluntatem. De cetero autem, hoc est Mediolanensi archiepiscopatu,  o fili carissime, sicut nobis nunc mandasti, ut Anspertum archiepiscopum, quem in synodo pro nonnullis suis negligentiis et presumptionibus iudicauimus, reconciliare deberemus. Quod quidem nos pro uestro amore alacri mente omnimodo perficeremus, si sententia damnationis, quam in eumdem archiepiscopum protulimus, sub tenore aliquo non fuisset prolata. Dictum est enim tandiu eum fore ab honore et ministerio sacerdotali suspensum, donec, auctore Deo, suam specialem nobis ad satisfaciendum exhiberet presentiam. Et quia Ecclesie Dei priuilegium nos decet immutilatum solemniter conseruare, ne in aliquo patrum terminos preterire uideamur, contra statuta maiorum agere nequiuimus. Unde benignitatis uestre excellentiam paterno  affectu monemus ut ob hoc quod irreprehensibiliter agere non possumus nullo modo turbemini, quoniam uestram in omnibus cupimus pro honore perficere uoluntatem. Data ut supra.



CCLXXuII. AD LUDOuICUM ET CAROLOMANNUM REGES.  Gratias agit de ipsorum erga Romanam Ecclesiam affectu, et mutuum studium pollicetur.

Dilectissimis filiis LUDOuICO et Carolomanno gloriosissimis regibus.

Audita per uenerabilem episcopum deuotione uestra, quam circa sanctam Romanam Ecclesiam habere totoque conamine exercere cupitis, maximas Deo et uobis gratias agimus. Unde a nostra parte  uos certos existere uolumus quia sicut dominus Carolus diue memorie imperator auus uester, ac postmodum genitor uester Ludouicus rex, sub protectione Romane Ecclesie nostraque apostolica tuitione uos commendauerunt, ita nostrum apostolicum affectum circa uos in omnibus ostendere uosque adiuuare ac protegere paterna dilectione atque amore semper parati existimus. Preterea de his que per iam dictum cepiscopum uerbo tenus mandastis, ita uobis per eum dictis respondendo direximus. Nam ea que nostro consilio reperimus et uobis innotescendo mandauimus, ad uestrum honorem proficua esse omnimodo credite.



CCLXXuIII. AD HUGONEM ET ALIOS COMITES.  Gratias agit de fide quam Ludouico et Carolomanno regibus seruabant.


HUGONI eximio abbati, seu BERNALDO, GUITONI, et aliis regni gloriosis comitibus.

Audientes bonam famam de uobis, quod protectores, defensores atque fideles Ludouico et Carolomanno excellentissimis regibus, qui nobis a progenitoribus suis commissi sunt, in omnibus existitis, gratias referimus maximas. Quapropter his apostolicis nostris litteris magnificentiam uestram exhortamur ut more fidelium parentum uestrorum, magis ac magis circa eos uestram sincerissimam deuotionem  ostendatis, quoniam et nos, Deo propitio, in eorum adiutorio uobiscum pariter in omnibus prompti existimus: ut dignam exinde uos non solum a Deo et a nobis, uerum etiam et ab illis retributionem percipere mereamini.



CCLXXIX. AD IOANNEM EPISCOPUM TICINENSEM.  Precipit ut ecclesiam in Carpana uilla sitam, quam Paulus Regiensis episcopus reficere neglexerat, restituat, ibique sacerdotem proprium constituat et sacrum chrisma annuatim mittat.

Reuerendissimo et sanctissimo IOANNI episcopo Ticinensi, dilectoque confratri.

Quia Paulus Regiensis Ecclesie episcopus, et canonicis admonitus institutis, et nostris apostolicis  preceptionibus exhortatus, ut ecclesiam Dei positam in uilla que dicitur Carpana, igne crematam restaurare, ibique suum, secundum ius ecclesiasticum, omne officium uel ministerium rite peragere debuisset, temere contempsit, nostreque salubri preceptioni obedire contempsit, nec debitum in hoc Deo nostro reddidisse uidetur honorem. Precipientes igitur ex apostolica auctoritate dilectionis tue iubemus, ut de presenti, et absque omni protelatione, ipsam ecclesiam restituas in pristinum decorem et ordinem, atque sub proprii cura sacerdotis eam constituas, qui sedulas ibi Domino laudes quotidie persoluat, ac pro salute fidelium omnipotentem Dominum ualeat exorare, sacrumque illic, Deo propitio, annue chrisma mittere indesinenter procures, quod est totius  Christianitatis salus et perfectio uera. Data ut supra.



CCLXXX. AD TEUTMARUM ARCHIEPISCOPUM.  Miratur eum morari et ad se non uenire; monet ut statim ueniat.

Reuerendissimo et sanctissimo TEUTMARO archiepiscopo dilecto confratri nostro.

Sicut nobis dilectus ac spiritalis filius noster Carolamannus gloriosus rex suis regiis direxit apicibus, ut uos ad nostram apostolicam uenire debuissetis presentiam, uestrum quotidie prestolantes aduentum miramur cur tantum moremini: nos enim almitatis et prudentie uestre fauore repleti, fraternitatem  uestram pio cupimus iam contemplari intuitu. Unde his nostris apostolicis litteris uos monemus et exhortamur ut libenti ad nos animo properare omnimodis studeatis, quatenus una uobiscum ea que sancte Dei Ecclesie utilia sunt, prout necesse fuerit, pariter ordinare ualeamus. Data ut supra.



CCLXXXI. AD ANTONIUM EPISCOPUM ET BERENGARIUM COMITEM.  Liutfredum comitem, quia monialem que e monasterio effugerat, suscepit, et bona Angelberte imperatricis diripuit, excommunicat, nisi statuto tempore satisfecerit: monet ne quisquam cum eo communicet.

Reuerendissimo ANTONIO episcopo Brixiensi, et  nobilissimo uiro dilectoque filio BERENGARIO glorioso comiti.

Quia dilectus ac spiritalis filius noster Carolomannus gloriosus rex suis regalibus litteris, et missorum nostrorum uerbo, nostro presulatui pio mentis affectu commisit, ut nos curam huius Italici regni haberemus, tam pro diuinitus nobis commissa pastorali sollicitudine omnium Christi ouium, quam etiam pro prefati regis uice cura concessa, illa que contra Deum et iura legis alicubi cognoscimus presumptione commissa, omni uolumus conamine compescere, et unam ouem morbidam gladio percutere spiritali, ut ad salutem quoquomodo anima uulnerata perueniat, antequam totus grex unius contagione maculetur. Audientes igitur ueraciterque scientes  Liutfredum comitem suscepisse quamdam sanctimonialem, nomine Gerlindam, de Placentino monasterio fuga lapsam, et post nostram super hac causa admonitionem salubremque prohibitionem, eam detinuisse, atque cum propria uxore suisque illi pariter communicasse; nobilitati uestre paterna duntaxat dilectione mandamus ut et tam pro eadem sanctimoniali [deest aliquid], quam facultatibus dilecte filie nostre Angelberge Auguste, cui debitam omnino debuit fidem conseruare, latenter recepit; et hactenus contra nostrum ei reddere distulit interdictum; quamque etiam, quia cortex ipsius sub nostra apostolica tuitione ac defensione perenniter susceptas, depredari temere presumpsit, nos eum a communione fidelium sequestramus, ita scilicet ut si infra  Italicum regnum consistit, intra dies triginta habeat omnia sub uera satisfactione reddita que uiolenter abstulit, et si extra regnum Italicum esse uidetur, infra dies sexaginta; ac deinde si, hec omnia paruipendens, in sua pertinacia manere nichilque studuerit emendare, anathematis uinculo sit innodatus, donec ad nostram apostolicam presentiam uenerit et pro illicitis his omnibus ueram coram nobis satisfactionem facere studuerit. Idcirco uolumus ut nullatenus ei communicetis, si nostro apostolico uultis, ut dilecti filii, consortio frui. Data ut supra.



CCLXXXII. AD EGILBERTUM EPISCOPUM.  Arguit eum quod cum excommunicatis a sede apostolica communicarit: iubet ne cum Liutfredo et Odebrico excommunicatis communicet.


Reuerendissimo et sanctissimo EGILBERTO episcopo.

Beatissimi Apostolici precepto  iubemur deponere ueterem hominem cum actibus suis, et induere nouum, qui secundum Deum creatus est in iustitia et sanctitate ueritatis: propter quod dilectionem tuam audientes cum eis qui a sede apostolica, in qua beatorum Petri ac Pauli semper auctoritas uiuit, pro suis manifestis sceleribus excommunicati merito existunt, contra ius ecclesiasticum, ante audientiam et ueram in reddendo satisfactionem, communicare, non mediocri animi dolore turbati existimus;  cum idem de talibus cauendis doctor egregius dicat: Si quis non obedit uerbo nostro per epistolam, hunc notate, ut non commisceamini cum eo . Hinc etiam et coapostolus eius Ioannes, huiusmodi nec Aue dicendum concedit: Si quis, inquiens, uenit ad uos et hanc doctrinam non affert, nolite recipere eum in Domino, nec Aue ei dicite. Qui enim dixerit ei, Aue, communicat operibus illius malignis . Item beatus Clemens Iacobo fratri Domini scribens, ita de se apostolum Petrum populum admonuisse commemorat: Si inimicus est alicui pro actibus suis, uos nolite exspectare ut ipse uobis dicat, cum illo nolite amici esse; quibus uidelice salubribus exemplis et canonicis etiam institutis edocti, ne simul pariter cum eis excommunicatus  existas, ex apostolica tibi auctoritate iubemus, ut nullam deinceps cum Liutfredo et Odebrico, a nobis regulariter excommunicatis, uel in communi eloquio communionem habere presumas: si debitam in te non uis prouenire sententiam, sane  ut infra dies triginta post huius nostre apostolice epistole denuntiationem, reddant ipsi omnia eidem dilecte filie nostre Angelberte Auguste que uiolenter ac fraudulenter auferre presumpserunt.



CCLXXXIII. AD EGIFRIDIUM ET ALIOS.  Rogat ut bonorum Angelberge imperatricis curam sustineant.

Nobilissimis uiris dilectis filiis EGIFREDO, SUPPONI,  ERIPALDO, BERARDO Bonifacii filio, et COTEPHREDO gloriosis comitibus.

Scientes profecto ea que sagacitati uestre committimus, uos pro amore Dei et sanctorum principum reuerentia, nostraque dilectione, pio mentis affectu perficere; ideo pro parte dilectissime ac spiritalis filie nostre Angelberge Auguste his apostolatus nostri litteris gloriam uestram magnopere deprecamur ut omnium rerum eius ubicunque consistentium curam et sollicitudinem maximam habeatis: quatenus uestro prudenti consilio ingentique solatio eius omnia salua et indiminuta, secura et defensa consistant, ita sane ut nulli easdem res inuadere ac depredare sinatis. Quia et nos eum qui facere uel fauere facienti presumpserit, spiritali procul dubio gladio  feriemus, quatenus ex hoc et nos secundum collatum nobis diuinitus apostolicum magisterium dignas atque multiplices nobilitati uestre gratias habeamus, benedicentes uobis omni benedictione spirituali in Christo Iesu Domino nostro, et uestre fidei laudabilis rumor per ora fidelium semper ubique resonet ad augmentum uestre perpetue remunerationis. Data ut supra.



CCXLXXIu. AD EUNIBERTUM COMITEM.  Minatur illi excommunicationem, nisi res sancti Petri et Angelberge imperatricis restituat.

EUNIBERTO glorioso comiti.

 ueraci relatione comperimus te res sancti Petri apostoli, quas spiritali filie nostre Angelberge Auguste concessas habemus, cum aliis eiusdem filie nostre proprietatibus, contra legem inuadere ac retinere: et ob hoc tu ipse admonitus ab inuasione illa non te subtraxeris, quin potius hactenus in hac eadem prauitate persistere nequaquam omiseris. Idcirco tibi precipimus ut, omni occasione postposita te compescens, easdem res omnino relinquas, et te siue tuos ab ipsis remoueas, quatenus eidem filie nostre liceat omnes illas suo dominio uindicare atque disponere, et ut ei libitum fuerit, sub nostro speciali mandeburdio retinere: alioquin noueris te apostolica nostra auctoritate sancta communione priuatum, et quousque sub congrua satisfactione que alterius  sunt restituas, a Christianorum consortio separatum. Data ut supra.



CCLXXXu. AD GISULFUM ABBATEM.  Eius cure monasterium Angelberge imperatricis committit.

GISULFO uenerabili abbati monasterii sancte Christine.

Auctoritate sancte sedis apostolice tue reuerentie committimus ut curam perspicuam et sollicitudinem habeas monasterii dilecte filie nostre Angelberge Auguste, siti in ciuitate Placentia, sicut idoneus Christi minister et gregis Domini prouisor  eximius, quatenus secundum regulam sancti Benedicti iure abbatis que ordinanda uel disponenda sunt disponas et ordines, et que corrigenda perspexeris subtili duntaxat indagatione, ut Domino placeas, ex nostra auctoritate corrigere procures. Data ut supra.



CCLXXXuI. AD GREGORIUM, THEOPHYLACTUM ET DIOGENEM, ETC.  Gratulatur de uictoria contra Saracenos parta; miratur cur Romam non uenerint: mandat ut contra Saracenos sibi auxilio ueniant.

Dilectis uiris GREGORIO spathario, THEOPHYLACTO  turmacho, atque DIOGENI comiti imperialibus.

Audientes uos per Dei auxilium, et secundum spiritalis filii nostri imperatoris uoluntatem Neapolim uecisse ac multitudinem Saracenorum ibi consistentem potenti brachio superasse, leti sumus effecti et statim debitas omnipotenti Domino gratias egimus super uictoria uestra et inimicorum contritione. Sed iterum mirati sumus quia Romam uenire nostramque apostolicam neglexistis uidere presentiam, ut pro uestri laboris certamine multiplicem gratiam et benedictionem a nobis et a sede apostolica super uos reciperetis effusam, quatenus sanctorum apostolorum Petri et Pauli orationibus adiuti, omnique spiritali benedictione muniti, contra eosdem perditionis  filios uictrici semper dextera ualeretis efficaciter dimicare: quod tamen ut salubriter facere possitis, ut terra marique de inimicis et infidelibus uictores feliciter existatis, ideo mandamus uobis ut cum aliquantis dromonibus pro honore iam dicti spiritalis filii nostri Augusti has nostras in partes iterum uenire omnimodis satagatis, quatenus contra eosdem nefandos Agarenos congruum nobis adiutorium prebere possitis, ut ex hoc laus et merces imperatori accrescat, et a nobis dignas retributiones sine dubio recipiatis. Quapropter monemus et hortamur uos ut nostris monitis libenti animo attendatis, et quidquid acturi estis, per uos uelociter cognoscamus. Data ut supra.



CCLXXXuII. AD ATHANASIUM EPISCOPUM NEAPOLITANUM.  Commendat eius erga sedem apostolicam obseruantiam; hortatur ut, sicut promiserat, pactum cum Saracenis ictum frangat. Amalfitanos per legatum suum ea de re admonitos, si parere neglexerint, excommunicandos significat.


Reuerendissimo et sanctissimo ATHANASIO episcopo Neapolitane Ecclesie.

Sanctitatis uestre deuotionem semper in omnibus circa sedem apostolicam et nostram paternitatem sinceram atque preclaram esse cognouimus, quod etiam et presentis legationis uestre tenore inspecto nobis est luce clarius manifestum. Quamobrem his apostolatus nostri litteris multiplices almitati uestre  gratias agimus, paterno uos affectu monentes ut iuxta indultum uobis officium in his que Dei sunt, et Ecclesie Christi utilia, toto conamine desudare non desinatis: ac sicut nobis per legatos uestros mandastis, quod siue ruperint Amalfitani pactum cum Saracenis, siue non, uos omnino frangetis, uolumus ut indesinenter id agere studeatis. Nam et missum nostrum, Dominicum uidelicet uenerabilem episcopum, illuc direximus, eos admonentes ut patienter nostram in hoc perficiant uoluntatem: quod si ipsi nostram in hoc fuerint uoluntatem secuti, habeamus eos complices et amicos; sin autem, uelut exteros inimicos non solum uisibili sed etiam inuisibili gladio pariter persequamur, ut et a nobis et ab omnibus Christianis perpetuo digni odio habeantur.  Nam et per prefatum missum nostrum Dominicum episcopum, eos obaudire nolentes presentialiter excommunicare precepimus, ac postmodum nos ipsi digno anathemate feriemus. uos igitur estote nobiscum, et pactum iniquum corrumpite: quia et nos uobiscum in omnibus erimus, et quod iam dare promisimus, auxiliante Domino, annis singulis uobis procul dubio tribuemus; quia si uos fedus cum Saracenis non habueritis, nil, Domino iuuante, de Amalfitanorum perfidia curabimus, quos uidelicet gladio poterimus spiritali persequi et facile humiliare. Optamus sanctitatem uestram in Christo bene ualere.



CCLXXXuIII. AD AMALFITANOS.  Monet ut rupto cum Saracenis federe ad Ecclesie gremium reuertantur, et eam ob rem singulis annis decem millia mancosorum et eo anno mille daturum se promittit; nisi paruerint, minatur excommunicationem.


Reuerendissimo PETRO episcopo, seu PULCARI prefectorio, et omnibus sacerdotibus, ac clericis, atque uniuerso populo Amalfitane ciuitatis.

Multa uobis bona facere alacrique mente tribuere sepe promisimus, decertantes ut pactum quod cum impia Saracenorum gente habetis, omnimodis rumperetis, ne ex consortio gentis maligne Ecclesia Dei per uos sic crudeliter affligeretur, et animabus  uestris non solum temporale exinde discrimen, sed etiam eternum acquireretis supplicium. Nunc autem uos, quasi filios dilectos corpore et spiritu saluare uolentes, his apostolatus nostri litteris monemus et hortamur unanimitatem uestram ut, relicta nunc penitus Saracenorum societate, corruptoque federe quod cum eis ad perditionem animarum uestrarum et terre sancti Petri habetis, alacri mente piaque deuotione, iam modo ad gremium sancte catholice et apostolice Ecclesie matris uestre reuertamini, et ad societatem et communionem nostram redire studeatis. Et dabimus uobis nunc et per singulos annos, sicut inter nos statutum fuit, decem millia mancosorum argenti; et isto presenti anno damus uobis pro benedictione supra mille  mancosos, et teloneum quod in portu nostro dare debetis, uobis concedimus. Quod si in tali impio scelere, diabolo suadente, amplius permanere presumpseritis, et ipsum pactum de presenti non corruperitis, precipimus huic episcopo nostro Dominico ut uice nostra omni ecclesiastica uos communione priuare procuret; ipsoque reuertente, synodice uos iterum perpetui anathematis uinculis alligabimus: et omnium terrarum aditus, in quibus negotiari soliti estis, uobis omnino claudemus, ut illic nulla possitis exercere negotia. Sane si de aliis ciuitatibus dubitatis quod pactum non rumpant, credimus quia nostram facient uoluntatem: nam modo per uos habeant excusationem. Et si aliqua de illis fuerit que sicut uos facere uoluerit, una uobiscum  eius perditionem ordinabimus. Porro scitote quia Leonem presbyterum uestrum penes nos retinuimus. Data ut supra.



CCLXXXIX. AD CAROLUM CRASSUM REGEM ITALIAE.  Rogat regem ut Hieronymum episcopatum Lausanensem pacifice retinere permittat, et Hubonem res Ecclesie Bisuntine ablatas reddere iubeat.

Dilecto ac spiritali filio CAROLO glorioso regi.

Magnitudinem uestram ingenti nobis amore dilectam nosse uolumus, quia Hieronymus sancte Lausanensis Ecclesie episcopus, apud B. Petrum apostolorum  principem nostrumque pontificium ueniens, humilitatis deuotione petit quatenus Lausanensem Ecclesiam, quam iam olim regendam susceperat, ei deinceps uobis fouentibus habere liceret. Nos autem eius precibus moti, iuxta quod omnium Ecclesiarum Dei curam habemus commissam, et quia nostra exhortatione illum uobis fidelem in omnibus, propriumque, sicut ceteri regni uestri episcopi existunt, esse cupientes agnouimus, his apostolatus nostri litteris excellentie uestre suggerimus ut eum pro amore Dei et sancti Petri et nostro, et benigne recipiatis, et iam dictum episcopatum Lausanensem, sibi diuinitus concessum, nostraque apostolica etiam auctoritate commissum, sub omni integritate recipere habereque securiter permittatis, ne amplius eadem  Ecclesia contra statuta Patrum sine proprio rectore consistat. Nam regulariter illum electum, e proprio archiepiscopo causa infirmitatis prebente consensum, et episcopos consecratores illius litteris, quas nobis ostendit, rogante, consecratum fuisse iam dicte Ecclesie episcopum, incunctanter agnoscimus. Et idcirco uolumus et rogamus ut absque temporis protelatione, uel aliqua contradictione, suum, ut diximus, episcopatum habeat, teneat atque cum Dei reuerentia disponat, quoniam nos in alterius nominis electione uel consecratione isto uiuente consentire nullo modo patiemur eo quod precipua sanctorum Patrum auctoritas iubeat, duos simul in una ciuitate non debere esse episcopos. Quamobrem, carissime fili, hortamur nichilominus et obsecramus  regiam gloriam uestram, ut Deo auxiliante ipsa Ecclesia, proprio nunc recepto pastore, sub uestre clementie tutamine pacifica iam et quieta consistat, ut eius precibus adiuti, post hoc regnum terrenum uobis concessum, sempiternum percipere mereamini. Preterea et Theodoricus sancte Chrysopolitane sedis archiepiscopus multas nostris apostolicis auribus super Hubonem fidelem uestrum querelas direxit, eo quod res Ecclesie illius inuaserit. Pre quo etiam precamur ut easdem res ecclesiasticas iam dicto archiepiscopo sub integritate reddere faciatis pro amore Dei et nostro, et nulla deinceps ei permittatis aduersa uel contraria inferre. Data die 20 mensis Iunii, indictione XIII.



CCXC. AD LIUTWARDUM EPISCOPUM uERCELLENSEM.  Ut Hieronymi episcopi Lausanensis causam apua Carolum regem procuret.


Reuerendissimo et sanctissimo LIUTWARDO episcopo sancte Ecclesie uercellensis.

Dilectioni uestre familiari quodam modo pioque affectu, ueluti fidelissimo nobis, mandantes committimus ut recipientes hanc nostri apostolatus epistolam, legatione nostra dilecto ac spiritali filio nostro Carolo excellentissimo regi, pro Hieronymo uidelicet Lausanensi episcopo directa fungamini: uestroque ingenti certamine, prudentique consilio, ipsius  regis magnitudinem admonere atque exhortari magnopere studeatis, quatenus eumdem Lausanensem episcopatum, illi iam olim diuinitus concessum, pro amore Dei et nostro de presenti reddere et securiter quasi suo fideli habere permittat. Nam eo uiuente in alterius electione uel episcopali consecratione assensum nullo modo prebebimus, quin potius apostolica hoc fieri auctoritate modis omnibus inhibebimus, ne contra statuta Patrum duo in una uideantur ciuitate esse episcopi. Quapropter nobis iusta mandantibus omni annisu et uoluntate fauere nullo modo pretermittatis, quo minus nostre uoluntatis legatio apud serenissimum regem salutis et pacis ecclesiastice per uestrum certamen effectum obtineat, quatenus eadem Ecclesia Dei, proprio  recepto pastore, salua in omnibus et quieta consistat. Data die 20 mensis Iunii, indictione XIII.



CCXCI. AD THEODORICUM ARCHIEPISCOPUM BISUNTINENSEM.  Significat se de ipsius causa Carolo regi scripsisse; ac de Hieronymo episcopo Laudunensi hortatur, ut adiuuare illum studeat.

Reuerendissimo et sanctissimo THEODORICO archiepiscopo sancte Chrysopolitane Ecclesie.

Pro tot et tantis perturbationibus et calamitatibus quas ab iniquis et Deum non timentibus uiris Ecclesiam tibi commissam quotidie pati uestris litteris referentibus agnoscimus, plurimum condolemus et congruum cupimus, Deo fauente, uobis prebere  solatium, quatenus sedis uestre uigorem pristinum indiminuto iure feliciter obtineatis. Nam dilecto ac spiritali filio nostro Carolo glorioso regi pro tue causa utilitatis proque uestre plebis salute suggessimus; ut pro amore Dei et nostro, suo uos auxilio ac defensione in omnibus tueatur, et de his qui res Ecclesie uestre inuadere presumpserunt, iustitiam facere dignetur, resque ipsas sub integritate uobis restitui iubeat. uos tamen, more boni pastoris, sicut in prosperis humiles, ita quoque in aduersis fortes existite, ut populum Domini tibi commissum pro malorum infestatione, quam patimini, strenue regere non omittatis. Pro ipso etiam Hieronymo episcopo eidem regi direximus ut Lausanensem episcopatum illi diuinitus  concessum, et nostra apostolica auctoritate largitum, securiter amodo retinere permittat. Et ideo uestra fraternitas eum in hoc adiuuare pro uiribus non pretermittat. Data die 20 mensis Iunii, indictione XIII.



CCXCII. AD CAROLUM REGEM.  Commendat eius erga Romanam Ecclesiam obseruantiam; rogat ut legatum sibi auxilio mittat.

Dilecto ac spiritali filio CAROLO glorioso regi.

Multiplices regie magnitudini uestre his nostris apostolicis litteris gratias agimus pro uestra tam  ingenti cura et sollicitudine quam circa sanctam Romanam Ecclesiam matrem uestram habetis, atque pro uestre deuotionis sinceritate qua nos pure mentis affectu more parentum uestrorum diligitis et in omnibus adiuuare alacriter cupitis. Et quia pro exaltatione atque utilitate sedis apostolice, totiusque terre sancti Petri defensione, uos prompta mente desudare uelle cognoscimus, in quo scilicet uestri desiderii affectu piissimo et diuinam circa regiam gloriam uestram habebitis adiutricem et placabilem maiestatem, et dignam non solum in hoc seculo, sed etiam in celesti postmodum regione retributionem procul dubio recipietis. Quod uero mandastis, ut marchiones uestri qui circa nos existunt, ad defensionem necessariam peragendam nobiscum  pariter decertare debuissent, hoc autem sine uestre maiestatis presentia, uel sine idonei optimatis uestri, nullo modo sicut oportet proderit nobis, eo quod ipsi marchiones homines de ciuitatibus et propriis finibus nostris, cum quibus territorium sancti Petri poteramus satis defendere, in suo assiduo seruitio habent, et nonnullos eorum potentia sua defendunt, et ita impediunt, ut nostrum seruitium secundum uoluntatem nostram minime perficere ualeant. Unde precamur excellentiam uestram ut pro amore Dei et principis apostolorum honore, talem nobis de presenti missum dirigatis, cum quo per uestre auctoritatis potentiam, ea que sancte Dei Ecclesie et nobis pertinent, incunctanter ualeamus perficere, quatenus eosdem homines nostros,  qui nobis sublati sunt, omnimodis recipiamus, ut omnis honor et uigor sancte Romane Ecclesie uestris diebus in omnibus integer accrescat, et indiminutus permaneat, quoniam ipsius honor et exaltatio, uestra hic et in eternum est salus et gloria. Nam et nos ea que uestre glorie proficua sunt, libentissime perficere cupimus, et nostris assiduis precibus uos Domino commendare, apostolorum suffragantibus meritis, semper satagimus. Hec itaque pro utilitate sancte Ecclesie modo fieri petimus, ut cum uestrum gloriosum aduentum, fauente Domino, conspexerimus, optata et ingenii pariter letitia exsultare ualeamus. Data die 23 mensis Iunii, indictione XIII.



CCXCIII. AD SFENTOPULCRUM COMITEM.  Gratulatur de eius et subditorum illius obseruantia erga sedem apostolicam, recipit eos in fidem suam: ostendit Methodium archiepiscopum orthodoxam fidem fuisse professum; cuius iura et priuilegia confirmat, eumque ad eos regendos mittit. Nitrensis Ecclesie episcopum consecratum significat, et alium ad se uult mitti, quem alii ecclesie preficiat: iubet omnes ipsi archiepiscopo obedire; concedit ut diuina officia Sclauonica lingua recitari possint, dummodo Euangelium Latina prius recitetur.


Dilecto filio SFENTOPULCRO glorioso comiti.

Industrie tue notum esse uolumus quoniam, confratre nostro Methodio reuerendissimo archiepiscopo  sancte Ecclesie Morauensis una cum Semisismo fideli tuo ad limina sanctorum apostolorum Petri et Pauli nostramque pontificalem presentiam ueniente, atque sermone lucifluo referente, didicimus tue deuotionis sinceritatem, et totius populi tui desiderium, quod circa sedem apostolicam et nostram paternitatem habetis. Nam, diuina gratia inspirante, contemptis aliis seculi huius principibus, beatum Petrum apostolici ordinis principem uicariumque illius habere patronum et in omnibus adiutorem ac defensorem pariter cum nobilibus uiris fidelibus tuis, et cum omni populo terre tue amore fidelissimo elegisti, et usque ad finem sub ipsius et uicarii eius defensione colla submittens, pio affectu cupis, auxiliante Domino, utpote filius deuotissimus, permanere. Pro qua  scilicet tanta fide ac deuotione tua et populi tui, apostolatus nostri ulnis extensis, te quasi unicum filium amore ingenti amplectimur; et cum omnibus fidelibus tuis paternitatis nostre gremio, ueluti oues Domini nobis commissas, recipimus, uiteque pabulo clementer nutrire optamus, atque nostris assiduis precibus omnipotenti te Domino commendare studemus: quatenus, sanctorum apostolorum suffragantibus meritis, et in hoc seculo aduersa omnia superare, et in celesti postmodum regione cum Christo Deo nostro ualeas triumphare. Igitur hunc Methodium uenerabilem archiepiscopum uestrum interrogauimus coram positis fratribus nostris episcopis, si orthodoxe fidei symbolum ita crederet, et inter sacra missarum solemnia caneret, sicuti sanctam Romanam  Ecclesiam tenere, et in sanctis sex uniuersalibus synodis a sanctis Patribus, secundum euangelicam Christi Dei nostri auctoritatem, promulgatum atque traditum constat. Ille autem professus est se iuxta euangelicam et apostolicam doctrinam, sicuti sancta Romana Ecclesia docet, et a patribus traditum est, tenere et psallere. Nos autem illum in omnibus ecclesiasticis doctrinis et utilitatibus orthodoxum et proficuum esse reperientes, uobis iterum ad regendam commissam sibi Ecclesiam Dei remisimus, quem ueluti pastorem proprium ut digno honore et reuerentia letaque mente recipiatis iubemus, quia nostre apostolice auctoritatis precepto archiepiscopatus et priuilegium confirmauimus, et in perpetuum, Deo iuuante, firmum manere statuimus, sicuti  antecessorum nostrorum auctoritate omnium Ecclesiarum Dei iura et priuilegia statuta et firmata consistunt: ita sane ut iuxta canonicam traditionem omnium negotiorum ecclesiasticorum curam habeat ipse, et ea uelut Deo contemplante dispenset. Nam populus Domini illi commissus est, et pro animabus eorum hic redditurus erit rationem: ipsum quoque presbyterum nomine Wichinum, quem nobis direxisti, electum episcopum consecrauimus sancte Ecclesie Nitrensis, quem suo archiepiscopo in omnibus obedientem, sicuti sancti canones docent, esse iubemus, et uolumus ut pariter cum ipsius archiepiscopi consensu et prouidentia, alterum nobis apto tempore utilem presbyterum uel diaconum dirigas, quem  similiter in alia Ecclesia, in qua episcopalem uetram  noueris esse necessariam, ordinemus episcopum, ut cum his duobus a nobis ordinatis episcopis prefatus archiepiscopus uester, iuxta decretum apostolicum, per alia loca, in quibus episcopi honorifice debent et possunt existere, postmodum ualeat ordinare. Presbyteros uero, diaconos, seu cuiuscunque ordinis clericos, siue Sclauos, siue cuiuslibet gentis, qui intra prouincie tue fines consistunt, precipimus esse subiectos et obedientes in omnibus iam dicto confratri nostro archiepiscopo uestro, ut nichil omnino preter eius conscientiam agant. Quod si, contumaces et inobedientes existentes, scandalum aliquod, aut schisma facere presumpserint, et post primam et secundam admonitionem  se minime correxerint, quasi zizaniorum seminatores ab ecclesiis et finibus uestris auctoritate nostra precipimus esse procul abiiciendos, secundum auctoritatem capitulorum que illi dedimus et uobis direximus. Litteras denique Sclauonicas, a Constantino quodam philosopho repertas, quibus Deo laudes debite resonent, iure laudamus; et in eadem lingua Christi Domini nostri preconia et opera ut enarrentur, iubemus. Neque enim tribus tantum, sed omnibus linguis Dominum laudare auctoritate sacra monemur, que precipit dicens: Laudate Dominum, omnes gentes, et collaudate eum omnes populi . Et apostoli repleti Spiritu sancto locuti sunt omnibus linguis magnalia Dei . Hinc et Paulus celestis quoque tuba insonat, monens: Omnis  lingua confiteatur quia Dominus noster iehsu Christus in gloria est Dei Patris . De quibus etiam linguis in prima ad Corinthios Epistola satis et manifeste nos admonet, quatenus linguis loquentes Ecclesiam Dei edificemus . Nec sane fidei uel doctrine aliquid obstat siue missas in eadem Sclauonica lingua canere, siue sacrum Euangelium, uel lectiones diuinas Noui et ueteris Testamenti bene translatas et interpretatas legere, aut alia horarum officia omnia psallere, quoniam qui fecit tres linguas principales, Hebream scilicet, Grecam et Latinam, ipse creauit et alias omnes ad laudem et gloriam suam. Iubemus tamen ut in omnibus ecclesiis terre uestre propter maiorem honorificentiam, Euangelium Latine legatur, et postmodum Sclauonica lingua  translatum in auribus populi Latina uerba non intelligentis, annuntietur sicut in quibusdam ecclesiis fieri uidetur. Et si tibi et iudicibus tuis placet missas Latina lingua magis audire, precipimus ut Latine missarum tibi solemnia celebrentur. Data mense Iunio, indictione decima tertia.



CCXCIu AD LANDULFUM EPISCOPUM SURICORUM.  Obiurgat quod uiolauerit que ipse inter eum et Landenulfum Capuanum episcopum de frugibus illius ecclesie decreuerat; minatur illi excommunicationis penam, nisi suis decretis pareat: precipit ut si se lesum sentiat, cum eodem episcopo causam dicturus ad se ueniat.


 Reuerendissimo et sanctissimo LANDULFO episcopo Suricorum.

Nostra  relatione comperimus quod quidquid tempore consecrationis tue in nostro conspectu de frugibus illius ecclesie congrua deliberatione fuerat inter te et Landenulfum Capuanum episcopum diffinitum, tu ingenti usus temeritate uiolaueris; et quod nos iuxta temporis qualitatem moderari decreueramus, tu adimplere neglexeris. Quo audito, ualde noster animus est commotus quod tam audacter nostra precepta paruipenderis et terminos paternos excesseris. Quapropter huius nostri pontificii autoritate ab huiuscemodi te factione compescere uolentes,  precipimus, et modis omnibus tibi iniungimus, ut, omni obstinatione deposita, quidquid nos illic positi inter te et eumdem episcopum, uel illius fratrem Pandenulfum fidelem nostrum, de diuisione uel frugibus illius ecclesie deliberauimus, sine mora adimplere procures, hoc sciens quia si aliter agere presumpseris, sicut inuasorem rerum sacrarum te canonicis iaculis feriemus. Quod si aliquam querimoniam aut iustam excusationem te habere confidis, tunc cum eodem episcopo causam dicturus, iubemus ut nostram petas presentiam. Nam et nos presenti legato nostro Walperto reuerendissimo episcopo dilecto consiliario nostro precipimus, ut si nostra salubria monita adimplere contempseris, ex nostra auctoritate te excommunicare procuret quatenus,  sicut prediximus, Romam in nostra . Data Xu Kalendas Augusti, indictione decima tertia.



CCXCu. AD CAROLUM REGEM.  Gratulatur de eius erga Romanam Ecclesiam obseruantia, cuius eum defensorem elegit; monet ne aduersariis fidem habeat: laudat quod ditionem sancti Petri ab hostili incursu defendi iusserit. Bosoni tanquam tyranno auxilium se non daturum affirmat; optat eius aduentum, et rogat ut legatos mittat.

Dilecto ac spiritali filio CAROLO glorioso regi.

Regie magnitudinis uestre receptis apicibus ac diligenter perlectis, quia more Christianissimorum  principum parentum uestrorum admonitionis et exhortationis nostre doctrina repleri uos uelle cognoscimus, nostroque consultu ea que pro sancte matris uestre Romane Ecclesie et totius Christianitatis defensione salubria ac utilia esse uidentur, animo libenti cupiatis perficere, ualde gratulamur et immensas Domino gratias referimus, et optamus ut cuncta circa uos semper prospera, diuina fauente gratia, existant. Ea etenim que de uestris causis et euentibus uestris nobis litteris non retulistis, fideli relatione communis fidelis et reuerendissimi episcopi Wibbodi luculenter didicimus; eique omnem familiaritatis aditum pio affectu prebentes, uestre uoluntatis arcana cognouimus, per quem et nos  celsitudini uestre aliqua uerbotenus intimanda direximus.  De oppressionibus autem Grecorum  nos aliquid nullo modo scimus; si uero certissime sciremus, dilectioni uestre cum omni deuotione celeriter nuntiassemus, quoniam Dei omnipotentis procul dubio inspiratione et uoluntate, uos pre omnibus eligere et inclytum in omnibus negotiis sancte sedis apostolice nostrisque profectibus patronum ac defensorem habere omnino curauimus, et ideo, uita comite, longa per tempora optamus possidere. Quapropter inimicis nostris, quos nobis aduersarios et zizaniorum seminatores esse cognoscitis, aurem clementie uestre nullatenus accommodetis. Nam inimicus semper  contraria loquitur. Tamen bene uos fecisse laudamus, quod omnibus episcopis et comitibus, qui circa nos consistunt, auctoritate uestra mandastis atque iussistis ut terminum sancti Petri ab hostili nempe incursu, nostro pariter instructi mandato, defendere debeant. ualde necessarium est ut non solum a malis Christianis, uerum etiam et a Saracenis ubique diffusis, ubique et undique nos sine intermissione depredantibus, et more furum nostra diripientibus, tueri procurent. Pro qua uidelicet necessitate, quam supra modum patimur, ipsius Wibbodi episcopi hortatu, in quamdam cortem nostram exiuimus, et una cum Widone comite Lamberti filio loqui uoluimus huius rei causa; sed ipse adesse pretermisit, sicut iam dictus fidelis noster ac uester uobis poterit enarrare.  De Bosone quoque certos uos esse uolumus quia neque aliquem familiaritatis locum, aut receptionis nostre auxilium apud nos habebit neque poterit inuenire, eo quod uos, ut prelibauimus, amicum et adiutorem quesiuimus, et loco karissimi filii retinere toto mentis conamine uolumus. Nam nichil nobis de parte ipsius pertinere uidetur, qui talem tyrannidem presumpsit committere. De uestro quoque aduentu, quem, Deo fauente, adesse mandastis, ualde sumus gauisi effecti, et pro tantis calamitatibus, quibus circumdati et oppressi existimus, optamus et uehementer rogamus uestram specialem citissime, Deo propitio, contemplari presentiam. Ioannem uero reuerendissimum episcopum Tritiensem penes nos hac uice retinuimus, ut si aliquid noui nobis euenerit,  et necesse tuerit per eum uestris mandare fidelibus, ac per ordinem que opportuna fuerint, significare possimus. Pro iustitiis autem faciendis sancte Romane Ecclesie, ut idoneos et fideles uiros e latere uestro nobis de presenti dirigatis obnixe deposcimus, qui nobis pariter cum missi nostris proficiscentibus, de omnibus iustitiam plenissimam faciant, et uestra regali auctoritate male agentes corrigant et emendent: preterea, sicut uestro proprio nobis ore, fili carissime, promisistis, ut in hoc duntaxat opere uestram uoluntatem uestreque mentis affectum circa nos purissimum fore luce clarius agnoscamus, ut et nos uestrum desiderium pio semper ualeamus affectu perficere. Data ut supra.



CCXCuI. AD IMPERATORES AUGUSTOS.  Commendat eorum studium in Ecclesie concordia stabilienda; monet ut in eo persistant: agit gratias de dromonibus auxilio missis: de monasterio sancti Sergii, et de Bulgarorum diecesi sedi apostolice restituta; rogat ut Dei Ecclesiam tueantur: demum ea que pro Photio in synodo Constantinopoli acta sunt, se approbare significat, si tamen legati contra sua iussa non egerint.


Imperatoribus Augustis.

Post innumeras sollicitudines quibus nimirum oneratur imperiale fastigium, laudabile clementie uestre cognoscimus Christianissimi imperatoris esse propositum, per quod submotis omnibus discordiarum  atque zizaniorum seminibus, que in agro Dominico humani generis inimicus asperserat, sancte catholice Ecclesie piissimo mentis affectu consulere uoluistis. In quo scilicet animi uoto ac desiderio, quantum rebus humanis fauere prouidentia diuina dignetur, sollicitudo clementie uestre Spiritu Dei incitata demonstrat, que in catholica Ecclesia misericordem per auctoritatem et iudicium sedis apostolice, que Christo Domino delegante, totius Ecclesie retinet principatum, nichil impacatum, nichil uoluit esse diuersum: cum omnes schismatica prauitate diuisos, uel zelo quolibet separatos atque dispersos, clementi affectione uel studio ad uere pacis soliditatem, concordieque sincerissime unanimitatem reuocare, et in uno Christi ouili cum proprio pastore,  Photio uidelicet confratre et comministro nostro, aggregare curauit. Pro quibus uidelicet nostri pastoralis magisterii officium est, apud serenitatis uestre Augustalem clementiam assidua semper sollicitudine omnimodis intercedere; ut uestre pietatis maiestas, more Christianissimorum imperatorum, benigna circa omnes existat; et quasi Deo contemplante, populum Domini sibi commissum felici regat semper et gubernet intuitu, nec amplius patiatur eos aliquibus seculi huius procellis illidi, aut malignis perturbationibus concuti: quatenus post hoc uite presentis, imperium celeste adipisci et in eternum cum Domino retinere ualeatis. Nunc itaque pro tanta deuotione animique uestri sinceritate, quam non solum uerbis, sed lucifluis etiam operibus circa  Ecclesiam sancti Petri et nostram paternitatem ostendistis, immensas post Deum serenitati uestre gratias agimus. Primo quidem quod dromones uestros, qui pro defensione terre sancti Petri in nostro manerent seruitio, nobis misistis. Secundo autem quod monasterium sancti Sergii intra uestram regiam urbem constitutum, quod sancta Romana Ecclesia iure proprio quondam retinuit, diuina inspiratione repleti, pro honore principis apostolorum nostro presulatui reddidistis. Tertio uero uobis grates multas referimus quia Bulgarorum diecesin pro  amore nostro gratanti animo sancto Petro, ut iustum erat, permiseritis habere. Unde obnixe petimus ut uestro potenti solatio sanctam Romanam Ecclesiam in hoc periculoso tempore in omnibus adiuuare defendereque non dedignemini, quatenus ex hoc uestra imperialis gloria, apostolicis suffragantibus meritis, per cunctas mundi partes magis ac magis accrescat, et apud omnipotentem Dominum dignam retributionem percipiat. Et iterum humiliter petimus ut in huius bone uoluntatis ac pietatis affectu, quem pro amore Dei circa Ecclesiam Christi habetis, immobiles permaneatis, quoniam nos Augustalem excellentiam uestram ulnis extensis amore paterno amplectimur, et honore debito ueneramur, atque assiduis orationibus nostris, iuxta sacrosancta beatorum apostolorum  Petri ac Pauli corpora fusis, omnipotenti Domino commendare studemus, ut pro tantis beneficiis que sancto Petro impenditis, ipse uobis et in hoc presenti seculo uestrum sanctum imperium cum omni prosperitate magis ac magis conseruet incolume, clarisque semper dignetur ubique decorare triumphis; et in celesti postmodum regione sempiternam gloriam et beatitudinem cum sanctis et electis suis habere concedat. Nam et ea que pro causa restitutionis reuerendissimi Photii patriarche synodali decreto Constantinopoli misericorditer acta sunt, recipimus: [a 1Kb] Et si fortasse nostri legati in eadem synodo contra apostolicam preceptionem egerint, nos nec recipimus nec iudicamus alicuius existere firmitatis. Data Idibus Augusti, indictione XIII.



CCXCuII. AD PHOTIUM .  Gratulatur de concordia Ecclesie Constantinopolitane: miratur multa, que statuerat, mutata esse; approbat que Constantinopoli in concilio pro causa Photii acta sunt, si tamen legati contra sua mandata non egerint.


Hoc nostri semper certaminis et laboris fuit, hoc nostri uoti existit, ut pro orthodoxe fidei integritate, seu pro statu et pace omnium Dei Ecclesiarum, quarum cura constringimur, adeo operam demus, quatenus dispersa congregentur, congregata conseruentur, et ut quidquid inhonestum uel aliter quam se rectitudo habet per prouidentiam Dei, sanctorum  apostolorum meritis suffragantibus, corrigatur, omni conamine, iuxta officium nobis commissum, speculando satagimus. Huius rei gratia more apostolico sancte Constantinopolitane Ecclesie misereri uolentes, decreuimus ut unius incrementum nullius fieret detrimentum, quin potius omnium manifestum existeret adiutorium. Conuocata nostra Ecclesia, quantum ad presens tempus cegit necessitas, auctoritate et potestate apostolica dicte Constantinopolitane Ecclesie consuluimus, et legatis nostris directis, ut inoffenso pede incederent, instituimus.  De cuius scilicet unitate pacis siue concordia gratulamur, et cunctipotenti Domino laudes innumeras referentes, licet ei qui tanta bona seruis suis largitur, condignas grates agere non possimus, hunc benedicimus et assiduis uocibus glorificare studemus. Gloria namque sit illi, et omnis laus ac uirtus, cuius maiestate et semper perlaudabili gratia certata [f. curuata] ad rectitudinem reducuntur, praua diriguntur; contumacia retunditur, humilitas exaltatur, zizania quandoque uelluntur, scandala amputantur, et omnis bonitas augmentatur: unde non in nobis, sed in eodem Domino gloriemur, iucundemur et exsultemus in misericordia eius qui dicit: Confidite, quia ego uici mundum ; et in alio loco: Sine me, inquit, nichil potestis facere ; sed  cum nos scriptis et uerbis misericorditer tecum specialiter agendum esse decreuerimus, mirandum ualde est cur multa que nos statueramus, aut aliter habita aut mutata esse noscantur, et, nescimus cuius studio uel neglectu, uariata monstrentur. Ceterum scribens subintulisti quod, te innuens, non nisi ab iniqua gerentibus misericordia sit querenda; quod et nos de his qui Deum se scire non fantur, licet dispensatorie fatemur, tamen nos quod lectum est exaggerare nolumus, ne quod dignum est iudicare cogamur; ideoque talis excusatio sileat, ne hoc dicentes illa sententia tangat qua dicitur: uos estis qui iustificatis uos coram hominibus; Deus autem nouit corda uestra, quia quod hominibus altum est, abominabile est apud Deum ; igitur laudabilis  tua prudentia, que dicitur humilitatem scire, non moleste ferat quod ab Ecclesia Dei miserationem iussa est postulare; quin potius se, ut exaltetur, humiliet, et fraternum discat erga sui miserentem seruare affectum. Quia nos, si tu debitam deuotionem et fidelitatis incrementa erga sanctam Romanam Ecclesiam et nostram paruitatem obseruare studueris, et ut fratrem amplectemur et ut carissimum proximum retinebimus. Nam et ea que pro causa tue restitutionis synodali decreto Constantinopoli misericorditer acta sunt, recipimus. Et si fortasse nostri legati in eadem synodo contra apostolicam preceptionem egerunt, nos nec recipimus nec iudicamus alicuius existere firmitatis.



CCXCuIII. AD CAROLUM REGEM.  Gratias agit de eius erga sedem apostolicam obseruantia; suam erga eum beneuolentiam testatur: aduentum eius pro Ecclesie necessitatibus exspectat, monetque ut aliquem legatum mittat. Queritur de Georgio quodam excommunicato, qui, ipsius imperatoris auctoritate fultus, bona Romane Ecclesie inuaserat; rogat ut promissa auxilia mittat.


Excellentissimo et dilecto filio CAROLO glorioso regi.

Relegentes regalis excellentie uestre litteras, deuotionem uestram quam circa sanctam Ecclesiam matrem uestram et circa nostrum pontificium habetis, luce clarius nouimus, unde multiplices glorie  uestre gratias referimus. Nam et nos uos semper quasi dilectum et spiritalem filium retinemus, et pio mentis affectu desideramus amplecti, et pro augenda gloria uestra assidue solliciti incunctanter existimus. Quod autem nobis mandastis, ut uestrum optatum prestolaremur aduentum, pro eorum aduersitatibus emendandis qui nobis contraria inferre et qui a nostra ditione homines nostros subtrahere presumunt, nos quidem uestrum aduentum toto desiderio pro tantis Ecclesie Dei necessitatibus, que ad augmentum glorie uestre sunt emendande, omnimodo optamus inspicere. Sed sicut uobis nostris iampridem apostolicis litteris suggessimus, ut uestrum idoneum missum nobis direxissetis, cum quo aliquid ecclesiasticis utilitatibus potuissemus perficere, pro qua causa  non eum miseritis, miramur. Quamobrem petimus ut eumdem missum, antequam ueniatis, nobis dirigere non omittatis, ut cum, Deo auxiliante, ueneritis, nobis simul conuenientibus, uera inter nos dilectio, utpote inter spiritalem Patrem et carissimum filium possit existere. Preterea postquam Georgius excommunicatus et anathematizatus cum homine Widonis est a uobis reuersus, assiduo sumus merore turbati; eo quod audacter ueniens, quasi uestra fultus auctoritate, in proprietates olim suas, que ad ius sancte Romane Ecclesie, , conlegaliter peruenerunt , temere pariter cum aliis introiuit; et nostros, qui in circuitu homines existunt, affligere,  et depredari non cessat. Unde obnixe rogamus uestram magnitudinem, ut sicut nobis ore proprio promisistis, et per epistolam uestram, atque legatos nostros, Liutwardo uenerabili sancte uercellensis Ecclesie episcopo mediatore existente, mandastis, presentialiter nobis adimplere satagatis: quia nos ea, que uobis promisimus, omnimodis adimplebimus, aut eosdem infideles nostros procul a nobis expellatis, ut nulla nobis aduersa, uel contraria ualeant aliquatenus moliri, quousque, Deo propitio, uos ueneritis. Quarto Idus Septembris, indict. decima quarta.



CCXCIX AD ROMANUM ARCHIEPISCOPUM RAuENNATEM.  Iubet eum Romam ad synodum causa dissoluendi quasdam questiones aduenire.


ROMANO archiepiscopo Rauennati.

Quia bellica, imo Saracena impediente angustia, iuxta sacros canones, quarto scilicet Idus Octobris, synodum sicut uolueramus celebrare nequiuimus, opportune ualdeque necessario sane preuidimus ut hanc eamdem uI Idus Nouembris istius quarte decime indictionis, adiuuante Domino, conuocemus. Quapropter sanctimoniam tuam hortamur ut ad idem tempus sine omni mora, imo omni occasione postposita, Romam occurras, quatenus ea que ad honorem siue utilitatem sancte Dei Ecclesie pertinent, nobiscum ordines et diffinias, et sancti Spiritus gratia reuelante,  uoto communi decernas. Interea negotium uiri illustris Deusdedit gloriosi ducis, qui nostrum pontificium adiit, dicens se a tua solertia pro coniugio sue uxoris, quam illius consanguineam fateris existere, communione priuatum, est procul dubio uentilandum, ut quidquid rei ueritas hinc demonstrauerit, omnimodis exsequamur. Qui pro eo quod tam diu apud nos est immoratus, et de tua parte, qui rationem redderet, non est inuentus, rationabiliter erat a nobis interim absoluendus: tamen quia in proximo, sicut diximus, synodum  celebrare debemus, dignius iudicauimus, quod et ipse res expetunt tuum prestolari aduentum, ut hoc synodali discutiamus  collegio, et alterna uisione congratulantes, pari sententia decernamus: in qua etiam quidquid supra generum suum habueris, similiter diffiniri iubeamus. Preterea iam dicti uiri coniux, Maria nomine, libellum sue reclamationis per Paulum legatum suum nostro presulatui dirigere procurauit, asserens tuam sanctitatem in nuptiis per consensum patris de ea habitis, consciam exstitisse; et tam uirum suum quam se, postquam una caro effecti sunt, tam ad spiritalem, siue Dominicam, quam etiam ad communiorem mensam, sepe non solum admisisse, sed etiam inuitasse. Sed et hoc per eumdem suum libellum reclamando innotuit quod Maioranus, qui et Maginpertus diaconus dicitur, in necem sui patris consenserit, petens a nobis ex hoc  conuenientem iustitiam, et obnixe postulans hoc indiscussum non derelinqui, quem uidelicet sepissime Bononiensis episcopus sue Ecclesie famulum querere studuit. Huius rei gratia, precipimus ipsum diaconum tecum nobis omnimodis exhiberi, ut quidquid rationis ordo poposcerit, adiuuante Domino, canonice uentilemus et synodice statuamus. Data III Kalendas Octobris, indictione decima quarta.



CCC. AD UNIuERSOS EPISCOPOS.  Ut Romam ad synodum adueniant.

Omnibus episcopis per ducatum Spoletanum et Cameriensem, et ad omnes episcopos per diuersas  prouincias constitutos.

Nolumus ignorare uestram fraternitatem quia pro multiplicibus sancte Dei Ecclesie necessitatibus, uI Idus Nouembris istius quarte decime indictionis synodalem conuentum, Domino adiuuante, celebraturi sumus; et cum diuersis, precipue Saracenorum, impedimentis implicati essemus, nequiuimus eum suo tempore congregare, dignum duximus ad augmentandas atque perficiendas ecclesiasticas utilitates, uel prefato tempore non pretermitti, quominus tanta necessitas sine consultu aliorum confratrum nostrorum indiscussa non remaneret, ut uestris salubribus consiliis fulti, quidquid ad honorem Dei et communem utilitatem pertinet, communiter perficere  satageremus. Quapropter huius nostre commonitionis sanctitatem uestram exhortamur apicibus, ut, solita desidia deposita, ad eamdem synodum Romam uenire non differatis, quatenus, sicut diximus, ea que agenda sunt, Christo iuuante, communiter peragamus, et que iuxta nostri ministerii officia statuenda sunt, salubriter statuamus. uidete itaque ne solito negligenter agatis, ne si per uos ea que honori et statui sancte Dei Ecclesie sunt proficua, inordinata remanserint, et, quod non oportet, uenire contempseritis, canonicis ictibus non immerito feriamini. Data pridie Kalendas Octobris, indictione XIu.



CCCI. AD CAROLUM REGEM.  Letatur de eius incolumitate, Deumque orat ut omnia ei prospere eueniant: nuntiat Saracenos a Grecis uictos, seque a Saracenis, et aliis etiam ualde premi: quare petit ut sibi quam citissime auxilio ueniat.


CAROLO glorioso regi.

Susceptis glorie uestre, spiritalis atque desiderabilis fili nobis directis apicibus, atque relectis, quia uos, Deo gratias, sanitate uigere cognouimus, ineffabili et ultra quam dici possit iucunditate refecti, in Domino gratulati sumus: et ut magis ac magis uobis Dominus Deus noster prosperitatem tribuat, triumphum de aduersantibus concedat, et felicia tempora ad regnum pacifice atque iustissime disponendum multiplicet, continuis uotis eumdem  Dominum deprecamur. Quia nichil est omnino, fili carissime, nobis dulcius nichilque amabilius, quam ut uos semper ad defensionem et exaltationem sancte matris uestre Romane Ecclesie cognoscamus esse promptissimos, et et eis qui eam diuersis modis impugnant, libera correctionis ac discipline sententia contraire. Nos autem, licet in innumeris infirmitatibus atque angustiis constituti, Deo gratias, utcunque ualemus; sed tunc potius nostra sanitas erit, si uos omni prosperitate, ut diximus, pollere cognouerimus, et ad nobis conferendum solatium festinanter occurrere, ut alterna uisione loquamur, non pati moras aduertimus. Ceterum, quod dicitis ut Liutwardum uenerabilem episcopum communem fidelem nostrum ad nos premittatis,  ualde in Domino gratulamur; et cum eum pro communi utilitate semper desudare cognouerimus, magnum nobis gaudium in aduentu illius nascetur, eo quod in ipsius presentia uestram intuebimur excellentiam. Postremo, fili carissime, quod sciscitamini de Grecis, atque Ismelitis, et ceteris quibusque exteris nationibus, uel conciuibus, qualiter res agatur, breuissime respondemus. Sed ut hec omnia ex intimo corde atque dolenter aduertatis, omni mentis conamine exhortamur: tamen Deo sint grates et laudes quia Grecorum nauigia in mari Isrelita rum uictoriosissime strauerunt phalanges, et eos, prout Dominus uoluit, debellati sunt. Sed nos tamen tam ipsi iam dicti Ismelite quam alii conciues nostri  impugnant ac persequuntur, ut extra muros Urbis nullatenus uel qui labore manuum suarum uiuere ualeant, uel qui, ut ita dixerim, Christianitatem suam, sicut decet, obseruent, egredi libere possint: ac per hoc, imo pro his omnibus, si citissime et, omnibus occasionibus omnibusque excusationibus postpositis et contemptis, ad omne nobis et huic regioni ualde afflicte conferendum solatium non ueneritis, procul dubio scire potestis quia ad peccatum uestrum et damnum omnium hec terra peribit. Unde pro Deo festinanter iter ad nos ueniendi assumite, et ut bella Domini uice illius preliemini, ad beatorum apostolorum limina, Deo preduce, pro Christianorum omnium auxilio properate. Data III Kalendas Nouembris, indictione XIu



CCCII. AD EUMDEM.  Deusdedit Rauennatem iniuste excommunicatum absoluit; confirmat illius cum Maria uxore coniugium: iubet eum defendi.


Reuerendissimo et sanctissimo ROMANO archiepiscopo Rauennati pro causa Deusdedit Rauennatis, et Leoni uenerabili episcopo misso et apocrisiario summe sedis nostre apostolice, necnon quibusuis missis imperatoris et omnibus iudicibus, et populis Romani territorii constitutis, cunctisque fidelibus sancte Ecclesie, presentibus scilicet atque futuris.

Omnium reuerentiam omniumque industriam scire hortamur quod Rauennas Romanus archiepiscopus,  et ore, cum Rauenne fueramus, dixerit, et scriptis transmiserit, quod nonnulla incesta coniugia in sua parochia fuissent, et quotidie fierent. Deinde per suum legatum, Dominicum uidelicet presbyterum, ut ipsi triginta et duo essent, dicendo significauit, suggerens ut nostra auctoritate ipsi eos liceret canonice omnes iudicare. Qui omnibus dimissis, quos etiam nominatim dixerat, et sola inductus inuidia, ut remur, et postea in sancta patuit synodo, Deusdedit fidelem nostrum , postquam sedem apostolicam appellauit, excommunicare non formidauit. Ipse Deusdedit uero dux pro nostra fidelitate his obediuit, et ad apostolicam  presentiam uenire modis omnibus festinauit. Nos suam causam audientes, et qui eum accusare non debuerant, ex parte archiepiscopi non inuenientes, poteramus ipsum absoluere; sed noluimus, usquequo archiepiscopo misissemus, imo cui misimus, dicentes: ut ipse archiepiscopus pro statutis sanctarum Dei Ecclesiarum, uI Idus Nouembris ad synodum celebrandam ueniret, deferens secum accusatores et testes, quatenus his delatis negotium Deusdedit inter alia canonice finissemus. Qui pro se sui cardinis Dominicum presbyterum, et Ioannem diaconum misit, transmittens cum illis scriptas accusationes: quibus scriptis coram sancta synodo lectis, ad ea Deusdedit respondit, et se incestum atque  nefarium commisisse negauit; sed coram omnibus se innocentem ostendit, et diuini mundanique iuris auctoritate se coniugatum probauit. Quapropter una cum sancta synodo illum absoluimus, et eum communioni nostre recepimus, et Mariam coniugem suam illi uxorem esse legitimam firmauimus cum benedictione Dei omnipotentis et nostra; et si prefatus archiepiscopus, aut ministri eius, in rebus suis suorumque hominum inuasionem et fortiam facere uoluerit, uos Rauennates pro ipso illum in suis defendite. Data ut supra, indictione decima quarta.



CCCIII. AD ANSPERTUM ARCHIEPISCOPUM MEDIOLANENSEM.  Inobedientie eum arguit, precipitque ut Rhodoaldum et Warlenum monachos, quos iniuste in carcerem coniecerat, ad eorum monasterium honorifice remittat.


ANSPERTO archiepiscopo Mediolanensi.

Decuerat te, frater carissime, pura animi sinceritate eam reuerentiam eumque honorem sancte sedi apostolice, cui Deo auctore presidemus, quotidie impendere, que usque ad tua tempora omnes tui predecessores laudabiliter uiuentes, huic Ecclesie obtulerunt prona mentis deuotione. Pro qua re eius gremio suscepti, quidam pre nonnullis amore dilecti sunt; sed ecce, quod sine dolore dici non potest, nescio qua antiqui hostis fraude, a die ordinationis tue, et tempore senectutis, contra sanctam  Romanam Ecclesiam matrem tuam non destitisti nunc inobediens, nunc dolosus te patefacere: qua necessitate compulsi, te corripere apostolico flagello opere pretium duximus; sed iterum paterna miseratione te ad nos reducere non pretermisimus, sperantes in te de reliquo nullum uestigium circa nos culpe aliquo modo reperire, quia et professio tua hoc coram nobis iureiurando spoponderat. En, bone uir, aliquid deterius committere non formidasti, cum quosdam monachos nostros nomine Rhodoaldum, et Warlenum, Roma ad suum monasterium Pultariense iter carpentes, comprehensos iusseris diu sub custodie uinculis reseruari. Quod quanti piaculi sit sano intellectu ipse perpende, quantumque dedecus sedis apostolice, que Christo auctore,  etiam in barbaras nationes libera semper uisa est fungi legatione: quod nefas malum sub omni celeritate te emendare hortamur, et predictos Dei famulos cum omnibus suis illesos abire patiaris ad locum, miserante Deo, sue habitationis. Et sicut tuo consilio pro certo eos cognouimus esse innocenter custodie mancipatos, ita, te faciente, sciamus eosdem funditus et cum competenti honore dimissos. Data mense Nouembris, indictione XIu.



CCCIu. AD SALOMONEM PROCURATOREM PAPIAE.  Eiusdem argumenti.

SALOMONI procuratori Papie.

 Apostolica tibi auctoritate precipimus ut monachos nostros, id est Rhodoaldum et Warlenum, quos, spreto Dei timore, a liminibus sanctorum apostolorum ad suum monasterium reuertentes, et simpliciter per uiam gradientes, comprehendere ausus fuisti et in custodia retinere, sine omni mora et dilatione dimittas cum omnibus suis reuerti ad suum monasterium sanos atque illesos. Quia tantum scelus et iniuriam pro hac re in sedem apostolicam commisisti, pro quibus iuste carere debueras consortio omnis Christianitatis: et fatemur, si hoc continuo non emendaueris, a perceptione corporis et sanguinis Domini nostri Iesu Christi et introitu ecclesie te prohibebimus. Data mense Nouembri, indictione decima quarta



CCCu. AD ADELBERTUM MARCHIONEM.  Ab excommunicatione eum absoluit, eiusque homines, si spatio quindecim dierum intra mensem Martium Ecclesie satisfecerint.


ADELBERTO marchioni.

Te uero quia conuersum et fidelem circa sanctam Romanam Ecclesiam et nos cognouimus, absque tenore ab omni excommunicatione absoluimus; hominibus tuis sub eo tenore sacram reddimus communionem, ut omnem emendationem, sicut promissum est, facere ad quindecim dies intra mensem Martium omnino accelerent. Quod si hoc facere neglexerint, omnes sub eadem excommunicatione  permaneant, donec iterum de perpetratis malis plenam faciant satisfactionem. Data ut supra, indictione XIu.



CCCuI. AD OTERAMUM uIENNENSEM EPISCOPUM.  Arguit quod faueat sociis Bosonis, idque a se imperari asserat; precipit ut Romam accedat ut crimina que ipsi obiiciuntur diluat.

OTERAMO [a 1Kb] uiennensi episcopo.

Inter eximios nunc usque Christi Dei nostri sacerdotes te habere tenereque omnino uolumus; sed quia ecclesiastice paci et utilitati contraria agere audimus, ualde miramur, nichilominus et turbati existimus, eo quod, sicut fidelium relatu comperimus,  his qui cum Bosone presumptore et regni perturbatore tyrannidem exercere non cessant, ausu temerario fauere eorumque malis operibus communicare presumas, et in superbiam eorum sequax existens, falsa opinione sanctam nostram Romanam Ecclesiam infamare non dubitas, quod ad talia peragendum ipsius auctoritatem habere te certifices; quod quam euidenter ostendere non poteris, pro qua scilicet Romana Ecclesia te murum opponere omnibus iniqua agentibus debueras. Pro quibus nimirum tot malis tantisque presumptionibus, tibi ex auctoritate Dei, et sanctorum apostolorum ac nostra,  precipimus ut de presenti Romam ad limina sanctorum apostolorum nostramque presentiam uenire procures, ut de talibus te criminibus secundum auctoritatem sanctorum Patrum coram nobis et sede apostolica satisfaciendo purgare ualeas, quatenus te inter fratres et consacerdotes retinere ualeamus. Nam, quod non credimus, si aliter feceris, et uenire distuleris, donec hanc nostram iussionem impleueris, scias te omni episcopali officio esse priuandum.



CCCuII. AD BARNIMERUM COMITEM, SACERDOTES, ETC.  Ostenait sibi gratissimam fuisse eorum in sedem apostolicam obseruantiam; hortatur ad perseuerantiam. Iubet legatos ad se mitti, quibus reuertentibus legatum suum missurum pollicetur, cui ipsi fidelitatem iuxta Ecclesie ritum promittant


Excellentissimo uiro BARNIMERO glorioso comiti et dilecto filio nostro atque omnibus religiosis sacerdotibus, et honorabilibus iudicibus, cunctoque populo pax et gratia a Domino Iesu Christo.

Audita per Theodosium uenerabilem episcopum uestrum fide et deuotione, quam circa sedem beati Petri apostoli et nostri pontificii uos habere cognoscimus, immensas Deo gratias referentes, magno gaudio sumus repleti; qui uos nunc ad tantam gratiam perducere, et inter oues suas connumerare dignatus est, secundum quod Dominus ipsi principi apostolorum commisit, dicens: Si diligis me, Simon Petre, pasce oues meas . Unde uestram  fidelitatem, et Christianissimam deuotionem, his nostris apostolicis litteris admonemus et exhortamur, ut sicut diuina inspiratione agere cepistis, usque ad finem perficere et obseruare non pretermittatis, quatenus qui sub ala et regimine atque defensione beati Petri apostoli et nostra toto conamine uos subdere, atque in eius seruitio perseuerare, quasi dilecti filii procurastis, apertius hoc ostendatis atque impleatis, ut Dominus in Euangelio dicit: Sic luceat lux uestra coram hominibus, ut uideant bona opera uestra, et glorificent Patrem uestrum qui in celis est . Et ut ita hoc per orbem terrarum uestre sponsionis diffametur, ut auxiliante Domino, et sanctorum apostolorum suffragantibus meritis,  ea que saluti et utilitati omnium uestrum proficua sunt, possimus ad honorem et exaltationem sancte sedis apostolice incunctanter perficere, sicut nomine uestro scripta nobis mandastis, ita in libro celesti scripta permaneant. Quapropter mandamus ut reuertente ad uos dilecto episcopo uestro, idoneos legatos uestros presentialiter ad nos dirigere non pretermittatis, qui pro parte omnium uestrum nos et sedem apostolicam consulant de his que mandastis, ut et nos cum illis missum nostrum dirigamus ad uos, quibus secundum morem et consuetudinem Ecclesie nostre uniuersus populus uester fidelitatem promittat. Interim monemus ut constantes permaneatis,  quoniam scriptum est: Melius est uotum non uouere, quam post uotum promissa non implere . Spiritus Domini, qui orbem terre repleuit, repleat uestrum cor omni pace et gaudio in Christo Iesu Domino nostro.



CCCuIII. AD MICHAELEM REGEM BULGARORUM.  Miratur quod legatos non miserit, quemadmodum iam diu promiserat; monet ut id quamplurimum faciat.

Dilecto ac spiritali filio MICHAELI glorioso regi Bulgarorum; gratia uobis, et pax a Deo Patre et Domino Iesu Christo.

Miramur quod tanto iam tempore transacto, missos uestros ad sanctam Romanam Ecclesiam matrem  uestram et ad nos non transmisistis. Modo uero, sicut nobis retulit Theodosius uenerabilis episcopus, missos tuos cum eo dirigere promiseras, sed pro qua causa eos dirigere pretermiseris, ignoramus. Unde uos iam recognoscere oportebat, etiam ad pastorem et pontificem animarum uestrarum reuerti tota deuotione debueratis; unde his nostris apostolicis litteris uos quasi carissimos filios admonemus et exhortamur, ut de presenti uestros idoneos missos nobis transmittere non dubitetis, quatenus ab uberibus matris uestre sancte uidelicet Romane Ecclesie satiemini omnique bono repleamini. Quia nos more paterno ulnis extensis uos amplecti, et quasi oues Christi nobis commissas alere et saluare parati existimus, secundum quod Dominus dicit beato Petro: Pasce oues meas; quidquid enim uobis dirigimus,  credere omnino potestis, quia pro salute uestra semper agere ac perficere incunctanter cupimus. Optamus uos in Christo nunc et semper bene ualere.



CCCIX. AD QUEMDAM .  Monet ut perficiat que per legatos mandauit.

Susceptis litteris glorie uestre, quibus uos plena intentione monstratis ad limina apostolorum festine, imo potius precipiti gressu et uelle conuolare; quapropter attoniti, uel magis stupefacti miramur decentiam uestram terminos Patrum transcendere, et lineam generis uestri superbo spiritu conculcare, et in deterius, non in melius prorsus conuenire. Et  ecce dolenter cum Apostolo compellor dicere: In nouissimis temporibus instabunt tempora periculosa, in quibus erunt homines semetipsos amantes, et querentes que sua sunt, non que Iesu Christi . Sed nos te, fili carissime, in uiscere Christi plurimum diligentes, ad ea te prouocare gestimus que anime uestre proficiant ad salutem. Legatos sane e latere nostro plene instructos direximus, quibus omnia ad purum credere non ambigatis in his que uerbotenus et scriptis capitulariter dedimus in mandatis. Qua de re paterno affectu monemus ut omnia sicut uobis direximus per eosdem legatos, adimplere omnino curetis. Ideoque scitote quoniam si pleno iure cuncta que destinauimus non adimpleueritis,  nos enimuero quantum in nobis est, zelo Dei succensi ea que ad honorem sancte Romane Ecclesie pertinent exaggerare penitus satagemus: a quibus nos nulla ferocitas, nulla malorum hominum comminatio, donec spiritus reget artus, poterit sequestrare. Quod iussionem nostri pontificii ingenti presumptione absurdam posuisti, omnimodis temetipsum proprio iaculo reuerberasti, et uelut aspis surda saluti tue congruentibus aurem non accommodasti. Sed quid plura? Iterum atque iterum inhibendo apostolica auctoritate precipimus, terminum S. Petri ad ingrediendum animum uestrum non incitetis, quousque predicti legati nostri ad nos reuertantur, omnia nobis renuntiaturi, itemque alios ad nos transmittere cures. Data octauo Kalendas Februarii, indictione  XIu.



CCCX. AD ANSPERTUM MEDIOLANENSEM ARCHIEPISCOPUM.  Confirmat Iosephi episcopi Astensis ordinationem, qui alias contra canones uercellensis Ecclesie fuerat episcopus constitutus.

ANSPERTO Mediolanensi archiepiscopo.

Consultationis tue qua nos super Ioseph, nuper in uercellensi Ecclesia ordinati, noua nunc electione uel ordinatione in Ecclesia Astensi, consulere uoluisti, perspectis suggestionibus, quibus super hoc nostre auctoritatis consultum requiris, canonicum iudicauimus, et nostris tibi decretis conuenienter, propitia Diuinitate, respondimus. Fuerat autem de  illo primum, ut ipse mecum aduertis, quoddam irregulariter institutum; sed nos apud B. Petrum apostolum cum sancta synodo residentes, salubri potiti consilio, et animositatem illius correximus et misericordie fomenta, gratia Sancti Spiritus reuelante, protinus adhibuimus, scilicet ut, eo in pristinum ordinem reducto, si alium episcopatum ei concedere uoluisses, et cleri uel populi uota hunc sibi concorditer in episcopum expeterent, et eligeretur, et sicut qui nichil ab ordinatore prius acceperit, in episcopum crearetur. Interea accidit ut, Astensis Ecclesie rectore proprio obeunte, permissu Caroli gloriosi regis idem Ioseph, post electionem cleri et expetitionem populi in eadem ecclesia deberet ordinari episcopus, tua fraternitas, tam nostra absolutione  quam etiam ipsius regis exhortata monitionibus, hoc libenter admisit et canonice iussa complere conata est. Quod quia nunc sententiam nostram tu quoque secutus, et regalem permissionem deuote, sicut condecet, es amplexatus, prefatum Ioseph presbyterum sancte Ecclesie Astensi episcopum prefecisti, et ordinationem illius ratam haberi decernimus, et omnium ora contra hoc quoquo modo mussitantia apostolica auctoritate obstruimus: quia sicut de irregulariter quibuslibet habitis nos ad hec corrigenda zelus iustitie excitat, ita de bonorum uirorum laudabilibus factis gratia diuina letificat. Nam et sedes apostolica, iuxta quod S. Leo papa scribit, hanc temperantiam seruat, ut et seuerius  agat cum obduratis et ueniam cupiat prestare correctis: et ideo his omissis, de prelibati Ioseph iterata creatione sanctitas tua in nullo penitus hesitet, quia hanc et nos approbatam admittimus et ab omnibus admittendam esse mandamus: quia quod non ostenditur factum per impositionem manus illius, cui tempore sue legationis, quod dare uisus est, ut ita dixerim, non habuit, ratio non sinit ut uideatur iteratum. Data Xu Kalendas Martii, indictione XIu.



CCCXI. AD ATTONIUM.  Excommunicat eum, nisi Ecclesie Mediolanensi bona que abstulerat restituat, et ad obedientiam sui archiepiscopi cum sociis redeat.


ATTONIO excommunicato.

Missa presulatui nostro ab Ansperto sancte Mediolanensis Ecclesie archiepiscopo relatione atque suggestione, didicimus te multa per horrende temeritatis impudentiam siue audaciam egisse illicita, et in contemptum beati Ambrosii atque ipsius antistitis contrarietatem, in locis et rebus ei pertinentibus mala et quecunque poteras enormiter una cum filiis tuis commisisse aduersa. A quorum scilicet perpetratione assidua te quasi ouem gregis Dominici, multis iam uicibus arguendo, obsecrando et increpando conuenire atque remouere curauit, ne antiqui hostis callida persuasione semel deceptum in profundum mortis barathrum lapsum iacere omitteret. Sed  quia te sancte admonitionis uerbis salubribus humili prorsus deuotione non obedire, neque aurem cordis, uelut aspidem surdam, inclinare uel acquiescere nolle aspiciens, post tot correptiones una cum uenerabilium cepiscoporum cetu a sacrosancti corporis et sanguinis Domini, secundum institutionis paterne censuram, communione separauit et ab Ecclesie Dei societate merito remouit; et adhuc in eadem sorde iniquitatis fetidum et uulneratum te dolet iacere, cordeque impenitenti nolle ad te percutientem reuerti aspiciens, clamat ut per salutis medicamenta animi tui ualeat uulnera male inflicta sanare. Unde et nos pastorali sollicitudine, atque confratris nostri archiepiscopi hoc presenti dilectione commoti, auctoritatis nostre statuto iubemus  ut, tanta peruersitate et cordis duritia iam procul abiecta, quoniam hactenus, Dei timore postposito, multos tue iniquitatis lepra coinquinasti, et tantorum malorum auctor esse non dubitasti, precipimus te cum omni celeritate reuerti ad ueram prefati pontificis tui satisfactionem cum filiis et tuis omnibus complicibus, quorum incentor adhuc malorum post tantas correctiones esse non timuisti, et eius salubribus monitis subditus et subiectus existas, omnibus tamen Ecclesie depredationibus in integrum restitutis, et secundum ipsius Ecclesie priuilegium emendatis atque solutis. Quod si post huius nostre preceptionis relectam epistolam in tua iniqua obstinatione perdurans, ut dictum est, ad prefatum  pontificem tuum redire satisfaciendo contempseris, ex auctoritate Dei Patris, et Filii, ac Spiritus sancti uirtute, beatorumque apostolorum Petri ac Pauli, et omnium sanctorum Patrum, nostraque apostolica sanctione, secundum iam dicti dilecti confratris nostri archiepiscopi et episcoporum sententiam iam olim in te prolatam, iubemus te cum filiis et complicibus tuis omni ecclesiastica esse communione priuatum, et a cetu atque societate omnium Christianissimorum, utpote tantorum malorum perpetratores inconuertibiles, seclusos et damnatos existere; quousque omnia, que perperam gessistis, emendando, canoniceque satisfaciendo, ueniam condignam percipere mereamini. Data Xu Kalendas Martii, indictione XIu.



CCCXII. AD ANSELMUM MEDIOLANENSEM ARCHIDIACONUM.  Minatur illi excommunicationis penam nisi ad sui archiepiscopi obedientiam redeat.


ANSELMO archidiacono Mediolanensi.

Missa presulatui nostro suggestione, Anspertus sancte Mediolanensis Ecclesie reuerendissimus archiepiscopus, cuius minister esse uideris, super te questus est quod inter ceteras perturbationis molestias a te sibi temere illatas, et post rerum suarum damna non modica, non propria derelicta Ecclesia, ab eius te obsequio et consortio separare, et uelut schismaticus per alienas parochias contra canonica  statuta commorari presumpseris, necnon et apud principalem potentiam properando, noxias illi preparare insidias callida persuasione decretas. Unde his nostris apostolicis litteris dilectionem tuam paterno affectu conuenimus, nichilominus et cum omni iubemus imperio, ut de presenti ad sinum et gremium sancte Mediolanensis Ecclesie matris tue, quam furibundo animo reliquisti, ualde deuotus redire festines, atque sub proprii pastoris regimine uel presentia esse omni mentis alacritate decertes, et, utpote idoneus minister, humili prorsus deuotione debitum, iuxta ordinis tui locum, reuerenter impendas obsequium et obedientie famulatum, quatenus, eius gratia potitus, omnipotenti Domino de officii tui assiduitate semper  placere ualeas. Quod si aliter contra precipuas et non uiolandas sanctorum Patrum institutiones, atque contra hanc nostram saluberrimam iussionem agere presumpseris, et ad tuam Ecclesiam tuumque pastorem, sicut regula ecclesiastica docet, redire contempseris, scias te Dei omipotentis uirtute et beati Petri apostolorum principis nostraque auctoritate, atque canonico Patrum iudicio, fore omni ecclesiastica communione priuatum, quousque, ut predictum est, ad tuam Ecclesiam redire tuoque pastori humilitatis colla subdere omnino studueris, quoniam ferro necesse est ut abscindantur uulnera que ut illis manum adhibueris fomentorum non senserint medicinam.



CCCXIII. AD IOANNEM, EGILULFUM, ETC.  Causam inter Tridentanum et ueronensem episcopos uersantem eis committit; monet ut eam iure definiant, et ad se sententiam mittant, ut eam confirmare possit.


IOANNI Bononiensi, EGILULFO Mantuano, et EICARDO uicentino, et uIATORI Ferrariensi episcopis.

Sanctitatem uestram nolumus ignorare quoddam olim inter sanctam ueronensem Ecclesiam et Tridentanam de quibusdam rebus Asiane uille exortum fuisse litigium, quas ueronensi Ecclesie pertinuisse probauimus, sicut a legatis nostris, qui tempore illo in Italie partibus legationis nostre fungebantur  officio, ueraci relatione comperimus: quorum et iudicii diffinitionem uidimus, et eorum subscriptiones manuum lectione percurrimus, quo manifestius declaratur easdem res ad sanctam ueronensem Ecclesiam iuste pertinuisse, et eas in perpetuum possidendas diffinitum fuisse. Sed quia sepe contentio solet generare discordiam, nunc, sicut dicitur, Adelchisius uenerabilis Tridentanus episcopus, contra diffinitionem ipsam peragens, atque contra professionem, manusque sue subscriptionem mouere presumpsit, reuerentie uestre super hoc negotio uicem nostram committimus, ut ad illas partes accedentes, cum Adelardo, et eodem Adelchisio, uenera bilibus episcopis, hoc litigium   rursum audientes deliberetis, et ad legitimum finem perducere modis omnibus satagatis: quo rite et secundum seriem scripturarum suarum peracto, quidquid illud fuerit, nostro apostolatui scriptis uestris uolumus intimari, ut nos et libenter accipiamus, et nostra auctoritate stabilire non omittamus. Quia et primum coram apostolicis missis aliisque reuerendissimis episcopis in synodo Ticinensi, et post in Tridentina ecclesia, nichilominus coram nostris legatis et aliis imperialibus iudicibus de hoc iudicatum fuit et legaliter diffinitum. Data Iu Nonas Martii, indictione XIu.



CCCXIu. AD ADELCHISIUM EPISCOPUM TRIDENTANUM.  Arguit eum quod bona ueronensis episcopi inuaserit; eius causam quibusdam episcopis se commisisse significat: monet ut eorum acquiescat sententie.


ADELCHISIO episcopo Tridentano.

Suggerente cepiscopo nostro Adelardo ueronensi episcopo, didicimus sanctitatem tuam aliter egisse quam se canonica, imo Christiana obseruantia habere uidetur. Quia scilicet, contempto precedentium Patrum iudicio, cui ipse interfuisse dignosceris, res quasdam ad sanctam ueronensem Ecclesiam pertinentes inuasisse diceris, et contra manus tue subscriptionem te egisse quodammodo suspicaris: in quarum rerum diffinitione, si sedis apostolice legati non interessent, speraremus adhuc posse nos  aliorum certificari super hoc attestationibus. Sed quia hoc non esse opportunum preuidimus, Ioanni Bononiensi, Egilulfo Mantuano, Eicardo uicentino, et uiatori Ferrariensi uenerabilibus episcopis, ad hoc secundum Deum prouidendum, et quantum ad contemptum inobedientium pertinet, rursum diffiniendum, uicem nostram super hanc questionem commisimus, ut in id ipsum conuenientes, hoc litigium cum sanctitate tua determinent, et irreprehensibiliter, Deo pre oculis habito, diffinire procurent. Quapropter fraterno te amore monemus ut in hoc ita peragas quatenus a nobis merito reprehendi non possis et canonicam sententiam non excipias: uerumtamen ad locum quem predicti uenerabiles episcopi tibi significauerint, occurrere non omittas. Et  de eisdem rebus Asiane uille respondeas, ut ex hoc iam nulla questio prorsus remaneat uel renascatur. Data ut supra.



CCCXu. AD LUDOuICUM ET CARLOMANNUM REGES.  Rogat ut cum Carolo imperatore consentiant de reuocanda et Romam mittenda Angelberga, ubi eam ita se custoditurum pollicetur, ut contra ipsos moliri nichil possit.

LUDOuICO et CARLOMANNO regibus; et HUGONI abbati.

Nosse uolumus uestram dilectionem qui spiritalem filium nostrum Carolum serenissimum imperatorem Rome nobiscum degentem rogauimus ut  spiritalem filiam nostram Angelbergam Deo deuotam, que se sancto Petro apostolo et nobis cum suis omnibus commendauerat, quam etiam coniux illius diue memorie Ludouicus Augustus adhuc uiuens nostre tuitioni specialiter submiserat, ab exsulatu reduceret, et apud nos eam Romam, ubi nulla iam de illa sinistra suspicio oriri posset, pro amore Dei et Christi, clauigeri ipsius beati Petri apostoli simulque nostro dirigeret. Quod ille libenter se facturum promittens, quantum comperimus, uestrum super hoc prestolatur assensum. Et quidem nos de communi dilectione et pace siue concordia uestra gaudemus, et Deo pro hoc innumeras grates referimus. Sed tantum de ipsius spiritalis filie nostre recuperatione et reditu uos deprecamur, quantum, si  ipsa ad nos reducta fuerit, ut nichil penitus iam uel contra eumdem imperatorem, uel contra uos agere possit, nostris uos attestationibus certissimos reddimus. Idcirco iuncta uestra deuotio cum eiusdem Augusti obedientia, absque omni protelatione, iam dictam Deo deuotam feminam, quam ad limina apostolorum, a quorum confessione altarium nostro semper tuendam presidio suscepimus, pro amore Dei et nostro remittere, quantum in uobis est non omittatis. Quia si hic apud nos rediens habitauerit, tanta custodia circumspecta, nobis credite, erit, ut nec Bosoni, nec alio homini, ad perturbationem imperii siue regni, quodlibet adiutorium uel auxilium uerbis aut scriptis prebere quoquomodo ualeat. uerumtamen  unum est quod uobis ueraciter et unde occasionem uos ad nos contemnendum non possitis assumere, hoc ecce proponimus, scilicet, si eamdem Angelbergam uel in modico contra imperialem aut nostram uoluntatem aduersi quippiam moliri aut uelle manifestis cognouerimus indiciis, presentialiter illam reddere ac remittere imperialibus satagemus obtutibus, quatenus que disciplinam forte recipere, quod nec optamus, distulerit, non solum mundana uestra iudicia non euadat, uerum etiam nec nostram miserationem, que delinquentibus parcere consueuit, inueniat. Ideoque, karissimi filii, estote in hoc nostri cooperatores et adiutores, et audiat nos continuo excellentia magnitudinis uestre, ut et uos a Domino exaudiri mereamini, et per felicia tempora regni  gubernacula moderantes, cum Christo regnum, quod finis nullus angustat, intercedentibus beatis apostolis, capescere ualeatis. Data Iu Idus Martias, indictione XIu.



CCCXuI. AD OMNES ARCHIEPISCOPOS, EPISCOPOS ET COMITES ITALIAE.  Hortatur dent operam ut Carolus imperator Angelbergam Romam uenire patiatur, quam se ita custoditurum promittit, ut nichil contra ipsum Carolum cum Bosone moliri possit; et si quid tentauerit, se eamdem remissurum pollicetur.

Omnibus reuerendissimis et sanctissimis archiepiscopis et episcopis huius Italici regni, et omnibus  gloriosis comitibus filii nostri imperatoris.

Si ea que saluti et utilitati proximorum necessaria sunt, secundum sollicitudinem et curam gregis Dominici nobis ad bene regendum commissi, diuine pietatis memores agere studemus, omnipotentem Deum in his quibus et ipsi ex humana infirmitate quotidie indigemus, habebimus omnino propitium, et in bonis omnibus procul dubio adiutorium. Igitur sanctitatem uestram nosse uolumus quoniam missis et apostolatus nostri litteris, dilecti ac spiritalis filii nostri Caroli gloriosissimi imperatoris clementiam obnixe rogamus ut Angelbergam filiam nostram, quam diue memorie Ludouicus rex pater imperatoris, et Ludouicus imperator uir eius nobis uerone commendauerunt, ac postmodum ipsa se sancto  Petro tradidit, et de ipsius altaris confessione tuendam recepimus, de loco in quo nunc esse constat, pro amore Iesu Christi Domini nostri, et pro sanctorum apostolorum Petri ac Pauli reuerentia, nostraque paterna dilectione presentialiter reduci, et ad nos eam dirigere iubeat. Unde uos fratres et comministros nostros pio mentis conuenimus atque hortamur affectu, quatenus in huius femine reuersione uel salute nobiscum cooperari pariterque desudare studeatis, ut uestro consilio uestroque instanti hortatu, ipse Augustus nostre petitionis affectum more parentum suorum libenti perficiat uoluntate. Nam sicut illud regnum, in quo nunc illa sub custodia manet, eius est, ita et istud; et sicut ibi custoditur,  ne aliquod solatium, uel consilium dare, facereque possit Bosoni, ita et nos eam in tali loco habitare faciemus, quo nichil aduersi moliri, nichilque ualeat machinari contrarium ad huius regni, et imperii perturbationem. Et si contra eius ac nostram uoluntatem aliquatenus eam agere, aut uelle cognouerimus, illico ad imperialem remittemus presentiam, nec nostro erit amplius adiuta consilio. Quod nimirum, ut nobis sine omni dubitatione credatur, unum ex his legatis nostris uenerabilibus episcopis, quos pro ea imperatori direximus satisfaciendo, repro mittere iussimus ita nos esse incunctanter facturos Neque enim, sicut cum cepiscopis, et primatibus eius promissum est, nullum temporale adiutorium et consilium iam fato se fore prebiturum Bosoni;  et quod, sicut prediximus, diligentissime custodita, non poterit de his omnibus quidquam agere. Idcirco per Dominum uos adiuramus, ut toto conamine in hoc opere nobiscum pro amore Dei desudare, eique manum porrigere procuretis, ut et nos in uestris proficuis utilitatibus et necessitatibus esse prompti possimus; et cui manum porrigere uobiscum omnimodis porrigamus, dignasque uestro Deo dilecte sanctitati pro uestro labore, atque deuotione gratias habere ualeamus.



CCCXuII. AD CLERUM MEDIOLANENSEM.  Recipit Hadericum sub tutela sedis apostolice, et excommunicat omnes qui illi uel eius ecclesiis molestiam intulerint.


Omnibus reuerendissimis episcopis et sacerdotibus seu clero, ac populo sancte Mediolanensis Ecclesie.

Boni patrisfamilias, quem bene et fideliter laborantes remunerasse cognoscimus, informati exemplo, et apostolice auctoritatis et miserationis magisterio, seu beneuolentia, omnibus, quos pro Ecclesie Dei utilitatibus fideliter desudare conspicimus, subuenire debentes, opportunum ac necessarium nos oportet prebere auxilium. Igitur quia te Hodericum uenerabilem presbyterum et abbatem sacrorum monasteriorum beatorum, scilicet Geruasii et Protasii, atque Simpliciani, nec non ex xenodochii  sanctorum Cosme et Damiani, quod Romanorum  dicitur, et alia tua beneficia uel patrimonia intra uel extra ciuitatem Mediolanensem constituta fideli deuotione, totoque mentis conamine pro pristino statu et uigore atque restitutione sancte Mediolanensis Ecclesie ter quaterque in obsequie Ansperti reuerendissimi archiepiscopi tui, atque confratris nostri deuotum atque in omnibus fidelissimum permanere atque decertare omnino et euidenter comperimus, et legationem Ambrosiane Ecclesie catholica fide te, et prout uires suppleuerunt, ardeptissimo ardore explere, crebro cognouimus. Et ob hoc aliquos contumacie liuore aduersum tuam commotos esse dilectionem, uel ob alias causas inuidie, qui et modo labiis dolosis zeli contra te concitati,  et postmodum callidis argumentis nociuam tibi moliuntur, nostro statuto decernimus, atque Dei omnipotentis auctoritate beatique Petri apostolorum principis et nostra sanctione statuimus, nulli unquam archiepiscoporum, uel sacerdotum, aut cuiuslibet ordinis clericorum eiusdem sancte Mediolanensis Ecclesie, nec aliarum Ecclesiarum, neque alicui magne parueque persone, cuiuscunque honoris predite dignitate esse licitum, pro tue laudabilis deuotionis affectu et pro tue fidei sinceritate atque caritatis certamine, quod pro ipsius Ecclesie utilitate nostris te diebus habuisse cognouimus, aliquam tibi quocunque modo uel sub ecclesiasticarum rerum obtentu, inferre calumniam aut his prefatis, que pro tui digni laboris merito retines beneficiis  et patrimoniis, uel a quibus propriis rebus mobilibus priuare: sed diebus uite tue, secundum auctoritatis nostre decretum, pro amore Dei et mercede anime nostre tuaque fidelitate, quam tue te nouimus habere Ecclesie, liceat tibi sub apostolice sedis successorumque nostrorum tutamine, cum propriis beneficiis, et cum omnibus tuis hominibus utriusque ordinis, manere quietum atque securum. Porro quicunque contra hoc nostrum statutum temerario ausu agere teque pro huiusmodi negotio calumniare presumpserit, omni eum ecclesiastica iudicamus communione carere, quousque per congruam satisfactionem in nostra successorumque nostrorum presentia, quod perperam leserat, emendare curauerit. Et ideo nostra etiam apostolica auctoritate  precipimus te nusquam cuiuslibet episcopi uel sacerdotis subiacere iudicio, quousque in nostram uel successorum nostrorum, libere ac securiter, sine alicuius obstaculo uel impedimento presentiam uenias. Data ut supra



CCCXuIII AD ATHANASIUM EPISCOPUM NEAPOLITANUM.  Arguit eum quod non fregerit fedus quod cum Saracenis fecerat, cum promiserit illud rumpere: ostendit multa mala eius causa a Saracenis Christianis fuisse inflicta; minatur illi excommunicationem, nisi fedus illud rumpat

ATHANASIO episcopo Neapolitano.

Iam quia te lactantium et ab ipsis cunabulis educantium  sancte matris tue Romane Ecclesie oblitus es uberum, uel nostre beneuolentie non debueras obliuisci, quam tibi paternaliter exhibentes, et salutis tue consulta preuidimus, et in temporalibus commodis iuxta qualitatem temporis, presidia queque contulimus; e quoniam cooperatorem nostrum in his que Dei sunt, te habere uolumus, nimisque tuam sanctimoniam diligimus, monemus ut uel nunc ad cor redeas, ut praua queque iuxta tuum ministerium diluas, et inimicorum Christianorum nominis fedus exsecrando deuites, quatenus et anime tue lucrum acquiras, et nostris magis ac magis affectibus perfrui ualeas, et blasphemiis ac maledictionibus reliquiarum populi Christiani, Diuinitate  propitia, careas. Memento, queso, quid es; memento quid, si non resipueris, eris; et iudiciorum Domini memor esto, ne pro tantis Deo rationem reddere cogaris, quanti per tuam desidiam interempti sunt, et captiui ducti diuersis mortibus perierunt. De quorum crudelitate quid dicere possumus? Cum tanta hinc flenda sint et lugenda, ut si scribere uelimus, et lacrymarum riuuli crescent, et primum charta quam uerba deficient. Denique apud Caietam olim nobis necessario constitutis, legati tui promiserant ut intra spatium uiginti dierum non solum cum Agarenis habitum pactum dissolueres, uerum etiam Saracenos caperes, et nobis eos transmitteres; sed ecce, quod promissum est, fide hactenus caruit, et omnium sponsionum tuarum dicta cassata sunt, et,  ut apparet, frustrata. Unde, sicut diximus, cesset iam, cesset hec immanissima pestis, ut reliquie Christiane funditus non depereant, et tu anime tue dispendia non incurras, quia si populo Dei compassus fueris, et Deum tibi propitium facies, et nostram paternitatem solito more percipies, et ministerium tuum custodies: alioquin non solum nostra tibi non dimittemus, sed etiam canonicam in te sententiam iuxta nostrum ministerium iaciemus. Sed et hoc nostri apostolatus auctoritate monemus, et excommunicando modis omnibus interdicimus, ut quia ecce tempus acceptabile est, ecce nunc dies salutis , nullam seditionem, nullam commotionem, nulla discrimina uel lesionem cum his qui in Berolassi commorantur aut facias aut facientibus omnino  consentias, quatenus pacem sectando, ab omni nequitia purgatus, munus Deo immaculatum offeras, et caritatem Dei in tuo uase diffusam cohabitare permittas: quia nos, quibus de omnibus cura est, Deo iuuante, congruenter illuc properabimus, et inter uos, te potissimum cooperante, pacem et amicitiam reformabimus. Data pridie Idus Martii, indictione XIu.



CCCXIX. AD METHODIUM ARCHIEPISCOPUM.  Gratulatur de orthodoxe fidei cultu, et de eius erga religionem studio et cura; precatur in dies spiritualem profectum maiorem, eumque consolatur.

METHODIO archiepiscopo, pro fide.

 Pastoralis sollicitudinis tue curam, quam in lucrandis animabus fidelium Domino Deo nostro exhibes, approbantes, et orthodoxe fidei te cultorem strenuum existere contemplantes, nimis in eodem Domino iucundamur, et ei immensas laudes, et gratias agere non cessamus, quia te magis ac magis in suis mandatis accendat, et ad sancte Ecclesie profectum ab omnibus aduersitatibus clementer eripiat. uerum auditis per tuas litteras uariis casibus uel euentibus tuis, quanta compassione tibi condoluerimus, ex hoc aduertere poteris, in quo te coram nobis positum, sancte Romane Ecclesie doctrinam, iuxta sanctorum Patrum probabilem traditionem, sequi debere monuimus, et tam symbolum quam  rectam fidem a te docendam et predicandam subdidimus; nostrisque apostolicis litteris glorioso principi Sfentopulco, quas eis asseris fuisse delatas, hoc ipsum significauimus, et neque alie littere nostre ad eum directe sunt, neque episcopo illi palam uel secreto aliud faciendum iniunximus, et aliud a te peragendum decreuimus, quanto minus credendum est ut sacramentum ab eodem episcopo exegerimus, quem saltem leui sermone super hoc negotio allocuti non fuimus. Ideoque cesset ista dubietas, et, Deo cooperante, sicut euangelica et apostolica se habet doctrina, orthodoxe fidei cultum fidelibus cunctis inculca, ut de labore tui certaminis Domino Iesu Christo fructum afferas abundantem, et gratia eius remuneratus, mercedem recipias competentem.  Ceterum de aliis tentationibus quas diuerso modo perpessus es, noli tristari, quin potius hoc, secundum Apostolum, omne gaudium prorsus existima, quia si Deus pro te, nemo esse poterit contra te. Tamen cum Deo duce reuersus fueris, quidquid enormiter aduersum te est commissum, quidquid iam dictus episcopus contra suum ministerium in te exercuit, utramque audientiam coram nobis discussam, adiuuante Domino, legitimo fini trademus, et illius pertinaciam iudicii nostri sententia corripere non omittemus. Data decimo Kalendas Aprilis, indictione decima quarta.



CCCXX. AD CAROLUM IMPERATOREM.  Nuntiat imperatori se iis malis a Saracenis affici, ut amplius sustinere non possit; rogat eumdem ut sibi subsidio exercitum mature mittat, eique palmam cum benedictione mittit.


CAROLO [a 1Kb] imperatori.

Multarum oppressionum nostrarum, fili carissime, uobis obliuisci non conuenit, et calamitatum nostrarum, quas sancta mater uestra Romana Ecclesia patitur, oportet uos reminisci, et tunc demum ad aliquam consolationem nostram manum uestre pietatis porrigere et auxilium nobis prebere quantocius debetis. Scitis namque que, quanta et qualia, precipue a paganis, mala quantasque etiam miserias patimur; et in nobis commissis, quantum quotidie affligamur, et uos estis experti, et nos partim uestre clementie paulo ante significauimus. Et cum quotidie  hec eadem mala non minui sed magis ac magis crescere ac dilatari cernamus, dolor et gemitus, ac sine fine tristitia imminet, ac per hoc libet magis mori, quam, proh dolor! iam talia tolerare. Proinde, spiritalis fili semperque Auguste, gloriam uestram summopere deprecamur ut pro amore Dei omnipotentis et reuerentia principum apostolorum Petri ac Pauli hostilem [f. uestrum] exercitum, quem istas in partes uenturum esse dixistis, moram perpeti non sinatis, sed cum omni uelocitate ad auxilium nostrum, quesumus, dirigatis, ut, Domino adiuuante, ad respirationem nostram Agarenos expugnet, et  nobis quantulamcunque de ipsis paganis tranquillitatem ualeat ferre. Sed et e latere uestro, qui eidem exercitui preesse possit, tam strenuum tamque idoneum missum modis omnibus tribuatis, qui et ductor exercitus uestri existat, et quam defensionem uel adiutorium nobis faciant, ipse preuideat, et quidquid uestra uice est peragendum potestateue perficiat. Alioquin non solum ex hoc maxima negligentia erit, et omnis uestra utilitas deperiet, sed etiam nouissima nostra erunt peiora prioribus; et uos, quantum ex hoc habeatis peccatum, dici non potest. Ideoque propter Deum succurrite nobis, succurrite, ut non dicant in circuitu nationes: Ubi est imperator eorum? Preterea honorificentie uestre cum benedictione apostolica palmam, per quam  signum datur uictorie, ecce ex more direximus, exoptantes, omnipotentemque Deum deprecantes, ut hanc cum letitia uos in die tante solemnitatis gestare faciat atque permittat. Et ad omnium nostrum utilitatem et profectum aures precordiorum uestrorum diuinitus inclinare dignetur. Data Iu Kalendas Aprilis, indictione XIu.



CCCXXI. AD DIuERSOS EPISCOPOS.  Athanasium Neapolitanum episcopum, qui sepe monitus, nunquam, sicut promiserat, fedus cum Saracenis ictum rumpere uoluit, a se cum omnibus ei consentientibus excommunicatum significat.

Omnibus episcopis Caietam, Neapolim, Capuam  Berolassim et Amalfim, Beneuentum et Salernum incolentibus, a paribus.

Que et quanta ab Athanasio Neapolitano episcopo Christi Ecclesia patiatur aduersa, optaremus uobis non esse dicturos, nisi essent supra modum grauia. Ecce enim, ut ipsi iam ex maxima parte non ignoratis, ad perditionem totius Christianitatis, a multis retro temporibus cum filiis Ismel et Deo scilicet odibilibus Saracenis pactum faciens, omnem istam terram ita ad nichilum redegit, ut iam non sit qui eam prorsus inhabitet. Super quo scelere eum sepissime commonuimus, et corpori nostro omnimodo non parcentes. usque Neapolim properauimus, multumque argenti ei contulimus, et rogauimus ut ab  eorum se societate diuideret, ut tandem aliquando resipiscens, tantam pestem deleret. Qui, ut ita dixerim, importunitatem nostram, licet ficte, non tolerans, promisit se ita esse facturum, et pactum cum Saracenis habitum soluturum, sub ea duntaxat conditione ut si deinceps hoc malo se quocunque modo misceret, et sacerdotio esset priuatus et anathemati subiaceret. Sed, heu! pro turpis lucri commodo, quod ab ipsis Saracenis, de preda eorum partes recipiendo, huius promissionis oblitus, noluit adimplere, quod multis coram positis scriptis et uerbis promisit. Rursum nobis, non modici argenti adauctis ponderibus, et apud Caietam peruenientibus,  per suos legatos ei mandauimus ut si intra triginta dierum spatia cum Saracenis habitum fedus non rumperet, aut ea que nobis tergiuersando abstulerat, non retransmitteret, nostro iudicio iterum sententiam, quam ipse in se pertulit, prorsus exciperet; sed tam uaria iuramenta quam absolutas promissiones postponens, nos de die in diem delusit, et foris omnibus dissipatis, intus uero per suam calliditatem multis nostris ablatis, hactenus nec cum Saracenis habitum pactum dissoluit, nec reliquie Dei populi uoluit misereri. Quin potius cum ipsis conuersans, de ipsis malis in peius creuit, et Dei mandata contemnens, sacerdotii etiam sui oblitus, non solum similis illis effectus est, sed etiam in multis deterior. Huius rei gratia apud beatum Petrum apostolum synodice  in eum sententiam protulimus, et cum omnibus sibi consentientibus siue fauentibus omni ecclesiastica communione sub anathematis interpositione priuauimus. Modus autem excommunicationis hic est: Athanasium Neapolitanum episcopum sepissime admonitionibus, et multis argenti ponderibus datis, ut pactum cum Saracenis habitum disrumperet, admonuimus. Ille autem idem pactum se omnimodo soluturum et ab eorum societate separaturum esse promittens sub ea conditione, ut si denuo cum illis quolibet modo fedus habuisset, omni esset sacerdotali honore priuatus et anathematizatus; sed hec omnia paruipendentem, et ad perditionem Christianorum cum eis pactum habentem, et nos sepissime deludentem, et de preda eorum  partem recipientem, iudicio et auctoritate Dei omnipotentis, et beatorum apostolorum Petri ac Pauli simul et nostra, cum omnibus sequacibus suis, et omni ecclesiastica communione priuamus, et quousque se ab ipsis Saracenis penitus separauerit, uelut totius Christianitatis inimicum anathematizamus. Data mense Aprili, indictione XIu.



CCCXXII. AD ROMANUM ARCHIEPISCOPUM RAuENNATEM.  Arguit quod Albericum comitem Rauennam asciuerit, et nobiles Rauennates contra iusiurandum sibi prestitum uexarit: cum Neapoli reuersus fuerit, ait se ea omnia curaturum: iubet Dominicum archidiaconum Fauentine Ecclesie episcopum consecrari.


ROMANO archiepiscopo Rauennati.

Ea que nostro presulatui pro utilitate et necessaria sancte Rauennatis Ecclesie restitutione perficienda mandasti, lucifluis antecessorum nostrorum informati exemplis, congruum et opportunum eidem Ecclesie libenter uolumus, Deo fauente, prebere solatium et defensionis auxilium, precipue cum ipsius nos tibi commissum habeamus regimen. Sed quia multi nobilium Rauennatium crebris duntaxat querimoniis apostolatus nostri aures pulsare non desinunt, circa te clementie nostre beneuolentia commota non immerito habetur. Nam, ut cetera omittamus, quia Albericum comitem quasi ex parte  imperiali Rauennam asciscere, et nobiles ciues ipsius, nobis inconsultis, ausu temerario distringere enormiter cegisti, miramur, eo quod te aduersum tuam promissionem iureiurando coram nobis et sede apostolica prolatam, penitus egisse cognoscimus. Pro quo nimirum te ualde cauere oportet, ne pro talibus tua sententia uelut transgressorem ulciscatur. Nos enim te gregem Domini pascere, non perturbare; saluare, et non perdere statuimus. Tamen cum nos, Deo uolente, Neapoli, quo nunc proficiscimur, fuerimus reuersi; et aut tu, secundum nostram tibi iussionem directam, Romam ueneris, aut nos uel missus noster istas in partes uenerimus, plenariam de omnibus que tue Ecclesie cognouerimus esse necessaria iustitiam omnimodo faciemus.  Defuncto preterea Ecclesie Fauentine episcopo, preuidimus hunc Dominicum uenerabilem archidiaconum, sedis ipsius honore episcopali dignum existere. Hoc auctoritatis nostre statuto presenti dilectioni tue precipimus ut, absque omni mora uel protelatione, eumdem archidiaconum studeas secundum morem episcopum consecrare. Nam si aliqua temeritate deprauatus, hoc contra tue sponsionis iuratoriam paginam presentialiter facere contempseris, pro certo scias quia nos ipsius Ecclesie curam et sollicitudinem habentes, iam fatum archidiaconum ad nos ex nostra preceptione illico reuertentem episcopum consecrabimus. Data ut supra.



CCCXXIII. AD ROMANUM ARCHIEPISCOPUM RAuENNATEM.  Arguit eum quod alterius legitimam uxorem raptori tradi consenserit, et Romane Ecclesie ausus fuerit aduersari; has ob causas illum a conferendis sacris ordinibus suspendit, donec a synodo, ad quam eum iubet uenire, eius causa cognoscatur.


ROMANO archiepiscopo Rauennati, missa per Deltonem uenerabilem episcopum.

Inter cetera que de te audiuimus, ueniens Deusdedit dux retulit nobis quod uxorem illius, de qua legaliter diffinitum est, ad te callide uenire fecisses, et alteri uiro raptori in stupro utique tradidisses: quod nimirum tanti flagitii scelus te, iuxta tuum ministerium, omnimodis prohibere ac funditus resecare oportebat: tu autem consensum illicite prebuisti.  Cognoscimus etiam multis indiciis quod ausu temerario contra sanctam et dominam tuam Romanam Ecclesiam recalcitrare, et contra tue iuratorie sponsionis tenorem luculentissime agere nullatenus dubitasti. Unde auctoritate Dei et beati Petri nostraque tibi precipimus, et presenti statuto iubemus, ut nullam omnino sacerdotalem ordinationem pro talibus, quibus es irretitus, criminibus, facere quoquomodo presumas, donec uIII Kalend. Octobris future quinte decime indictionis, ad synodum quam, Deo fauente, pro ecclesiasticis uidelicet utilitatibus, secundum sanctorum Patrum statuta celebraturi erimus, omni postposita occasione, uenire procures; quatenus synodali decreto ea, que de te didicimus,  examinata, canonicum finem percipiant. Data ut supra.



CCCXXIu. AD EUMDEM.  Iubet Placentinos clericos, quos sine commendatitiis litteris ad eum confugientes receperat, ad eorum episcopum remitti; eiusdem etiam Ecclesie clericos absolui, donec cum eis ad synodum ueniat.

Reuerendissimo et sanctissimo ROMANO archiepiscopo Rauennati.

Inter ceteras proprii affectus, rationes incongruas, quibus teipsum quotidie mente improuida insertiri [f. irretiri] non dubitas, Paulo carissime Placentine Ecclesie antistite ad aures apostolatus nostri humiliter reclamante, didicimus quod clericos ipsius  Ecclesie regule normam sectari nolentes, et idcirco sine commendatitiis utique litteris ad te confugientes, contra sacra beatorum Patrum statuta recepisses, receptosque tibimet famulari decernas. Quod nimirum propter multam perturbationem, et seditiones que sepe fiunt, auctoritate apostolica et sanctorum Patrum precipua institutione amputare uolentes, reuerentie tue iubemus predicte Ecclesie Fauentine [Placentine ut supra] clericos, quos penes te enormiter habere uideris, et precipue Gausum diaconum, de presenti suo reddere uel dirigere procures episcopo. Quia non licet quemlibet clericum in duarum ciuitatum conscribi simul Ecclesiis, et in qua ab initio exstitit, ad quam confugit  quasi ad potiorem ob inanis glorie cupiditatem: et ideo eos ad suam Ecclesiam reuocari decernimus, et de illis amplius nullo modo recipias. Te autem aliquid amplius agere cauere prorsus oportet, ne sanctorum Patrum iudicio, quod contra huius regule transgressores prolatum est, damnari omnino merearis. At si aliquid inter eos aduersi exortum fuerit, canonice inter eos diffinias, saluo sedis apostolice honore, atque uigore, saluoque tue Ecclesie priuilegio. Et preterea sacerdotes et clericos Placentine Ecclesie, quos excommunicasti, ut ab eadem excommunicatione absoluas, quousque tempore congruo tu cum eis Romam ad synodum pariter ueniatis. Data mense Iulio, indictione XIu.



CCCXXu. AD CONSTANTINUM SACERDOTEM.  Excommunicat eum quod absque sua licentia ab archiepiscopo Rauennate ad Fauentine Ecclesie episcopatum promotus fuerit: prohibetque eum illius Ecclesie administratione attingere, donec ad synodum Romanam ueniat.


CONSTANTINO sacerdoti Ecclesie Fauentine de plebe sancti Petri Transiluani.

Audientes te esse quasi ad episcopalem honorem a Romano Rauennate archiepiscopo, sine nostri pontificii auctoritate, seu licentia, et absque canonice institutionis regula enormiter promotum, his apostolatus nostri litteris ex Dei omnipotentis sanctorumque Petri ac Pauli apostolorum principum  auctoritate, nostroque apostolico iure, te excommunicamus, ut nullo modo habeas licentiam aliquid de episcopali officio peragere, aut ipsam Fauentinam Ecclesiam quoquomodo inuadere, neque in plebibus, uel rebus, seu hominibus ipsius Ecclesie, aliquod dominium agere presumas, usquequo cum eodem Romano archiepiscopo tuo,  octauo Kalendas Octobris quam, Deo fauente, celebraturi Rome erimus, tuam specialem rebus presentiam exhibere procures. Nam si contra hanc nostram apostolicam iussionem, et post huius nostre excommunicationis sententiam, aliquid de ipso episcopali ministerio agere presumpseris, uel in omnibus que ad eumdem episcopatum pertinent, temerario te ausu intromittere tentaueris, atque ad denominatam  synodum occurrere postposueris, scias pro certo quia non solum omni ecclesiastica te communione priuabimus, sed etiam synodali decreto a sacerdotali honore te sanciemus alienum existere. Data XuI Kalendas Augusti, indictione decima quarta.



CCCXXuI. AD IOANNEM EPISCOPUM FICOCLENSEM.  uisitationem Fauentine Ecclesie pastore destitute, eiusque curam ei committit, donec nouus pastor eidem preficiatur.

IOANNI episcopo Ficoclensi.

Obitum Romani Fauentine ciuitatis antistitis directa dudum relatio patefacit: quapropter uisitationis destitute Ecclesie fraternitati tue operam solemnitor  delegamus. Quam ita te conuenit exhibere, ut nichil de prouectionibus [f. prouentibus] clericorum, reditu, ornatu ministeriisque, uel quidquid illud est in matrimonio eodem, a quoquam presumatur Ecclesie; et ideo Ecclesia [fraternitas] tua ad predictam Ecclesiam ire procuret, ut quidquid utilitati illius congruit, interim solerti cura preuideat, quousque, qualiter se habeat electio, uel ordinatio succedentis episcopi coram nobis synodali discutiatur examine, et apostolica terminetur, Deo iuuante, censura. Data XIII Kal. Augustas, indictione XIu.



CCCXXuII. AD ROMANUM ARCHIEPISCOPUM.  Ad synodum Romam sub pena excommunicationis uenire iubet, ut ad ea que obiiciebantur respondeat.


Reuerendissimo et sanctissimo confratri nostro ROMANO archiepiscopo.

Quia iampridem missis tibi per Ioannem uenerabilem episcopum Montis Feretrani apostolatus nostri litteris, ad synodale te collegium pro ecclesiasticis duntaxat utilitatibus nobiscum pariter celebraturum occurrere iussimus, et tuam nobis contempsisti presentiam exhibere; nunc multis criminibus irretitum, multorumque hominum accusationibus horrendis impetitum, et precipue manifesto periurio esse pollutum, agnoscentes, hac secunde uocationis nostre auctoritate ad uenerabilem synodum, quam, Deo fauente, octauo Kalendas Octobris  future quinte decime indictionis, erimus celebraturi, omni occasione uel mora postposita, una cum omnibus suffraganeis tuis episcopis uenire iubemus, quatenus ibi coram fraterno et uenerabili episcoporum cetu, pro omnibus tibi obiectis rite examinatis ore proprio ualeas respondere et te innoxium demonstrare; nam si aliqua temeritate tumidus, uel inobedientie stimulis motus, hanc nostram apostolicam et canonicam uocationem, quam tibi primitus per Deltonem, seu et modo per Ioannem Callensem uenerabiles episcopos direximus, paruipendendo, ad prefatam synodum uenire contempseris, scias pro certo quoniam omni te communione ecclesiastica priuabimus, et fugiendo tue damnationis sententiam, tuique honoris patieris iacturam. Data uI Kalendas  Augusti, indictione XIu.



CCCXXuIII. AD CAROLUM IMPERATOREM.  Petrum et Zacariam legatos ad eum mittit; causa corrigendi mala, que se, eo regnante, perpessum queritur.

CAROLO imperatori.

Quia nunc eadem omnibus uobis, iam Deo fauente, per humilitatis nostre officium regnantibus, ubique patimur et sustinemus aduersa, que ante uestre imperialis glorie prouectionem nos sustinuisse quotidie recordamur, his apostolatus nostri apicibus directis, dignum duximus Augustali serenitati uestre pro utilitate ac multiplici necessitate Ecclesie uniuersalis,  cui per Dei gratiam presidemus, suggerere, atque cognitum omnimodis facere, quoniam secundum commune placitum atque decretum direximus Petrum, insignem palatii nostri, super ista deliciosum consiliarium nostrum, communemque fidelem, cum Zacaria uenerabili episcopo et bibliothecario sedis nostre, pro recipiendis de omnibus, que hactenus perperam acta fuerant, iustitiis et emendationibus, ac pro totius terre S. Petri salute, pristinaque restitutione; quatenus in presentia missorum uestrorum ea que necessario emendanda et corrigenda erant, iure legitimo corrigerentur, ut tam diuturnum malum finem acciperet.



CCCXXIX. AD RAuENNATES.  Precipit ut se a Rauennatis archiepiscopi in synodo excommunicati communione separent, quousque cum absolutum cognouerint.


Omnibus uenerabilibus sacerdotibus et clero atque uniuersis iudicibus populoque Rauennati.

Nosse uolumus fidelitatem et unanimitatem uestram quia Romanum archiepiscopum uestrum pro periurii reatu manifeste pollutum, aliisque nefandis criminibus impetitum, et idcirco ad synodum pro sui purgatione uocatum, occurrere contemnentem, omni ecclesiastica communione una cum sancte synodi decreto priuauimus, quousque suam specialem studuerit nobis exhibere presentiam. Quamobrem  his apostolatus nostri litteris uobis iubemus, et ex auctoritate Dei et beati Petri apostolorum principis et nostra precipimus, ut omnes uos ab illius consortio et communione modis omnibus separetis, donec per nostre apostolice miserationis officium, ab huius excommunicationis uinculo eum cognoueritis absolutum existere. Quicunque autem ei ante audientiam et absolutionem nostram aliquatenus communicare presumpserit, eodem excommunicationis laqueo, secundum sanctorum Patrum institutionem, maneat irretitus, usque dum a nobis fuerit misericorditer absolutus. Data mensis Octobris die quarta, indictione duodecima [decima quinta].



CCCXXX. AD CAROLUM IMPERATOREM.  Gratulatur de eius obseruantia erga Romanam Ecclesiam: letatur ipsum Rauennam uenire uelle, ut de Ecclesie et imperii statu agat: rogat ut ante diem quem prestituerat accedat.


Ad imperatorem.

Receptis serenitatis uestre litteris atque perlectis, ac sicut nobis per Ioannem uenticinensem episcopum uerbotenus mandastis, quia cognouimus uos honorem sancte Romane Ecclesie matris uestre et salutem terre ipsius toto conamine uelle perficere, exsultantes sumus animo gauisi. Porro sicut mandastis ut die purificationis beate Marie semper uirginis Rauenne uenientes simul coniuncti fuissemus pro ad considerandum, cum Dei auxilio, et peragendum  profectum sancte Dei Ecclesie, et statum imperii uestri; nos autem et hoc libenti animo recipientes, uolumus quarto die ante iam dictam festiuitatem uos ibi adesse, quia et nos ita desideratissime cupimus uobiscum simul coniungi, et uestram petitionem libenter adimplere, si, Domino annuente, sanitas corporis diuinitus concessa fuerit. Et quoniam, sicut audiuimus, uos laborem atque certamen pro Ecclesiarum Dei statu et imperii uestri incolumitate, atque communi Christianorum salute, pio affectu cupitis perficere, his apostolatus nostri litteris admonemus et exhortamur ut magis ac magis in hoc uestra imperialis sollicitudo proficiat: hoc gloriam uestram obsecramus et magnitudinem uestram ut cum in has partes uenire ceperitis, Supponem  gloriosum comitem et communem fidelem uobiscum uenire iubeatis.



CCCXXXI. AD WILIBERTUM ARCHIEPISCOPUM AGRIPPINENSEM.  Commendat eius uigilantiam, et presbyterum quemdam excommunicatum, nunc ipsius testimonio longa penitentia purgatum, eius precibus commotus absoluit, et sacerdotali ministerio restituit: causam Gedeonis adulteri ei committit, ut sententiam canonice ferat.

Reuerendissimo et sanctissimo WILLIBERTO archiepiscopo Agrippinensi.

Almitatis tue prudentiam sacerdotali uigilantia pro gregis Dominici sibi commissi salute, atque de  fauce hostis maligni, qui semper incauto ad eterne mortis profunda pertrahere auide certat, liberatione, iuxta pastorale magisterium reuerentie tue diuinitus delegatum sollicitam fore, litteris uestris inspectis luculenter agnoscentes laudamus, cum apostolice sedis priuilegium perspicaci mentis intuitu conseruando hunc tue dieceseos presbyterum, nomine Tal , Ingeltrude Bosonis quondam comitis uxori torum coniugalem, contra diuine legis precepta relinquenti. Et idcirco ab antecessore nostro beate memorie papa Nicolao legitime excommunicatum improuide communicasse reperiens, sacra iam olim communione priuasti. Quem scilicet, cum tue fidelis deuotionis attestatione nostro presulatui dirigens, professus es per annos undecim illatam  sibi excommunicationis sententiam humiliter sustinuisse: et quod ex polluto consortio femine uenenum attraxerat, longa penitentie satisfactione purgasse, a uinculo sue obligationis ut absolueremus mandasti. Nos uero misericordie intuitu, precibus tuis inclinati, interni arbitrium iudicis sequentes, ab ipsius excommunicationis uinculo, si ita est, eum absoluimus, et omne officium uel ministerium sacerdotale, iuxta precedentem consuetudinem, iubemus solemniter ac libere cum Domini semper timore peragere. Preterea de Gedeone, cuius uxorem cum germano istius adulterium perpetrasse fateris, ex parte dubii existentes, utrum uerum sit quod de hoc dicitur necne, dilectioni tue committimus ut omni ex parte diligentique cura, rei huius ueritate  comperta, quid super hoc excellentissimus doctor beatus Augustinus in libris de adulterinis Coniugiis ad Pollentium dixerit, quidque beatus Innocentius papa uicesimo sexto capitulo statuerit , relegens, secundum horum sanctionem ita diffinire procuret; quatenus animabus eorum per penitentie remedia subueniri possit, et corpora per tue sanctitatis prouidentiam secundum Deum in omnibus dirigantur.



CCCXXXII. AD LEONEM, LANDULFUM ET LANDONEM.  Ut Auxentii filium, ab Attinulfo captum, patri restituendum curent.

LEONI episcopo Thienensi, item LANDULFO episcopo,  et LANDONI gastaldio patri eius.

Auditu certiori comperimus quod filium Auxentii Capuani, nostrum duntaxat proprium hominem, Attinulfus caperet, et non bene tractans eum uiolenter teneret, quod admodum admiramur: et quod tale quid presumpserit agere, moleste quippe accepimus. Unde uobis nostri apostolatus litteris iniungere dignum duximus, ut omnem operam detis, et ex nostra parte ipsi Attinulfo tandiu insistatis quousque eumdem Auxentii filium, hominem scilicet nostrum, patri suo saluum restituat, et cum suis hominibus reddat illesum. Alioquin sententiam nostram euadere non poterit, qui nostrum hominem tam simpliciter ambulantem affligere non contempsit.  uos tamen, rogamus, tam strenue agite, ut uobis gratias referamus, et maiora uobis committere inuitemur.



CCCXXXIII. AD MICHAELEM REGEM BULGARORUM.  Hortatur ut ad fidem et obedientiam Romane Ecclesie redeat et legatos mittat.

MICHAELI regi Bulgarorum.

Cum non tam initia sint in bonis laudanda quam finis, Deo omnipotenti factori omnium uisibilium et inuisibilium gratias agimus, qui uestrum bene uelle hactenus in soliditate uere fidei solidauit, et sui amatorem efficiens, tanquam re uera ex tenebris olim lumen splendescere fecit, et ad salutem multorum  benignissimum cor uestrum gratia sue potentie illustrauit. Sed et hinc deuotioni uestre dignum duximus congruas grates referre, quod partim finis ostendit, quam fidelitatem erga sanctam Romanam Ecclesiam omnium terrarum matrem et caput obseruare curetis. Cum hanc et initio uestre conuersionis quesieritis, et ad presens auxiliatricem habere ad perpetuam scilicet uestram saluationem monstrare non omiseritis, sanctos uidelicet apostolos uisitando, et eorum, ut diximus, suffragia postulando. Igitur absurdum ualde est ac inconueniens quod pia uestra uoluntas aliter se post habere uoluit quam, sicut omnibus notum est, primum. uos enim diuinitus inspirati matrem omnis religionis, sanctam quippe Romanam Ecclesiam ductricem, et uiam per  quam ad eternitatis pascua duceremini, merito expetistis; et illa, quia omnibus fidelibus uiscera materna prebet ac prebuit, uos expansis ad Deum ulnis, Christo gratias agens, recepit: consequens fuit ut a recti gressu itineris, in partem non flecteremini, nec manum mittentes in aratrum, retroaspicere cuiuscunque forte suasionibus niteremini. Nunquid non, fili carissime, sanctum Euangelium surda aure auditis, quo legitur: Qui perseuerauerit usque in finem, hic saluus erit?  Aut si audistis et obauditis: Redite ad mentem uestram, redite ad cor?  Et uestre sponsionis reminiscimini. Quia plus amor et timor Dei uos fecit esse credulum apostolici priuilegii, quam, ut ita dixerim, exempla multorum. Si enim quod quicunque Deo uouit, hoc  debet et reddere, ualde oportet ut uos quod sancte Romane Ecclesie sponte uouistis, fine tenus reddere studeatis, non ignorantes quod beatus Petrus apostolus regni celestis claues a Domino Iesu Christo acceperit, et quibusque fidelibus aperiendi, aliis autem claudendi promeruerit potestatem. Hac igitur, sicut et nostri predecessores, nos potestate, licet indigni, utentes, cogimur, si non emendaueritis quod gessistis, et ad presens uos in hoc seculo digne corripere, et ut in futuro, quantum in nobis est, maledictionibus repleamini, non preterire. Huius rei gratia, fili carissime, festinate corrigere quod inique gessistis; et omni occasione omnique mora postposita, nobis per uestrum legatum quidquid super hoc  emendare uultis, mandate: quia nos, Deo iuuante, omnem uoluntatem uestre correctionis implebimus, et uos anima et corpore saluos existere cupientes causam secundum Deum ordinare studebimus.



CCCXXXIu. AD IMPERATOREM ET IMPERATRICEM. Fragm.---

Cum reuersi fuissemus, omnia littora nostra depredata etiam et in Fundis et in Terracina, uelut in domo propria multos Saracenos inuenimus residere, pro quibus non plus quam quinque diebus in Urbe manentes, quamuis corporis non modica detineremur molestia, exiuimus cum fidelibus nostris, quorum, Domino adiuuante, cepimus naues octodecim. Saraceni uero multi occisi sunt, captiuos autem fere  sexcentos liberauimus. Ideo uobis uenientibus necesse ualde est ut talis in littoribus marinis fortitudo uirorum remaneat, quorum uirtute nostra omnia salua consistant, et ea que necdum depredata sunt loca non predentur.



CCCXXXu. AD ANGELBERTAM IMPERATRICEM. (Fragm.---

Ad hoc usque malum creuit et incrassatum est, ut factione Rauennatis archiepiscopi Maurinus cum suis complicibus, qui excommunicati et anathematizati a nobis iam sunt, Rauennam ingrederetur, et fidelium nostrorum res cum eis funditus raperet ac deuastaret, adeo ut claues ciuitatis Rauenne a uestarario  nostro uiolenter subtraheret et pro libitu suo, nescimus cuius auctoritate, ipsi archiepiscopo, quod nunquam factum fuisse recolitur, potestatiue concederet.



CCCXXXuI. AD EAMDEM. Fragm.---

Siquidem cum uirtute Dei, melius quam Naletam, que nostra sunt defendemus et illorum in nullo penitus indigemus, dromones uidelicet cum ceteris nauibus construentes, et cetera uasa bellica et apparatus, quin potius et ipsos animos hominum preparantes, et aduersus hostiles incursus indesinenter armantes.



CCCXXXuII. AD EAMDEM. Fragm.  Excusat Ioannem episcopum remoueri de militia.
[Apud Grad., Decr. II, c. 23, q. 8, c. 1.]


Nimium [al. nimirum] certe ueretur, et iure formidat contra professionem sui ordinis secularem militiam exercere: terram defendere, de preliis tractare, de armis terrene potestatis est.



CCCXXXuIII. AD DOMASOLEM DUCEM GLORIOSUM. Fragm.---

Preterea deuotionis tue studium exhortamur, ut contra marinos latrunculos, qui sub pretextu tui  nominis in Christicolas debacchantur, tanto uehementius accendatur, quanto illorum prauitate famam tui nominis obfuscatam fuisse cognoscis, quoniam licet credi possit quod, te nolente, illi nauigantibus insidientur, tamen quia a te comprimi posse dicuntur, nisi eos compresseris, innoxius non haberis. Scriptum quippe est: Qui crimina, cum potest emendare non corrigit, ipse committit.



CCCXXXIX. AD ROSTAGNUM ARCHIEPISCOPUM ARELATENSEM. Fragm.--- Communione priuetur sponsa, nisi raptorem deserere et ad sponsum suum redire uoluerit.

Atho presentium lator, dum in nostro seruitio fideliter excubaret, quemdam uirum feminam sibi  desponsatam queritur rapuisse. Et ideo fraternitas tua, auctoritate nostra suffulta, suffraganeos suos episcopos presentialiter conuocet; sicque unanimi sententia, si sponsam huic raptor non reddiderit, tam idem quam rapta, si ad sponsum pristinum remeare noluerit, omni communione priuentur.



CCCXL. AD SIGIBODUM ARCHIEPISCOPUM NARBONENSEM Fragm.--- De examinanda causa cuiusdam presbyteri.

Presentium litterarum gerulus, sedi apostolice presentatus, se presbyterum esse querula et lamentabili uoce perhibuit, et a sanctitati tue subiecte dieceseos episcopis ab officio presbyteratus suspensum,  et aliis quibusdam epitimiis usque ad speciale iudicium nostrum submissum, pro eo quod, inquit, facto tumultu, quidam se apprehensum, et a terra brachiis subleuatum, in proprium fratrem forti iactauerit impetu, ut idem germanus suus tanti operis male [leg. ponderis malo] impulsus in terram ruerit, et prostratus atque oppressus uite flatum uiolenter amiserit. Denique illi reuerendi antistites, cum sibi, ut iste retulit, res in dubium ueniret, utrum commisso sibi dudum carere necne, penitus debuisset officio, non ipsi hanc deliberare, sed nostro decerni et diffiniri iudicio uoluerunt. Sed tunc hoc solemniter agerent, si primum ipsi plenario, et ex canonibus in causa presbyteri delegato iudicio, quatuor deputatis ex uenerandis decretis et legibus personis presentibus,  hanc uentilassent et subtili examine discussissent; ut ita facta scripto relatione, si quid dubium sibi seu difficile ingessisse uideretur, nostrum super hoc more prisco decretum exposcerent. At ubi nobis et persona relatoris incognita, et nullo episcoporum scripto commendatio approbata est, et rursus ubi nulla est accusatoris obiectio, nec accusati reatus confessio, nec fidelium comprobatio testium, nos nec illius solius narrationi creduli esse possumus, nec rursus in eum definitiuam damnationis sententiam proferre ualemus. Ergo saltem nunc fraternitas tua, metropolitani iure potita, ex episcopis sub se degentium uel uicinorum sex, una cum episcopo, cuius est iste parecie, sibi socians, tantum negotio subtili  uentilet discussionis uentilabro et inuento, quod iustum est canonice decernat et communi fratrum censura diffiniat.



CCCXLI. AD CENNEMOCUM EPISCOPUM uENETENSEM. Fragm.--- Quod sacerdos homicida non potest in sacerdotio manere.

Miror minus doctam scientiam tuam sacerdotem putare post perpetratum homicidium posse in sacerdotio ministrare; imo, quod est peius, nobis suadere uelle, ut ipsi tali presumptioni preberemus assensum. Quis enim tam demens tamque peruersi sensus tale quid estimaret, uel post quantamcunque penitentiam concedendum, cum omni sit canonice discipline  contrarium? Debet ergo sacerdotio priuatus lacrymarum fonte flagitium tam immane diluere, ut talibus saltem remediis curatus, salutis possit inuenire suffragium.



CCCXLII. AD EPISCOPOS BRITANNIAE.  De ordinatis ab Heclocaro abbate monachis.
[Mart. Thes. Anecd., tom. III, p. 867.]

IOANNES Romane sedis episcopus, dilecto atque preclaro filio MAINO [a 1Kb] archiepiscopo, necnon et ceteris episcopis per Britanniam commanentibus [al. commorantibus] salutem et apostolicam benedictionem.

Notum sit uobis quomodo Resgallon et Coruili [al.  rex Gallon et Goruilli] cum aliis monachis corpora apostolorum uisitarunt, nostraque in presentia uenerunt. Postea de illorum ordinatione et aliorum monachorum per ignorantiam ab Heclocaro abbate accepta iudicauimus, ut si ipse indigne usurpauit, qui [f. quod] a nemine illius officii ordinatore minime acceperit; istis tamen sit perfecta ordinatio, quia mali possunt bona bene ministrare, cum sint nequam. Ille uero amplius neminem ordinet quousque sit sui contagii nodis solutus. Hos suademus de cetero suam procurantes regulam, ut fratres ac filiis [f. filios] alacriter, omni occasione postposita, in suo monasterio recipiat, ac deinceps bonum erga se studium suosque subiectos faciat, ne sator zizaniorum sui gregis sit sparsor, et ne nostris iterum auribus  de illo proclametur, ut regula rite iudicabit, de eis peragat.



CCCXLIII. AD PETRUM EPISCOPUM. Fragm.---

Si Deodatus et Gregorius statuto iam tempore ad nos uenire et omnia iuste atque canonice emendare contempserint, grauioribus eos perpetui anathematis uinculis innodabimus, eorumque scelera et excommunicationes, et anathemata scribentes ante sanctissimam beati Petri apostoli imaginem suspendemus, ut omnibus de toto mundo ad limina apostolica uenientibus  illorum sit nota iniquitas et consortio sacre Ecclesie uideantur extranei.



CCCXLIu. AD MARINUM ET PULCHAREM. Fragm.---

Sed et prouinciis uestre fidelitatis uobis iniungimus, ut cum aliquibus nauibus uestros milites robustissimos presentialiter destinetis, qui quadraginta Saracenos, qui dudum Grecorum nostrorum nauibus in mare fugere, quique postea terrestrium nostrorum militum exspoliati armis omnibus uirtute, in montis Circel latibulis euaserunt, una cum nostris pedestribus apprehendant, quia nos pro tantillis Saracenis dromones nostros fatigare nolumus, dum de uobis confidere  prouocamur  modis omnibus confidentes. Quia si obedientie uestre constantiam et fidei puritatem cum uirtutis efficacia circa S. R. E. amodo consenserimus, non solum de his tribus quibus uos ultra consuetudinem pregrauatos dicitis, in quantum ratio postulauerit, leuigabimus, uerum etiam ut propriam S. Petri familiam terra marique uos tueri, Domino confortante, studebimus.



CCCXLu. AD COZILEM COMITEM.  De illis qui, uxoribus suis dimissis, ad alias nuptias transierint.

Porro eos qui uxores suas dimiserunt, uel ad alias, illis uiuentibus, nuptias migrauerunt, tandiu eos cum  consentaneis eorum excommunicamus, quousque, posterioribus remotis, priores penitendo receperint. Sicut enim nuptie a Deo, ita diuortium a diabolo est, teste sancto Augustino, repertum. Quod enim Deus coniunxit, homo non separet : precipue cum hec pessima consuetudo ex paganorum more remanserit, quorum in talibus non alias nisi ipse diabolus erat magister et auctor.

Prudentissime uir, stude et preuide ut duo uiri illi qui uxores suas, quas Deus illis preparauit et iunxit, abiecerunt, eas repellere minime permittantur: quia impium est ut qui, auctore Deo, legali federe copulati sunt, pro humano libitu, imo fraude diabolica separentur. Idem commonitorium Paulo episcopo. Preuide ut de separatione coniugatorum maximam  curam geras, ita ut qui a susceptione sedis apostolice litterarum separati sunt, inculpate reducant priores uxores, iniuncta conuenienti penitentia, dimissis quas postmodum sunt sortiti. Quod si noluerint, extra ecclesiam facite una cum his qui eos in communione recipiunt, donec emendent que admiserunt.



CCCXLuI. CONSTITUTIO DE IURE CARDINALIUM. 

Itemque ex nostra presenti constitutione bis in mense uel eo amplius, uel apud illum uel illum titulum,  siue apud illam uel illam diaconiam, siue apud alias quaslibet ecclesias uos conuenire mandamus. Et ob uestram et inferiorum clericorum uitam, et mores, et qualitates, et habitus uestium perscrutandum, et qualiter quilibet prepositi se erga subditos habeant, uel quod subditi suis prepositis non obediant, et ad queque illicita amputanda, clericorum quoque et laicorum querimonias, que ad nostrum iudicium pertinent, quantum fieri potest, definiendas. Quippe cum sicut nostram mansuetudinem Moysi, ita et uestram fraternitatem septuaginta seniorum, qui sub eodem causarum negotia diiudicabant, uicissitudinem gerere, certum habeamus. Item monasteria abbatibus uiduata et abbatum, nostra precedente conscientia, substitutionem his  qui sunt inter nos [uos], uel fuerint monastice professionis, disponenda committimus.

Propter sollicitudinem autem ecclesiarum et clericorum eorumdem disciplinam, siue laicorum querimonias definiendas, bis in hebdomada ad sacrosanctum palatium, iuxta decreta predecessoris nostri Leonis quarti, uos conuenire mandamus.

Item sancimus de parochiis nostris, quantumque pontifici competit, pontificali beneficio uos in perpetuum possidere, et in principalibus ecclesiis iuxta primatum uestre consecrationis uicissim officia diuina peragere, et earum oblationibus, salua semper cardinalium diaconorum prisca consuetudine, equaliter participare, tam propter usum uestrum quam in ecclesiarum uestrarum luminarium concinnationes.



CCCXLuII. Fragm.--- Contra uiolatores domus Dei.


Si quis domum Dei uiolauerit et aliqua sine licentia illius, cui commissa esse dignoscitur, inde abstulerit, uel in ecclesiasticis personis iniuriam fecerit, donec in conuentu admonitus legitime satisfaciat, sciat se communione fore priuatum. Si uero post secundam et tertiam conuentionem coram episcopo satisfacere detrectauerit, sacrilegii periculo ab omnibus obnoxius teneatur, ita ut secundum Apostolum nemini fidelium misceatur.



CCCXLuIII. AD THEIBERGAM ET ALDERICUM.  Illos hortatur ut Radulfo suam uxorem reddant.



Iterum iterumque uos admonemus, et presentibus apostolatus nostri litteris hortamur feminam suam  nobili uiro Radulfo, sicut iam ante diximus, maturius restituere, et uiro suo adherere, secundum legem Domini facere: non enim lex ulla permittit quominus aut iniectum sibi crimen confiteatur, aut certe a crimine iniecto, legitima premissa purgatione, soluatur. Quod si neutrum agere illa delegerit, sed sola obstinatione usa, nulli satisfactioni dare operam procurauerit, liquet aperte quia crimen quod non diluit, procul dubio confitetur. Sole namque, ut sanctus papa scribit Hormisda, examen effugiunt conscientie, que recta sunt non tenentes. Ergo si is, uel illa, uel uos, apostolatus nostri decretis obedire postponentes, sepe memoratam feminam aut a uiri potestate, aut a legis examine, nulla rationabili causa exstante, subducere amplius conati  fueritis, tam illa quam uos, Theiberga et Alderice, quousque sanctioni nostre pareatis, Dei omnipotentis iudicio, et beatorum Petri et Pauli apostolorum sententia principum, excommunicati et a corpore et sanguine Domini nostri Iesu Christi sitis alienati, una cum fautoribus, consentaneis, sequacibus et complicibus uestris, utpote diuinarum et humanarum legum uiolatores, sedisque apostolice decretorum contemptores, et toties ac multipliciter infractores.



CCCXLIX. AD BERRARIUM ABBATEM. Fragm.--- De reuerentia erga summos pontifices.
[Apud Iuonem Iu, c. 102.]

 Absit a piis mentibus quid de Romani culminis pontifice sinistrum sentire, cum beato Ennodio confessore Ticinensis urbis antistite scribente doceamur quia Deus omnipotens aut claros ad tanta fastigia erigit, aut certe quos elegit, illustrat.



CCCL. AD PHOTIUM PATRIARCHAM CONSTANTINOPOLITANUM [a 2Kb] .  De processione Spiritus sancti.

IOANNES episcopus, seruus seruorum Dei, PHOTIO reuerendissimo et catholico fratri patriarche Constantinopolitano, gratiam desuper ad opera salutarem.

Non ignoramus quod nonnulli eorum qui apud uos sunt, pacis parum studiosi, de nostra Ecclesia et de  nobis ipsis, ueritate neglecta, male loquuntur. Resque eo progressa est, ut parum absit quin tua fraternitas de nobis et de iis qui nobis sunt subditi male sentiat. Et illi quidem nacti sunt occasionem,  sicut etiam ego ipse affirmarem huiusmodi proposito satis congruam, ueritas tamen ipsa, uti se habet, nullo pacto est adulterata neque uitiata, ut procedens sermo rem manifestam faciet, et Deus hoc ipsum nobis suo testimonio desuper confirmabit. uerum illi, instar eorum qui uinum aqua miscent et adulterantur, nonnulla a seipsis falsa fingentes et excogitantes adhibent. Oportet enim ut demon, qui ab initio mali opifex fuit et inter nos et Deum inimicitias posuit, ac deinde nostrum primum parentem a Dei amore separauit, et creatori suo inimicum illum constituit, etiam nunc aliquos habeat sui ministros, et hos ipsos impellat ut inter Ecclesias scandalum aliquod concitent.

Ego uero ad Deum potius auctorem et largitorem  oculos dirigens, qui inimicitias etiam in cruce sua morti tradidit, pro uiribus illorum hominum qui malis delectantur, ora obstruere contendo. Et hac de causa etiam antequam tua fraternitas aliquid mihi significet, hec tibi manifesta facere decreui, ut de rebus nostris satis edoctus, aures minus prebeas iis qui contendere et conuiciari student; sed ipsos reiicias potius et respuas; efficias preterea, ut alii eorum uerbis fidem non adhibeant.

Nouit etiam tua fraternitas quod cum nuper ad nos accessit qui a te missus est, et de sancto symbolo nos consuluit, quomodo inuenit nos illud inconcussum, sicut nobis ab initio traditum est, conseruare, neque aliquid addidisse uel detraxisse, cum recte nouerimus quod eos qui talia facere audent,  grauis condemnatio exspectat. Reuerentie itaque tue iterum significamus, ut de hac additione in Symbolo  tibi satisfacimus, quod non solum hoc non dicimus, sed etiam quod eos qui principio hoc dicere sua insania ausi sunt, quasi transgressores diuini uerbi condemnamus, sicut theologie Christi Domini euersores, et sanctorum Patrum qui synodice conuenientes sanctum Symbolum nobis tradiderunt, et una cum Iuda illos collocamus, quod eadem ipsa que ille patrare non sunt ueriti; non quia Dominicum corpus morti tradiderunt, sed quia Dei fideles, qui sunt eius membra, schismate segregarunt et inuicem diuiserunt, et ita eterno. igni illos precipites dantes, et multo magis seipsos, ut fecit predictus Iudas indignus Christi  discipulus, suffocarunt.

Arbitramur autem tuam reuerentiam recte nosse, cum sis sapiens et doctrina preditus, quod dum, ut reliqui nostri episcopi nobiscum idem sentiant, totis uiribus contendimus, non mediocrem id nobis molestiam affert. Et reuera rem adeo grauem cito commutare, nullus id facere posset, licet breui tempore ortum habuerit, nec multorum annorum spatio fuerit confirmata. Et hac de causa rationi congruum nobis uisum est, ne uiolenter aliquis cogatur a uobis additionem illam dimittere, quam ipse adiecisse Symbolo se nouerit, sed potius mansuetudine aliqua huiusmodi homines admonere, et paulatim a blasphemia reuocare: Pascite, inquit summus apostolorum  Petrus, qui in uobis est gregem Dei, prouidentes non coacte, sed spontanee, neque ut dominantes in cleris, sed forma facti gregis . Qui igitur ita nos accusant ac si talia male sentiamus, non iure nos accusant. Tuam itaque decet fraternitatem neque scandalum aliquod aduersus nos pati, neque a reliquo Ecclesie corpore proscindi, sed potius nobiscum fidei agones sustinere cum prudentia et longanimitate; et alios qui a ueritate declinauerunt, ad illam amplectendam reuocare, ut pro his eamdem nobiscum mercedem recipias. uale in Domino, reuerendissime et catholice frater.



CCCLI. AD QUEMDAM [f. ROMANUM ARCHIEP. RAuEN.].  Laudat eius studium erga sedem apostolicam, eumque monet ut perseueret; pollicetur eum a se in amicorum numero referri: precipit ut Romam ueniat.


Sicut nobis per litteras tuas et uerbotenus per Deusdedit religiosum presbyterum tuum mandasti, ut fidem et deuotionem, quam circa sedem apostolicam habere debes, te uelle toto conamine conseruare indiminutam asseras, gratanter suscepimus. Unde te omnimodis admonemus, et his apostolicis litteris exhortamur, ut nulla inimicorum calliditas uel seductio amplius a nostra fidelitate quoquomodo ualeat te remouere; sed secundum sponsionis tue tenorem in ea deuotissime permanere procures. Quapropter scito quia sine omni dubietate inter  dilectos nostros te retinere uolentes, uolumus etiam et precipimus ut et pro necessitate Ecclesie, et pro tue causa utilitatis, Rome ad nostram apostolicam presentiam presentialiter uenire indubitanter procures, quia et statum sancte Rauennatis Ecclesie incolumem conseruare, tuumque profectum et honorem perficere, auxiliante Domino, cupimus.



CCCLII. AD ATHANASIUM EPISCOPUM NEAPOLITANUM.  Ab excommunicatione eum absoluit, et ministerio sacerdotali restituit, dummodo pactum cum Saracenis initum, sicut promiserat, rumpat, et ex eis aliquos, ceteris iugulatis, captos mittat, nec deinceps cum eis fedus feriat.


ATHANASIO episcopo Neapolitano.

Boni pastoris eximio informati exemplo, qui uenit querere et saluare quod perierat, tanto tempore te per deuia errantem, abiecto Christi leui iugo, cum infidelibus iugum obscena cupiditate ducere non dubitantem, quamuis sero ad te percutientem reuerti uelle mandasti, alacriter recipimus, et inter ceteros consacerdotes nostros precipue honorabilem cupimus retinere, prout ipse nos iam olim fecisse procul dubio reminisceris. Sed quia, tua exigente sceleris tanti audacia, sancti Spiritus iudicio te a consortio nostro diuini mysterii iure submouimus, nunc secundum preces tuas et relationem Petri uenerabilis diaconi tui, si modo pactum quod hactenus cumimpiis  Agarenis habuisti, manifesta deuotione fregeris, et ab eorum nequissima societate conamine te separaueris; atque si presentibus his missis nostris, Marino uidelicet reuerendissimo episcopo et sancte sedis nostro arcario, et Siconi egregio uiro, maiores Saracenorum quantos melius potes, quos nominatim querimus, cum aliis omnibus ceperis, et iugulatis aliis, eos nobis direxeris, a uinculo excommunicationis absoluimus, et iuxta precedentem consuetudinem episcopale officium reddimus. Eo scilicet modo, uel tenore, ut captis et traditis antea, ut dictum est, Saracenis, deinceps nullum cum eis ulterius fedus quoquo modo inire presumas. Nam si cum illis iterum pactum aliquod facere tentaueris, in eadem te excommunicatione manere sancimus, et  auctoritate Dei omnipotentis et beati Petri apostolorum principis et nostra, omni episcopali honore te priuandum et perpetuo anathemate damnandum esse decernimus.



CCCLIII AD GENEuENSES.  Precipit ut Optando episcopo a se consecrato obediant.

Clero et populo Geneuensi.

Dilectissimi filii nostri Caroli imperatoris, principumque ipsius relatu, uestram Ecclesiam uiduatam cognoscentes pastore, et propter dissensionem Bosonis, cui sociatus eiusdem sedis uidetur metropolitanus,  ordinationem electi uestri Optandi differre, auctoritate et potestate apostolica, secundum deprecationem eiusdem serenissimi imperatoris, filii scilicet nostri spiritalis Caroli atque optimatum eius, precognita uestra omnium in eodem Optando electione, et qualiter idem serenissimus imperator eidem Ecclesie electionem perenniter de proprio clero donauerat, diutius ipsa Ecclesia ne uiduata maneret pastore, consecrauimus cum sancti Spiritus gratia; et ad regendum uos pastoraliter instructum direximus; quem deuote et unanimiter suscipientes, obedientes ei, utpote proprio patri spiritali sitis in omnibus; saluo deinceps eiusdem loci priuilegio antiquo proprie metropolis, sancimus, ut quicunque huic nostre auctoritati et apostolice deliberationi  contra stare, aut resistere, aut non obedire, uel quod absit, electionem ipsius Ecclesie aliquando peruertere, aut infringere, quam, Deo propitio, iusta est assecuta, tentauerit, gladio utique canonice discipline nouerit se feriendum, atque omnipotentis Dei uindictam non euasurum, si digna celeriter non fuerit satisfactione sanatus. Confirmamus denique, nostri apostolatus auctoritate, omnes res eiusdem Ecclesie pacifice ac quiete perpetualiter possidere. Et quicunque easdem inuadere ac dissipare ausus fuerit, postquam a proprio episcopo canonice admonitus fuerit, si secundum diuinas et humanas leges non emendauerit, sub anathemate sit damnatus.



CCCLIu. AD CAROLUM IMPERATOREM.  Queritur multa bona Ecclesie Romane a Widone quodam marchione erepta; rogat ut Ecclesiam defendat, et ipsemet adiutor ueniat.


Ad imperatorem CAROLUM.

Cum et ante susceptum imperium, et post Augustale sceptrum, per humilitatis uestre ministerium uobis diuinitus attributum, nos quidem multoties pro innumeris necessitatibus et multiplicibus oppressionibus, quas sancta mater uestra Romana Ecclesia quotidie patitur, ingenti merore afflicti reclamassemus, nullum usque adhuc optate consolationis ualuimus promereri auxilium uel defensionis  solatium, quia de omnibus immobilibus rebus territorii sancti Petri, quas nobis Rauenne consistentibus, in presentia serenitatis uestre uterque Wido marchio pro reinuestitione reddidit, nec unum recepimus locum; sed ipsi et homines eorum contra ius et equitatem omnia retinere presumunt: nam nobis in Pentapoli, hoc est in urbe Fano consistentibus, Adelardus reuerendissimus episcopus, et deliciosus uester communisque fidelis, secundum uestre delegationis iussum aduenit, et ibi prefati Widonis et satellitum eius, qui nostra uiolenter tulerunt ac retinuerunt, presentiam prestolati sumus: quatenus uel inde omnis emendationis et iustitie cepto initio, per ceteras urbes, de omnibus iuxta clementie uestre decretum, recipiendo coram  legato uestro iustitias, pariter proficisceremur; sed illo semper fugiente iudicium, et uestre iussionis piissimam sanctionem callide declinando, non ueniente, quia nobis sine profectu aliquo per ipsas ciuitates que illorum grauamine opprimuntur, proficisci euidenter exstitit manifestum, direximus cum eodem Adelardo uenerabili episcopo misso uestro ualpertum reuerendissimum episcopum et fidelem consiliarum nostrum, qui uice nostra recepisset consolationem iustitia nobis in uestra presentia reddita, et legitimam de aliis omnibus emendationem, qui uidelicet profecti nullum iustitie fructum recipientes, ad nos reuersi sunt. Nos autem omnem excusationis eorum defensionem penitus auferre uolentes, decreuimus eos iterum mittere ut saltem postmodum reciperemus  iustitiam. Qui cum ad predictum Widonem rursum abiissent, nichil emendationis nichilque redditionis ab eo uel sequacibus eius, sicut promissum fuerat, recipere potuerunt. Sed ut antea sine aliquo ad nos effectu reuersus est, et uester ad uos absque iustitie contemplatione omnimodo rediit, quamuis ingenti et fideli deuotione ipse confrater noster Adelardus ad iustitiam exigendam multimodis decertasset. Nunc igitur pro certo scientes nullam nos de tantis malis posse habere iustitiam et emendationem per quemlibet celsitudinis uestre legatum, nisi per uestram imperialem presentiam, rogamus obnixe, atque per omnipotentem Dominum adiuramus, ut ad defendendam et liberandam de manibus malefactorum,  qui eam atrociter deuorant, Ecclesiam beati Petri apostolorum principis uobis commissam, que uos diuino nutu adiutores ac defensores in omnibus elegit habere, ipsi, Deo auxiliante, uenire libenter dignemini: quatenus Dei et uestro solatio freta, que sua sunt ualeat securiter retinere cum pristine dignitatis decore, ad laudem et perpetuam anime uestre mercedem.



CCCLu. AD RICCARDEM AUGUSTAM.  Queritur nullam sibi contra Saracenorum excursiones opem ferri; rogat ut ab imperatore celeriter postulet auxilium: legatum suum commendat; petit det operam ut Angelberga ab exsilio reuocetur et Romam mittatur.

 RICCARDI Auguste, seu LIUTWARDO uercellensi episcopo, a paribus.

Tanta cordis angustia tantusque dolor et gemitus hinc et inde cum irriguis lacrymarum riuulis nostram etatem quatiunt et conquassant, tantusque etiam luctus pro desolatione terre istius, quam iam funditus a Christiani nominis inimicis et Deo odibilibus Saracenis depredatam cernimus, nos afficit et intima nostra dissoluit, ut et somnus ab oculis et a gustu cibus effugiat. Etiam cum Ieremia decantare compellor: Quis dabit capiti meo aquam? aut oculis meis fontem lacrymarum?  Et reliqua. Siquidem exspectauimus lucem, et ecce tenebras; quesiuimus adiutorium, et muris Urbis egredi non audemus. Nam ante uestrum Romam aduentum qualiscunque nobis  erat tranquillitas; modo uero intolerabilis et importabilis persecutionis exstat tempestas, quia neque spiritalis filius noster Augustus, neque alicuius alterius gentis homo nobis confert auxilium; et nisi diuinitas summa subueniat, aut in desperationem aliquam lapsi , ea que pacis sunt postulabimus. Aut certe non solum iugo illorum coacti subdemur, sed etiam ab eis capti impie iugulabimur. Quia, sicut scitis, sepissime reclamauimus, et neque ipse Augustus, ut pretulimus, qualemcunque defensionem nobis exhibuit, neque homines ciuitatum nostrarum, qui contra Deum et contra omne priuilegium nostrum ab alienigenis, ac si nostri non  fuerint, detinentur, ad seruitium sancte Romane Ecclesie faciendum, sicut solitum erat, ab eorumdem alienigenarum iugo subtraxit. His ergo, carissima filia, clamoribus ac ululatibus nostris auditis, quia sapientibus loquimur, continuo propter Deum et propter sanctos eius apostolos, iam dicto spiritali filio nostro Augusto, flexo poplite, suggere ut, omnibus omnino necessitatibus aut omissis aut certe suspensis, sancte matris sue calamitati subueniat, et conculcationem, imo perditionem illius aduertens, antequam pereamus, citissimum conferat adiutorium, aut congruum sine mora donet consilium: quia uita nostra nobis non prodest, et in extremo positi, etiamsi non optaremus, iam mors se palam  prebet uidendam. Presenti quoque Petro uenerabili episcopo ualde nobis credulo, et dilectissimo familiari nostro summam beneuolentiam, quesumus, exhibe, et ei utpote a tanta sede directo, familiaritatis locum apud domnum Augustum congruentissimum tribue, atque ut nobismetipsis illi credulitatem penitus adhibens, ea que uerbis retulerit, studio tuo operibus impleantur. Sed et hoc deprecamur ut pro eo quod apud Ticinum eodem episcopo ea que nos illi commiseramus, ipsi Augusto necessaria exponente, animus illius contra hunc est turbatus, tua instantia quidquid illud fuerit omnino aboleatur. Et ad hunc eumdem episcopum pie tractandum imperialis animus placabilis in cunctis reddatur, quoniam non hec contumaciter aut contra Augustalem  dignitatem protulerat, sed zelo Dei ductus ad nos inefficax redire nolebat. Postremo Christi cultrix et Deo amabilis filia, moleste accipimus, cur multoties deprecantes, spiritali filie nostre Angelberge nullam per uos potuimus conferre medelam, ut dissoluto exsilio, ad sanctum Petrum apostolum eam reducere faceremus. Unde etiam nunc summopere deprecamur ut pro amore Dei et nostro sancta sedes apostolica de hoc honoretur. Et sicut iam dictus Augustus uobiscum pariter repromisit, a captiuitate, qua frustra tenetur, salua et incolumis reducatur. Quia postquam nobis quibus fuerat commendata et defensioni sancti Petri apostoli protectoris sui commissa, reddita fuerit, nullam de ea sinistram quis habere poterit, crede nobis, suspicionem.



CCCLuI.  Priuilegium pro monasterio Montis Cassini.
[Apud Cocquilin., Bull. Dipl., etc., ampl. Collect., tom. I, p. 881.]


IOANNES episcopus, seruus seruorum Dei, BERTHARIO religioso abbati uenerabili monasterio B. Benedicti confessoris Christi sito in Cassino et per eum in eodem uenerabili monasterio, uel cuncteque congregationi in perpetuum.

Quoniam semper sunt concedenda que rationalibus congruunt desideriis, oportet ut deuotio in me petitoris humiliter acquisita in priuilegiis concedendis minime denegetur a nostra clementia. Igitur quia petisti a nobis quatenus monasterium B. Benedicti  confessoris Christi, atque monasterium B. Scholastice, seu et ecclesie per singula loca constructe, predictis monasteriis pertinentes, priuilegiis apostolice sedis infulis decorentur, ut sub iurisdictione sancte cui, Deo auctore, deseruimus Ecclesie constitute, nullius ecclesie cuiuslibet episcoporum ditionibus promoueatur, uel submittatur. Pro qua re piis desideriis fauentes, hac nostra auctoritate id quod exposcitur petitione, mancipamus: et ideo omnem cuiuslibet ecclesie episcopum in prefata uenerabilia loca quamcunque ditionem habere omnino prohibemus, preter ad sedem nostram apostolicam habeant respectum amodo et deinceps; amissa uidelicet omni nouitate, et uiolentia, ex  eisdem monasteriis prohibemus, ita ut nisi quis ab abbate monasterii fuerit inuitatus, neque ad consecrandam ecclesiam, uel sacerdotem de prefatis monasteriis siue in omnibus cellis ibidem pertinentibus presumat ingredi, nec missarum ibidem solemnitatem quispiam episcoporum presumat omnimodo inibi celebrare. Ad consecrandam autem ecclesiam in suis monasteriis, uel cellis quemcunque episcoporum inuitare uoluerit ipse abbas, sine cuiuslibet impedimento concedimus potestatem, ut profecto iuxta id, quod subiecti apostolicis priuilegiis consistunt, inconcusse donanda permaneant, sed ei constituentes una cum sacerdotali nostro collegio, per hoc nostrum apostolicum priuilegium omnia loca, que aliquando possederunt ipsa uenerabilia monasteria,  uel que nunc eis, aut postea a fidelibus hominibus fuerint concessa per diuersa territoria, nulli castaldio, aut episcopis, non magno, uel paruo homini per quodlibet ingenium, aut argumentum liceat quomodocunque easdem inuadere possessiones, uel censum tollere, aut affligere monachos, uel seruos, sed magis ad laudem Christi, et eternam memoriam largitoris perpetuo tempore maneat intacta ab omnibus, et deseruiant solummodo S. matri Romane Ecclesie, et nullus presul audeat amodo in his monachis subiectis S. nostre Ecclesie quamcunque ingerere excommunicationem: sed liceat illis ita peragere deificos cursus, sicut a B. Benedicto per illius regulam habent in mandatis; atque constituimus, ut quispiam presul non presumat  segregare ab ecclesiis ex dictis monasteriis pertinentibus populum ibidem percurrentem ad audiendum uerbum Dei, et confitentem delicta sua tam in urbibus quam extra urbes, sed canonice ingrediatur ibidem, et egrediatur deuotus populus, et ecclesie uestris ditionibus subdite omnibus pateant. Sed quoniam pastoralis propterea nobis a Deo cura commissa est, ut uiriles in omnibus existere, mereamur, ne quod absit, Dominice oues luporum morsibus lanientur; qua de re omnibus uenerabilibus episcopis, presbyteris, abbatibus, diaconibus, ducibus, tribunis, comitibus, castaldiis, actoribus, uel cunctis Deum timentibus nostre apostolice auctoritatis, sub contestatione beati Petri principis apostolorum, precipimus, atque iubemus; qui  ligandi, soluendique peccata hominum in celo, ac terra a Domino Deo nostro potestatem percepit, cuius nos gratia diuina uices gerimus, statutum est, per huius decreti nostri paginam interdicimus omnibus omnino cuiuslibet Ecclesie presulibus, uel cuiuscunque dignitatis preditis potestate sub anathematis interdictione, et eterni iudicii obligatione, qui ei presumpserit presenti constitutioni a nobis prefati monasterii indulti quolibet modo existere temerator. Scriptum per manum Anastasii notarii regionarii, et scriniarii S. Romane Ecclesie in mense Maii, indictione quinta decima. Bene ualete. Undecimo Kal. Iunii per manus Walperti episcopi S. Portuensis Ecclesie, anno, Deo propitio, pontificatus  domini nostri Ioannis summi pontificis, et uniuersalis pape, in sacratissima sede B. Petri apostoli, decimo, imperante domno piissimo Carolo Augusto a Deo coronato magno imperatore anno secundo.



CCCLuII. AD ARCHIEPISCOPUM uIENNENSEM.  Arguit quod, detruso in carcerem Optando episcopo alium in Ecclesia Geneuensi constituerit; precipit ut illum sedi sue restituat, atque ad synodum ueniat ad diluenda ea que ipsi obiiciebantur.

OTERAMO uiennensi archiepiscopo.

Relatu ueraci didicimus sanctimoniam uestram in Geneuensi Ecclesia episcopum consecrasse, cui nos, necessaria temporum qualitate perspecta, iam primum  clericis eiusdem Ecclesie suggerentibus, auctoritate apostolica prefeceramus episcopum nomine Optandum. Quo audito, audaciam et temeritatem uestram nimium admirantes, ob id maxime turbati sumus, eo quod non solum super ordinationem nostram obices manus habuistis, sed etiam ad contemptum et iniuriam sedis apostolice prefatum episcopum turpiter capientes, arcta custodia retrusistis, et, rebus omnibusque suppellectilibus eius direptis, [f. add. contra uel per] ministerium uestrum, quod nulli Christiano licet, sacerdotem Domini tetro carcere maceratis: non habentes pre oculis scilicet, quod sacerdotes Domini sacra Scriptura aliquando deos, aliquando angelos nominet, et qui eos tangit, tangat pupillam oculi Domini . Quapropter  auctoritate Dei omnipotentis et principum apostolorum Petri et Pauli, simulque nostra, uobis precipimus ut accepta hac nostra epistola, aut quoquomodo tenore illius audito, si intra octo dierum spatia iam dictum episcopum proprie sedi proprioque honori et dignitati reddere restituereque contempseritis, a corpore et sanguine Domini nostri Iesu Christi, cum omnibus uobis in hoc facto fauentibus, sitis prorsus extorres, quousque iuxta hanc nostram dispositionem perficere satageritis. Et quia alia multa uobis a quibusdam obiiciuntur que synodali discussione sunt corrigenda, decernimus ut, omni excusatione remota, uIII Kalendas Octobris future prime indictionis Romam ad synodum occurrere non omittatis, ut tunc et de uobis obiectis rationem reddatis, et si  aduersus eumdem episcopum a nobis consecratum aliquam querimoniam habetis, canonico ualeamus, quidquid illud fuerit, Deo iuuante, libramine diffinire. Hoc etiam scientes quia si ad eamdem synodum prefato tempore uenire distuleritis, canonice in uos censuram sententie proferemus.



CCCLuIII. AD OTERAMUM uIENNENSEM ARCHIEPISCOPUM.  Agit de Optando episcopo, eius litteris respondens, et de litteris quas scribit episcopo Mauriennensi ut Romam ueniat.

OTERAMO uiennensi archiepiscopo.

Susceptis uestre fraternitatis apicibus, quod essent alicuius, ut ita dixerim, rectitudinis zelo compositi,  satis ubertim cognouimus: quia post plurima in Ecclesia Geneuensi fatemini uos consecrasse episcopum, et ut quidam Optandus nomine clericus aduenerit, qui in Ecclesia Geneuensi nec baptizatus, clericatus, ordinatus, acclamatus, eruditus unquam exstiterat, Ecclesiam illam inuaserit. Multipliciter admiramur cur illa nescire uos dicitis, que totus, ut remur, Occidens non ignorat. Precedenti siquidem tempore nobis fuerat nuntiatum ut uos in eadem Ecclesia episcopum consecrare contempseritis; ideo nos, necessaria temporum qualitate perspecta, clericis eiusdem Ecclesie suggerentibus, auctoritate apostolica illic episcopum Optandum nomine consecrauimus. Qua ex re non bene uos fecisse probamus, qui super ordinationem nostram obices manus habuistis,  et alterum episcopum ibidem ordinastis. De hoc autem quod dicitis, quod ipse Optandus in Geneuensi Ecclesia nec baptizatus, clericatus, ordinatus, acclamatus, eruditus unquam exstiterit, interim silentio est tegendum, eo quod, cum caritate uestra loquamur, nichil horum habens uestra sanctitas in uiennensi Ecclesia est consecrata. uerumtamen, his interim necessario pretermissis, sanctimoniam uestram iam dudum litteris nostris monuimus ut quia quedam uobis a quibusdam obiiciuntur, que synodali discussione sunt corrigenda, omni excusatione remota, uIII Kalendas Octobris future indictionis prime Romam ad synodum occurrere studeretis. Nihilominus autem iterato decernimus ut eodem tempore apostolice nostre uos presentetis presentie,  ut tunc et de uobis obiectis rationem reddatis, et si aduersus eumdem episcopum a nobis consecratum aliquam querelam habetis, nos canonico ualeamus, quidquid illud fuerit, Deo iuuante, libramine diffinire. Ceterum Adalberto Mauriennensis Ecclesie episcopo auctoritatis nostre litteras, quas ei a uobis dari mandamus, ecce transmisimus, ut cum Barnerio Gratianopolitane sedis episcopo eodem uIII Kalendas Octobris Romam occurrat, quatenus de iis que irreuerenter tam temerario ausu sui ordinis immemor intulit, coram nobis plenissimam satisfactionem exhibeat.



CCCLIX. AD ADALBERTUM EPISCOPUM MAURIENNAE.  Iubet ut Romam ueniat cum episcopo Gratianopolitano, quem ignominiose tractarat.


ADALBERTO Mauriennensi episcopo.

Tristis nos nuntius perculit quando audiuimus quod tu, ordinis tui immemor, Barnerium Gratianopolitane sedis episcopum, hora matutinali in ecclesia sua publice agentem officium, cum multitudine populi, et armata manu, absque reuerentia ecclesiam ingrediens, nulla ab eo tibi culpa illata, irreuerenter tecum abstuleris, et ignominiose tractaueris; quod tantum nobis displicuit, quantum te temere egisse modis omnibus comprobamus. Ideoque nostri apostolatus litteris tibi mandamus ut, omni excusatione remota. uIII Kalendas Octobris future prime indictionis  cum eodem Barnerio uenerabili episcopo Romam ad synodum nostram occurras, ut quidquid inter uos litigii est exortum nos equitatis regula potiti, Deo iuuante, discutere et diffinire aliquo modo studeamus.



CCCLX. AD ANSELMUM ARCHIEPISCOPUM MEDIOLANENSEM.  Mediotanensis Ecclesie priuilegia confirmat; hortatur ut in Romanam Ecclesiam sit fidelis: narrat Saracenorum et iniquorum Christianorum iniurias; rogat ut pro Ecclesia ad Dominum preces effundat.

ANSELMO archiepiscopo sancte Mediolanensis Ecclesie.

Priuilegii sane auctoritati Ecclesie uestre, eo quo fraternitas tua poposcit modo, pernecessario apostolica  fulti moderatione, libenti annuimus animi caritate, simulque optantes ut semper ea que ad anime tue saluationem tuique gregis custodiam sunt congrua atque proficua, Spiritus sancti infusione postulare, querere atque operari . . . ne desinas. Ut ante tribunal eterni iudicis dignam, gratia sue misericordie cooperante, ratiocinationem positurus, meritum perennis uite cum sanctis accipias. Inter hec dilectionem tue fraternitatis hortamur, sancte matris uestre Romane Ecclesie, que pro uobis omnibus uestraque salute, utpote caput pro suis membris, laborare non cessat, toto adnixu mentis, omnique deuotione fideles existere omnimodis satagatis; quoniam in eius exaltatione, atque incolumitate, sicut ab initio, erit omnium uestrum apud Deum et  presens seculum certa saluatio. Nos enim in hac terra tam paganorum quam malignantium Christianorum tantas persecutiones patimur ut has uerbis explicare non ualeamus. Inter innumeras rapinas, depredationes et mala quamplurima, ad augmentum doloris nostri quidam sceleratus Longobardus nomine, homo Widonis marchionis, octoginta tres homines cepit: manibus singulis detruncatis, apud Narniensem ciuitatem, plures ex tali sunt incisione sine mora perempti. Unde communi ad Dominum prece supplicamus ut ille Ecclesiam suam sanctam de presentibus malis eripiat, pro qua unigenito Filio suo non pepercit. Nosque pastorali sollicitudine baculum in manibus tenentes, lupis rapacibus, Domino protegente, resistere non omittemus. Data  mense Augusto, indictione XII [f. Xu].



CCCLXI. AD ROMANUM ARCHIEPISCOPUM RAuENNATEM.  Precipit ut Ioannem diaconum benigne excipiat, et res ei ablatas restituat.

Reuerendissimo et sanctissimo ROMANO archiepiscopo Rauennati.

Quia non solum tempore ordinationis tue te scriptis et uerbis secundum morem et canonicam sanctionem, sed postmodum sepissime admonere curauimus, quatenus cum filiis, et membris sancte tue Ecclesie tranquilla semper mente et alacri affectione, ceu idoneus pastor existeres, ualde miramur  dilectionem tuam, monita nostra contemnendo, eis preiudicium, sicut audiuimus, et importabiles grauitates inferre minime recusasse. Unde iterum presenti apostolatus nostri statuto iubemus fraternitati tue ut huic Ioanni uenerabili diacono commendato nostro, qui ad nostram apostolicam sedem confugiens, preiudicium a te sibi illatum ferre non ualens, nostro se petiit apostolico presidio adiuuari, et ideo nos solita misericordia moti, apostolica tibi benignitate mandamus, ut eum in gremio sancte tue Ecclesie benigne recipias, et monasteria seu res quas illi tui occupauerunt ministri, libenti animo pro amore nostro presentialiter reddas. Et que de ipsis rebus a tuis ablata sunt, modis omnibus restituas. Ita sane ut ei deinceps ad nostras apostolicas  aures non sit necessarium reclamare. Simili etiam modo tibi mandamus ut Ioanni uenerabili diacono et chartulario Ecclesie tue monasterium sancti Martini, quod a te dudum promeruit obtinere, de presenti reddere studeas: nos enim hoc patienter ad te peragendum apostolica benignitate direximus. uerum, quod non credimus, si aliter fraternitas tua peregerit, hi nostri legati, nostra apostolica fulti auctoritate, hoc procul dubio explere studebunt, quoniam iustum fore decernimus, eos post longa obsequia et diuturna seruitia, que in sancta Rauennate Ecclesia peregerunt, non solum digna remuneratione non priuari, sed potius acquisitis beneficiis alacriter gratulari; et in hoc ita peragat fraternitas tua ut que a nobis pro Ecclesie tue  utilitate petieris, assequi omnimodis ualeas. Data quinto Kalendas Septembris, indictione decima quinta.



CCCLXII. AD CLERUM RAuENNATEM.  Ut Maimbertum quemdam, quem alias ab Ecclesia Rauennate expelli iusserat, comprehensum, legato suo et Ioanni duci tradant, et ad se mittendum curent.

Omnibus uenerabilibus sacerdotibus, seu subdiaconibus, et uniuerso clero sancte Rauennatis Ecclesie.

Audita sepe afflictione atque miseria uestra, quam per Maimbertum Bononiensem clericum incessanter  patimini, iam pridem nostram apostolicam misimus uobis auctoritatem per Ioannem diaconum et chartularium, precipientes ut omnes uno animo constantique deuotione predictum Maimbertum, manifestissimum zizaniorum seminatorem, ab archiepiscopo et a uestra sancta Ecclesia, tanquam ouem morbidam, expelleretis; sed miramur quare hactenus a uobis hoc pretermissum sit; unde nunc uestra iterum petitione moti, et diuino amore succensi, per hanc nostram apostolicam auctoritatem uobis omnibus precipimus ut, relecta priori epistola, unanimiter iuncti et cum presenti misso nostro fideliter conglobati, eumdem Maimbertum aduersatorem uestrum, si sponte uenire ad nos contempserit, uel in  partem aliquam ire uoluerit, audacter comprehendere studeatis; et huic misso nostro seu et Ioanni duci fideli nostro ad exigendum ab eo, secundum nostram iussionem, nobis ad deducendum contradite, sicut gratiam Dei omnipotentis sanctorumque apostolorum et nostram uultis habere. Nam si quis uestrum in hoc se quoquo modo subtrahens pro cuiuslibet rei gratia hanc nostram iussionem pro statu et pace sancte Rauennatis Ecclesie directam gratanter ad effectum perducere contempserit, et ex Dei omnipotentis, sanctorumque apostolorum Petri et Pauli, et ex nostra apostolica auctoritate a uino et cocto, etiam et a proprio ministerio suspensus maneat usque ad nostram presentiam. Data u Kal. Septembris, indictione Xu.



CCCLXIII. AD IOANNEM MARTINUM, ETC.  Eiusdem argumenti.


IOANNES episcopus, seruus seruorum Dei, MARTINO, IOANNI, seu DEMETRIO, atque ROMANO gloriosis ducibus, necnon et aliis fidelibus nostris.

Omnium uestrum noscat fidelitas quia sepissime Romanum archiepiscopum tam per uenerabiles episcopos quamque etiam nostris apostolicis litteris admonuimus, ut Maimbertum Bononiensem clericum a sua superstitiosissima familiaritate separasset, et ad propriam Ecclesiam, ut canonicum est, remisisset, et ipse Maimbertus multoties, ut recederet, a nobis est protestatus: sed minime acquiescere nostre uoluerunt  apostolice iussioni. Idcirco precipientes precipimus, et iubentes expresse iubemus, ut unanimes iuncti simul cum isto fideli misso nostro, omni occasione postposita et dilatione remota, predictum Maimbertum comprehendatis, et ui coactum ab archiepiscopo separetis, et huic nostro misso simul et Ioanni duci ad exigendum secundum nostram apostolicam auctoritatem ualidissime contradatis. Quod si in hoc negligentes uos, quorum nomina suprascripta sunt, fueritis, et ipse quoquomodo effugerit a uobis, scitote per unumquemque uestrum centum aureos dabitis nostre parti. Insuper ex Dei omnipotentis sanctorumque apostolorum Petri et Pauli, et nostra apostolica auctoritate a uino et cocto suspensi  manete usque ad nostram presentiam: ceteri uero, si hoc quod iubemus assequi noluerint, aut subtrahendo quoquo modo se huc illuc diuerterint, et usque ad effectum rei non perseuerauerint, superiori excommunicationi subiaceant. Data u Kalendas Septembris, indictione Xu.



CCCLXIu. AD IOANNEM DUCEM.  Ut Maimbertum captum ad se ducat, et mulieres que apud ipsum sunt detineat, et Romano archiepiscopo epistolam deferendam curet.

IOANNI duci delicioso fideli seu et misso nostro.

Gratulatos nos non modice credas eo quod fidelitas tua erga sanctam Romanam Ecclesiam nostrum  que apostolatum constanter reperimus [reperitur] uigilare; et ideo per hos nostros apostolicos apices tue fidelitati iubemus ut de Maimberto modis omnibus sicut misisti, pariter cum isto misso nostro explere decertes, ut nullo modo effugere possit, sed separatum ab archiepiscopo ui coactum, postquam ab eo omnia sua constanter exegeritis, ad nostram presentiam districtum deducere studetote: etiam et illas mulieres, quas nunc in sua mansione collectas detinet, in nostro rectorio retinere iubemus usque ad nostram notitiam. Epistolam uero quam Romano archiepiscopo mittimus, ut res aut monasteria que ab isto, Ioanne diacono fidele commendato nostro quoquo modo occupauit, restituere, et inuestire eum in omnibus studeat, et que de rebus eius sui famuli  abstulerunt, reddere huic per omnia faciat, ipsi archiepiscopo deportate, et coram sacerdotibus et iudicibus ipsam legere facite; similiter autem et monasterium sancti Martini secundum nostram iussionem, Ioanni diacono et chartulario pro nostro reddat amore. Nam et mansionem quam Maimbertus ab ipso diacono suam per fraudulentiam abstulit, simili modo eum cum Petro nepote suo inuestire studete. Data ut supra, indictione Xu.



CCCLXu. AD CAROLUM IMPERATOREM.  Gratulatur de eius incolumitate; gaudet ipsum aduenturum esse statim in Italiam: hortatur ut mature Romane Ecclesie auxilio ueniat, et Guidonem predatorem ab Ecclesie finibus eiici iubeat.


CAROLO imperatori.

Cognoscentes de uestra incolumitate, quod oppido uidebamus, Deo gratias egimus, et ut magis ac magis prosperitatibus et innumeris gaudiis fulciamini, maiestatem diuinam supplicibus uotis omnimodo flagitauimus, scientes et multis experimentis discentes quod uos eadem uultis, eadem quippe desideratis: quoniam si nostra mediocritas uiguerit, et ualuerit illa, uos facturos hortabitur, unde et sancte Romane Ecclesie matris uestre defensio augmentabitur, et uobis copiosa merces in celo in perpetuum reponetur. Quod autem dicitis, ut, postpositis ceteris curis, iter uestrum in Italiam recto itinere  ordinatum habeatis, grato animo suscepimus, et ut utinam non solum Papie, uerum etiam propius essetis, necessitas maxima deposcit. Ideoque quod cepistis, cum Dei adiutorio, uelociter uestra sublimitas perficere studeat, et ad defensionem, imo securitatem sancte matris uestre Romane Ecclesie, sicut dixistis, ceteris curis postpositis, mente et brachio potenter occurrat, quia quantis affligatur et conculcetur angustiis, iam dicere non ualemus. Ceterum de Widone Rabia, inuasore scilicet et rapaci, uestra gloria subueniat, et eum de finibus nostris, ut aliquantulum populus noster releuari ualeat, eiicere modis omnibus iubeatis. Data III Idus Nouembris.



CCCLXuI. AD LIUTWARDUM EPISCOPUM.  Gratias agit quod dederit operam ut imperator in Italiam ad Ecclesie defensionem ueniret.


LIUTWARDO episcopo.

Studio tuo  gratias agimus, et ut quod deest stet, quod te minime latet, tua instantia perficiat, multum hortamur: quia tantum nobis necesse est, quantum docere non ualemus. Unde ita age ut tibi magis ac magis gratias referamus et in temporalibus commodis uicissitudinem reddere inuitemur.



CCCLXuII. AD OMNES EPISCOPOS.  Monet ut sua instituta obseruent, iusteque iudicent.


Allocutio pontificis et exhortatio ad omnes episcopos.

Ecce, sanctissimi sacerdotes, premissis precibus fraternitatem uestram cum pia exhortatione conuenio, et per diuinum nomen obtestor, ut ea que a nobis de Deo et de sacris ordinibus uel sanctis moribus fuerint dicta, cum omni pietate suscipiatis, et cum summa reuerentia perficere intendatis. Quod si forsitan aliquis uestrum aliter quam dicta fuerint, senserit, sine aliquo scrupulo contentionis in nostrorum omnium copulatione, ea ipsa de quibus dubitauerit  conferenda reducat, qualiter, Deo auxiliante, aut doceri possit aut doceat. Deinde simul uos obtestatione coniuro uel obsecro ut nullus uestrum in iudicando aut personam accipiat, aut quolibet fauore, uel munere pulsatus, a iusto iudicio scienter auertatur aut discedat; sed tota pietate eum qui cetui nostro se iudicandum intulerit, retractate. Ut nec discordans contentio ad subuersionem iustitie inter nos locum inueniat, nec in perquirenda equitate uigor uestri ordinis uel sollicitudo tepescat. Data ut supra.



CCCLXuIII. AD CAROLUM REGEM.  Embolum ut Carlomannum regem in Ecclesie Romane dilectione confirmet.

 Iam quod te, carissime fili, tante deuotionis tanteque fidelitatis erga uestre matris Romane Ecclesie pontificium esse uidemus, tanquam utero natum monentes rogamus, flagitantes hortamur, ut pro amore apostolorum principum, quasi uestro proprio consulto, nec representaliter, Carolomanno glorioso regi mittatis, consilium dantes ut antiquos honorans amicos, fruens caritate, ad parentum consilium redeat, et de epistolis quas illi ex maritimo itinere remisimus, respondeat, et Romanam Ecclesiam, que uobis utrisque omnibus decus regale et imperiale intulit, uenerando diligat, mittens presentialiter ipsis anathematizatis Lamberto et Adalberto. Data ut supra.



CCCLXIX. AD MICHAELEM, REGEM BULGARORUM.


IOANNES uIII MICHAELI regi Bulgarorum.

Si ab his quos excommunicatos habebamus sacramenta quecunque suscipitis, constat quia idololatriam, non ut catholici essetis, sed ut schismatici efficeremini, deliquisse [pro dereliquisse, HARD.] uidemini.



CCCLXX. AD LUITBERTUM ARCHIEPISCOPUM MAGONTINUM. Fragm.---

Engeltrudem uxorem Bosonis noueris non solum excommunicatione que a fraterna societate separat, sed et anathemate, quod ab ipso corpore Christi, quod est Ecclesia, recidit, crebro percussam.



CCCLXXI. AD LUDOuICUM IMPERATOREM. Fragm.---


uides, fili carissime, quia quod contra leges accipitur, per leges dissolui meretur. Item, facientis procul dubio culpam habet, qui quod potest corrigere, negligit emendare. Scriptum quippe est: Non solum qui faciunt, sed etiam qui consentiunt, participes iudicantur. Et libat Domino prospera, qui ab afflictis pellit aduersa. Et negligere, cum possis deturbare peruersos, nichil aliud est quam fouere; nec caret scrupulo consentionis occulte, qui manifesto facinori desinit obuiare. Et probat odisse se uitia, qui condemnat errantes; nec relinquit sibi  locum deuiandi, qui non pepercerit excedenti. Et primus innocentie gradus est odisse nefanda. Et latum pandit delinquentibus aditum, qui iungit cum prauitate consensum; et nichil prodest alicui non puniri proprio, qui puniendus est alieno peccato.



CCCLXXII. AD EPISCOPOS BRITANNIAE.  Quid agendum de monachis ab abbate suo ordinatis.

IOANNES seruus seruorum Dei, episcopus Romane urbis, in Christo fratribus uniuersis episcopis citerioris Britannie salutem in Christo et uisitationem.

Quia uice B. Petri apostolorum principis, Domino  Deo dignante, omnium Ecclesiarum curam suscepimus, sollicitudinem, que uniuscuiusque fides integra in eodem Domino reseruetur, sine qua nullus ei placere ualebit, ubique seuere obseruare debemus; ideoque notum sit uobis quoniam carissimus frater noster Arduinus, sancte Turonensis Ecclesie archiepiscopus, ueniens ad apostolorum limina Romam oratum, interpellauit nos quod iura sui archiepiscopatus, que ab antiquis temporibus per decreta sanctorum pontificum sancte Romane matris Ecclesie suis predecessoribus concessa et confirmata fuerunt, a uestro archiepiscopo et suis decessoribus per uiolentiam et paganorum Nortmannorum contrarietatem sublata uidentur; unde apostolica auctoritate uobis sciatis interdictum ne illius ullo modo iuri resistatis  deinceps, de omnibus que predictus archiepiscopus confirmat archiepiscopatui sui pertinere debere, quousque ille uester archiepiscopus, aut aliquis ex uobis cum Arduino archiepiscopo, siue cum suo suffraganeo, uel alio fideli misso ad nostram sanctam matrem Ecclesiam ueniat, ut ibi precognitis causis inter uos et illum, quod equum comprobabimus diffiniatur ad laudem Dei et Domini nostri Iesu Christi. Quod si aliter quam iubemus contra uoluntatem eius feceritis, cognoscatis uosmetipsos Dei et B. Petri principis apostolorum, per nostre humilitatis mandatum, auctoritate excommunicatos ab omni ecclesiastico officio.

Quod si uere debitam reuerentiam circa predictum fratrem nostrum obseruare uobis placuerit,  secundum iustitie decretum a sancta Romana Ecclesia statutum, permaneatis cum Dei benedictione in unitate nostre catholice communionis. Interea sciant regni uestri homines, maxime nobiliores, nominatim Berengarius, et filius suus Conanus, et Hel cum fratre suo Guerech, cum ceteris maioribus, ut si contra iustitiam inobedientes fuerint huic nostre iussioni, et contrarii seu rebelles exstiterint predicto fratri nostro Turonensi episcopo, sint et ipsi excommunicati et nostra benedictione apostolica priuati.



CCCLXXIII. AD QUEMDAM.

Administratores secularium dignitatum, qui ad  ecclesiarum, ac uiduarum tuitionem rapaciumque refrenationem sunt constituti, quotiens ab ecclesiasticis uiris conuenti fuerint, eorum querimonias attentius audiant; et quod necesse illis fuerit diligenter et cito perficiant; quod si neglexerint uindicare uel corrigere post tertiam admonitionem priuentur a communione.



CCCLXXIu. AD ALIUM INCERTUM.

Presides, cum ad presidiatum promoti fuerint, litteras accipiant ecclesiasticas, communicatorias; ita tamen ut in quibuscunque locis presidiatum gesserint, ab episcopis eiusdem loci cura de illis agatur, ut si ceperint contra publicam agere disciplinam, a communione secludant diuina.



CCCLXXu. Allocutio pontificis ad episcopos sub finem synodi Tricassine.


uos confratres et cepiscopos meos uolo unanimiter mecum in defensione sancte Romane Ecclesie, quam constat esse caput omnium Ecclesiarum, conuenire, donec, Deo auxiliante, in sedem beati Petri apostolorum principis reuertamur, cum omnium hominum uestrorum armata bellico apparatu manu: et de hoc, non differendo, sed sub omni celeritate et certitudine sponsionis, hic mihi, queso, absque ulla dilatione continuo date responsum.



CCCLXXuI. Item allocutio pontificis ad regem.


uos, carissime fili Ludouice gloriose rex, precor, in defensionem, liberationem, atque exaltationem sancte Romane Ecclesie, sicut predecessores uestri fecerunt, et uobis sub attestatione facere mandauerunt, sine procrastinatione et ulla dilatione succurrite; quia ministri Dei estis, uindices in ira in his qui male agunt, et non sine causa gladium portatis: ne forte, quod absit, illa uos aut regnum uestrum culpa contegat, que quosdam ueteres reges inimicis et infidelibus Dei quondam parcentes damnabiliter strinxit. uel si aliud placet, presentialiter in isto loco date, per Deum et per beatum Petrum, uos coniuro, sine mora responsum.



CCCLXXuII. Allocutio Ioannis pape ad Patres synodi Tricassini II, de Lantberti et Adalberti aliorumque sequacium excommunicatione.


Charissimi, condolete mihi et sedi apostolice, que caput et magistra est omnium Ecclesiarum Dei, que et uos religioso utero genuit, reges terre et omnes populi, principes et omnes iudices terre, sacrique confratres et consacerdotes Dei, uenerabiles Ecclesiarum Christi antistites, et totius sacrati ordinis uiri, et mecum tantas iniurias Ecclesie sancti Petri apostolorum principis, celestique regni clauigeri, cui ligandi et soluendi data est a Deo potestas, simul flentes requirite, tantasque inuasiones atque contumelias ciuitati Romane illatas cum ingenti dolore  lugete, et mecum, qui curam et sollicitudinem omnium uestrum habeo, et secundum Domini uocem, quoties causa exegerit, conuersus uos in omnibus bonis debeo confirmare; ac necessarie consolationis opem conferre, uiriliter state, querentes simul et iudicantes tante patratores iniquitatis, tanteque temeritatis presumptores, ut digna ultione temporaliter puniti, spiritu salui sint in die Domini nostri Iesu Christi, quoniam eos predictos Lantbertum et Adalbertum sequacesque eorum, pro quibus tantis sceleribus tantisque periuriis patefactis, in ecclesia B. Petri apostoli, una cum cepiscopis et confratribus nostris Italicis, excommunicauimus; et quia in his perseuerauerunt, Christiane communionis immunes esse decreuimus. Quodque decretum in predicta  beati Petri ecclesia scriptum, ut ingredientes et exeuntes legant et doleant, eosque anathematizatos teneant, posuimus. Et uos, fratres karissimi, ut decreuimus, nostre communionis alienos tenete, et anathematizatos fautores eorum mecum facientes consternite.



CCCLXXuIII. Responsio episcoporum.

Domine sanctissime et reuerendissime Pater Patrum, Ioannes, catholice atque apostolice Ecclesie uidelicet Romane prime sedis papa, nos famuli ac discipuli uestre auctoritatis, Galliarum et Belgicarum episcopi, his que super uulnera dolorum uestrorum maligni homines ac ministri diaboli addentes,  in sanctam matrem nostram ac magistram omnium Ecclesiarum commiserunt, compatimur, et dolori uestro conflentes condolemus, atque iudicium uestre auctoritatis, quod priuilegio beati Petri et sedis apostolice in eos et complices eorum, iuxta sacros canones Spiritu Dei conditos, et totius mundi reuerentia consecratos, et secundum eiusdem Romane sedis pontificum decessorum uestrorum decreta pretulistis, uoto, uoce et unanimitate nostra, atque auctoritate sancti Spiritus, cuius gratia in episcopali ordine sumus consecrati, gladio spiritus, quod est uerbum Dei, eos interimentes persequimur. Scilicet quos excommunicastis excommunicatos tenemus, quos ab Ecclesia abiecistis abiicimus, quos anathematizastis anathematizatos esse iudicamus, et quos  regulariter satisfacientes uestra auctoritas et apostolica sedes receperit, recipiemus. Sed ut in sacra historia de plaga Aegyptiaca digne a Deo illata legimus , quia non erat domus in qua non iaceret mortuus, et non erat qui alium consolaretur, quoniam in domo sua unusquisque quod lugeret habebat, nos quoque in nostris Ecclesiis lugenda lugemus. Et ideo uestra auctoritate nobis subueniri cum omni mentis humilitate deposcimus, petentes ut promulgetis capitulum uestre auctoritatis, qualiter nos erga Ecclesiarum nostrarum peruasores agere debeamus, ut, censura apostolice sedis muniti, robustiores et promptiores deinceps, Domino opem ferente, contra peruersos ecclesiasticarum rerum ac facultatum raptores ac uastatores sacrique ministerii  episcopalis contemptores nos successoresque nostri persistere concordi sententia ualeamus: ut iuxta egregii predicatoris uocem, et uestre auctoritatis promulgationem, traditi Satane spiritu salui fiant in die Domini nostri Iesu Christi.



CCCLXXIX. Excommunicatio aduersus peruasores rerum ecclesiasticarum in eadem synodo lata.

De peruasoribus quippe rerum ecclesiasticarum, quos sacri canones, Spiritu Dei conditi, et totius mundi reuerentia consecrati, et decreta pontificum sedis apostolice, sub anathemate usque ad regularem satisfactionem esse debere constituerunt, sed et de raptoribus, quos Apostolus, Christo in  se loquente, regnum Dei non possidere testatur , et cum huiusmodi omni ueraciter Christiano nec cibum sumere precipit, quandiu in ipso crimine permanent , per uirtutem Christi et iudicio Spiritus sancti decernimus ut si ante proximas Kalendas Nouembris easdem res quas quique usurpatores iniuste peruaserunt, ecclesiis suis regulariter satisfacientes non restituerint, a communione corporis et sanguinis Christi, usque ad restitutionem rerum ecclesiasticarum et satisfactionem, alieni habeantur, et sacri episcopalis ministerii excommunicationis ecclesiastice contemptores, secundum euangelicam et apostolicam auctoritatem , ab episcopis quorum interest  commoniti, si regulariter satisfacientes non resipuerint, anathematis uinculo innodati usque ad satisfactionem permaneant. Et si in ipsa pertinacia permanentes obierint, nemo corpora illorum cum hymnis et psalmis sepeliat, nec memoria illorum ad sacrum altare inter fideles mortuos habeatur, docente apostolo et euangelista Ioanne: Est peccatum ad mortem: pro illo non dico ut quis roget . Peccatum enim ad mortem est perseuerantia in peccato usque ad mortem. Et sacri antiquorum Patrum canones de his qui sibi mortem uoluntarie inferunt, et qui pro suis sceleribus puniuntur, sancto inspirante Spiritu, decreuerunt, ut cum hymnis et psalmis eorum corpora non deferantur ad sepulturam. Quorum decreta sequentes,  ea que premisimus de peruasoribus et raptoribus rerum et facultatum ecclesiasticarum, si non resipuerint, iudicio Spiritus sancti decernimus, sicut beatus decreuit Gregorius, dicens quia tales Christiani non sunt, quosque et ego, et omnes catholici episcopi, imo et uniuersalis Ecclesia anathematizat.



CCCLXXX. Ioannis pape iterata excommunicatio aduersus Formosum episcopum, Gregorium nomenclatorem, et Georgium magistrum militum.

Auctoritate apostolica parem sententiam iterato damus in Formosum, nuperrime Portuensem episcopum, et Gregorium magistrum militum, anathematis et perpetue obligationis. Et quia non desinunt  inquietare aures regum ac principum, et malis prioribus, iuncti cum predonibus et subuersoribus ecclesiarum, noua et recentia mala addere quotidie student, insolubiliter uinculo perpetuo et irrecuperande spei, sancti Spiritus Dei nostri uirtute damnamus, omnemque illis suspicionem obtinende indulgentie irreserabiliter excludimus, et omnes qui illis communicauerint adiutoriumue prebuerint, de quocunque ordine, siue episcopali aut laicali, potentes, mediocres ac pauperes, in eorum prolatis maledictionibus inuoluantur, quorum consortio uti non metuant, et nisi resipuerint, sint anathema maranatha.



CCCLXXXI. Statutum Ioannis pape aduersus laicos qui, uiuentibus uxoribus, alias ducunt, et contra episcopos qui de minore ad maiorem Ecclesiam ambitus causa demigrant.


Inter nonnulla necessitatum a sancta synodo reclamatum est quod laicorum quidam, sortitis primo legaliter coniugiis, postposito Dei timore, secundi uel tertii, adhuc uxore uiuente, coniugii copulam contrahant. De quibus Otilo quidam intra parochiam Rostagni Arelatensis episcopi, et Eooldus intra Ottramni uiennensis archiepiscopi, talia fecisse multorum fama refertur. Ad augmentum quoque earum transgressionum, quod flebiliter dicimus, additum est quod episcoporum quidam intra septem prouincias Galliarum, calcato termino  Patrum, spretoque sancitu canonice auctoritatis, de minori ad maiorem ambitus causa demigrant episcopalem cathedram. Quibus canones Spiritus sancti gratia concorditer contradicunt. Nos quoque eorum, quos ueneranter imitamur atque complectimur, quorumque statutis consentimus, Ecclesiarumque gubernationem tenemus, fulti uirtute interdicimus, et inherendo prohibemus, ne quisquam catholicorum taliter audeat amodo et deinceps agere, et si, ut non optamus, hactenus quidquam taliter actum est, digna penitudine ecclesiastica corrigatur. Denique hac auctoritate apostolica uirtute Dei nostri intercedimus ut episcopi ad pristinam sedem sine mora redeant, quia si tardauerint, continuo omni sacerdotali honore  spoliabuntur; et laici redeant ad primum coniugium: sin autem, uinculo anathematis innodentur.



CCCLXXXII. AD CLERUM ET POPULUM AUGUSTODUNENSEM.  Priuilegium concedit unum ex suis, quem clerus et populus proclamauerit, sibi preponendi, non obstante contrario regum uel principum delectu.

IOANNES episcopus, seruus seruorum Dei, omnibus filiis sancte Eduensis Ecclesie et per uos successoribus uestris in perpetuum.

Auditum est nostris apostolicis auribus et crebro intimatum frequenter Ecclesiis Galliarum contra decreta canonum in electione suorum episcoporum  uiolentiam inferre. Quod nos, cui Ecclesiarum omnium cura commissa est quamuis indignis, uisceraliter condolentes, ab uniuersis Ecclesiis hanc insertam uiolentiam auctoritate Dei et beati Petri recidere cupientes, precipue uobis, sancte uidelicet Eduensi Ecclesie, huius nostri decreti priuilegium scribere sanciuimus, reges Francorum primum obseruatores orantes; in quo decernimus et regulariter ordinamus ut deinceps nemo regum uel principum uel aliqua persona uobis superponere uel ordinare aut successoribus uestris presumat nisi ex filiis ipsius Ecclesie secundum scripta canonum, quem clerus elegerit et populus proclamauerit, si in ea dignus reperiri potuerit. Quod si in ea, quod forte accidere non credimus, inuentus non fuerit, unanimi eorum consilio  tam cleri quam populi de aliis dignissimus expetatur. uestrum denique honorem, quem de seniore adepti fueritis, de uestris domibus et de uestris canoniis et de communi causa fratrum et de omni proprietate uestra in heredibus legitimis statuendis et eligendis ex ipsa domo nostra apostolica auctoritate licentiam uobis concedimus ordinandi absque alicuius controuersia impedimenti. Si quis uero, magnus uel paruus, contra hoc nostrum decretum et concessiuam largitionem in aliquo surgere nostramque apostolicam auctoritatem uiolare uel infirmare presumpserit, sciat se anathematis uinculo sancte Trinitatis inuocatione et beati Petri apostoli potestate ac nostra auctoritate eternaliter  cum inimicis Dei et eius contradictoribus usque ad satisfactionem profligatum ac in perpetuum damnatum. Conseruatores autem huius nostri decreti pax et gaudium et benedictio a largitore omnium bonorum  Deo consequantur et uitam eternam habere mereantur. Scriptum per manus Theodori scriniarii sancte Romane Ecclesie in mense Martii et indictione sexta. Datum . . . . . Bene ualete.




ANNO DOMINI DCCCLXXXIu.
MARINUS PAPA I.





NOTITIA HISTORICA


 Marinus Gallesio oppido oriundus, post triduum ab obitu Ioannis uIII Kalen. Februariis unanimi consensu totius cleri, non ex diacono sed episcopo electus est pontifex, anno Domini 882, tempore Caroli III et Basilii imperatoris. Sedit annum unum et dies uiginti. Hic dum sancte Romane Ecclesie diaconus cardinalis esset, missus est cum Donato atque Leone Constantinopolim ad insinuandam Photio anathematis sententiam, qua a Nicolao papa perculsus erat. Cum Donato et Stephano tempore Adriani II iterato munere legationis apostolice sanctus, Constantinopoli Photium deposuit, Ignatium restituit, atque sacrosancte ecumenice synodo octaue presedit. Bulgari eum sibi episcopum dari apud Adrianum II institerunt; sed non impetrarunt. Creatus a Ioanne pontifice episcopus, tertiam legationem obiturus, tertio missus est Constantinopolim, ad ruinam illam reparandam, que per Petrum, Paulum et Eugenium tres sedis apostolice isthuc pro Photio restituendo ad synodum ablegatos facta  erat. Cumque ibidem summa animi constantia coram Basilio imperatore, cuncta que predicti tres legati perperam gesserant, irrita reddidisset, triginta diebus, inquit Stephanus in epistola ad Basilium imperatorem, carcere detentus fuit. Hac confessionis gloriosa corona redimitus, ab eodem Ioanne uIII ablegatus est ad Athanasium Neapolitane urbis episcopum et principem, ut si fedus, quod ille cum Saracenis initum habebat, dissolueret, eumdem Athanasium a sententia excommunicationis, que synodali iudicio in eum lata erat, absolueret. Fuisse eumdem sedis apostolice arcarium indicat Ioannes papa epistola 294. Initio pontificatus sui Photium, omniaque eius acta ad munus episcopale spectantia damnauit, atque acta conciliabuli pseudooctaui plane reprobauit. Qua de causa Basilius imperator grauiter offensus, furore graui incensus, Romam scribens dicebat, Marinum non esse pontificem, eo quod alterius Ecclesie episcopus iam  ante ordinatus fuisset, aliaque multa aduersus eumdem papam sanctissimum effutiens, solio pontificio eum deiicere satagebat. Quid autem pro eodem defendendo Stephanus papa successor Marini ad Basilium rescripserit, ex epistola eiusdem Stephani infra patebit. Ea, que Ioannes papa perperam egerat, rescissurus, inter alia Formosum episcopum Portuensem  munere apostolatus apud Bulgaros preclare functum, ac aliarum legationum meritis exornatum, quem Ioannes episcopatu deposuerat, et iuramento obstrinxerat, se nunquam ad sedem episcopalem rediturum; sed laica communione contentum deinceps quieturum, in urbem et episcopatum reuocauit, atque eumdem in pristinum statum restituit. Qua de causa a Ioanne depositus, quoue modo a Marino restitutus fuerit, non constat: potuit sine dubio eum a iuramento iniuste exacto absoluisse, et sententiam Ioannis pape uelut iniquam, priuatoque affectu fortasse prolatam, retractasse. Utrum horum factum fuerit, incertum est; ideoque mirum, quod rerum gestarum ignari, ob reassumptum pontificatum Formoso obloquantur. Hec ex diuersis epistolis pontificum Baronius. Fulconi Rhemensi archiepiscopo, qui Hincmaro subrogatus erat, post emissam orthodoxe fidei professionem, pallium concessit. Flodoardus in uita Fulconis. Scholam Anglorum Rome existentem rogatu Aelfredi regis a  tributo liberam fecit. Mattheus Westmonasteriensis. Cumque locis omnibus supra allegatis Marinus nominetur, recte Platinam erroris redarguit Onuphrius, quod aliter quam Martinum appellantes similitudine nominis deceptos esse scribat. Huius temporibus Northmanni Treuirorum, Tungrorum, Ubiorum, aliorumque circumiacentium populorum urbes et oppida incendiis et rapinis deuastarunt. Ex actis sancte Gudile et annalibus Francorum Baronius. Photius schismaticus hoc tempore Aquileiensi archiepiscopo imperito et schismatico de processione Spiritus sancti respondens, causam dedit; quod sicut iamdiu ante hec tempora Hispaniarum et Galliarum Ecclesie, ita etiam ad retundendam Photii eiusque sectariorum de processione Spiritus sancti heresim, Romana Ecclessia additamentum illud, Filioque, ad symbolum Constantinopolitanum posterioribus hisce seculis adiecerit, et in ecclesia publice decantauerit. Quo tempore et fine, quoue auctore et modo id factum  fuerit, ex Aetheriano, et concilio Florentino refert Baronius anno 833, numero 34 et sequentibus. Marinus apostolico munere laudabiliter perfunctus migrauit ex hac uita Xu Kalendas Februarii anno Redemptoris 884, cum in pontificatu annum unum et dies uiginti sedisset. Post obitum eius sedes biduo uacauit.





PRIuILEGIA MARINI PAPAE.



I. PRO MONASTERIO SOLEMNIACENSI 
[Apud Mansi, Conc. Collect.]


MARINUS episcopus, seruus seruorum Dei, dilecto abbati DANIELI ex cenobio sancti Petri Solemniacensis, quod olim a beato uiro Eligio constructum, successoribusque tuis ac monachis inibi nobiliter degentibus in perpetuum.

Conuenit enim nostro pontificio, ut quantum pre omnibus eminet dignitate, tanto supra uniuerso eniteat serenissima pietate. Postulastis itaque a nobis, ut prefatum cenobium sub defensione ac tuitione beatorum apostolorum Petri et Pauli ac  nostra statueremus, sicut factum legimus ab antecessore nostro beato uiro papa, postulante nobilissimo Francorum rege Dagoberto, et constructore ipsius loci sanctissimo uiro Eligio episcopo Nouiomagensi, quatenus quieti ac tuti esse per futura tempora ualeatis. Nos uero, uestram sanctitatem agnoscentes, uestreque religioni assensum prebentes, tanta alacritate leto animo concedimus, quanto uos Deo propinquiores in sacra conuersatione cognoscimus fore. Igitur iuxta petitionem uestram, huiusmodi priuilegium presentis auctoritatis nostre decreto eidem uenerabili monasterio uestris futurisque temporibus indulgemus, concedimus, atque confirmamus. Et sicut nobilissimus Francorum rex Dagobertus, et gloriosissimi Augusti, Carolus et filius eius  Ludouicus, et filii et nepotes eorum, Carolus imperator, et eiusdem Caroli filius Ludouicus, necnon et Carlomannus Ludouici filius, qui nunc regnum Francorum feliciter gubernare uidetur, ducti diuino amore, de uillis ac facultatibus seu stipendis propriis, uel quolibet modo ibi a fidelibus uiris condonate res, a uobis quoquomodo acquisite sunt, sicut in preceptis predictorum regum continentur, uel in charta eiusdem monasterii fundatoris insertum est, scilicet Eligii episcopi, omnia illibata et inconuulsa nostre auctoritatis priuilegio confirmamus. Damus etiam licentiam, propter persecutionem infidelium Christianitatem deuastantium, munitionem ibi fieri. Constituimus alia auctoritate beati Petri, ut nullus regum, nemo antistitum, uel abbatum, seu  quilibet sua preditus dignitate, de iis que in prelibatis preceptis continentur, uel in futuro ab eis, uel a quibuslibet de proprio fuerint his specialibus usibus iure collata, sub cuiuslibet cause occasione siue specie, quidquam minuere uel auferre, uel aliis quasi piis causis pro sue auaritie excusatione presumat concedere. Sed cuncta, que usibus monachorum,  uel ecclesie oblata sunt, uel offerri contigerit, perenni tempore absque ulla inquietudine ipsis, quibus concessa sunt, profutura permaneant. Statutum etiam, ut nullus episcoporum, seu comitum, mansionaticum ibi, uel paratas, uel stationes requirere seu exigere presumat, sed liceat seruis Dei sine aliqua inquietudine Deo seruire, et hospitalitatis beneuolentiam, prout eis libuerit, cunctis fidelibus impendere. Placuit huic pagine inseri, ut obeunte abbate predicti cenobii, nullus ibi, quacunque subreptionis ambitione, abbatem statuero presumat, nisi quem eiusdem loci monachi secundum authenticam et regularem institutionem ex seipsis elegerint ordinandum. Si quis autem hanc paginam constitutionis agnoscens contra eam uenire tentauerit,  sit alienus a sacratissimo corpore Domini Iesu Christi, et nisi presumpta correxerit, uel male ablata non restituerit, ultionem cum Iuda proditore excipiat, et beatum Petrum sentiat hostem. Cunctis autem eidem loco iusta seruantibus sit pax Domini nostri Iesu Christi, quatenus et hic fructum bone actionis inueniant. Scriptum per manum Zacarie scriniarii sancte Romane Ecclesie mense Maio, indictione prima. Bene ualete. Pridie Idus Iunias, per manum ualentini Ecclesie Portuensis episcopi, regnante in perpetuum Domino Deo nostro. Anno pontificatus domni Marini uniuersalis pape primo, indictione prima.



II. PRO MONASTERIO SAuINIENSI. 
[Ex Ughelli, Italia sacra t. Iu, pag. 657.]


MARINUS episcopus, seruus seruorum Dei, dilecto, reuerendissimo, et sanctissimo GERARDO sancte Laudensis Ecclesie episcopo et presenti in eadem Ecclesia et monasterio Sauinionis in perpetuum.

Te narrante cognouimus munificentia imperatorum, et regum, qui nostris fuerunt temporibus, quique erga eos industria obsequi cenobium Sauinionis Ecclesie tue concessum, atque preceptis suis firmatum esse eo uidelicet ordine seu tenore quod semper in eodem cenobio regularis institutio disciplinabiliter obseruaretur, saluo iure concessarum sibi rerum in usus proprios. Tu uero precauens ne post discessum tuum quilibet successorum tuorum, aut  alia secularis potestas a proprio statu et ordine idem cenobium subuertere possit, res aut familias ibidem subuertendo, uel inuadendo, petisti fideliter auctoritate sedis apostolice, et priuilegio ea, que ad usus monachorum, ac totius eiusdem cenobii utilitatem cunctis possessionibus, ac recordande memorie piissimo Ludouico quondam Augusto per  preceptum suum dudum delegata, atque concessa, et postea diligenter prouisa equanimitate sibimetque firmari, et que deinceps a quibusdam timentibus Deum ibidem collata fuerint, uidelicet ab urbe Derthona quidquid de ipsa est abbatiola usque ad ipsum monasterium in eodem comitatu Derthonensi, Ianuensi, maris littore et Tuscia, necnon uicum Arderatum, et Pasqualini, et casam de Papia cum massario in aurello. Reliquum uero ipsius abbatiole Laudensis episcopus ad utilitatem sue ecclesie pro defensione, et excusatione eorumdem monachorum retineret, ac possideret, implorasti scilicet pro omni excubia et expeditione tam palatina quam et hostili. Nos igitur per gratiam, et potestatem, que nobis a Deo apostolorum meritis collata sicut superius continetur  ambabus partibus iuxta commune uotum, et moderationem equam, apostolicaque confirmantes auctoritate statuimus auctore Domino Iesu Christo inuiolabile amodo sic permanere. Sancimus quoque ut cum presens eiusdem loci abbas Adalbertus, uel eius successores ab hac luce diuina uocatione subtracti fuerint, non aliunde, sed de ipsa congregatione concorditer substituatur alter, si uero pro ipsa electione, aut fratrum dissensione, uel etiam alia qualibet ipsius loci necessitate Laudensis episcopus utique non alius, uel eius missi idem monasterium aut cellas, aut curtes eius uocati in adiutorium uenerint non plusquam triginta homines, et caballos quadraginta conducant, quibus ex ipsis monasterii rebus dentur stipendia, et ultra triduum non ibi morentur,  nisi cogente caritate, aut necessitate abbas cum fratribus postulauerint, ter siquidem per annum aut abbas, aut eius inde monachi Laudensem episcopum in sua ecclesia honorifice et uisitent, et recipiantur. Preterea decernimus ut si eiusdem monasterii abbas se aliquando pregrauari iniuste cognouerit ab eodem episcopo, uel aliis, libere ad nostram sedem apostolicam appellet, atque ad eam confugium faciat, ut sua mereatur obtinere irrefragabiliter iura apostolica sibi clementia roborata. Que si quis precognita corrumpere, ipsamque sanctam congregationem perturbare, uel inquietare pretermisso apostolico, seu regulari iudicio tentauerit, et hoc nostrum priuilegium quoquo modo corrumpere, in uirtute sancti Spiritus, ac beatorum  apostolorum a communione omnium sit separatus iustorum, quoadusque digna satisfactione humiliatus emendare studuerit, queque contra ipsum reuerendum locum ad periculum sui deliquit. Qui uero custos et obseruator huius apostolici nostri priuilegii fuerit, benedictionem et gratiam a Domino consequatur. Scriptum per manum Georgii scriniarii sancte Romane Ecclesie, mense Iunio, indictione I. Bene ualete.

Datum X Kal. Iuli per manum Zaccarie episcopi et bibliothecarii, atque missi S. sedis apostolice, imperante domino nostro piissimo perpetuo Augusto Carolo a Deo coronato magno imperatore anno III, et post consulatum eius anno III, indict. I.





MARINI PAPAE I EPISTOLA AD MONACHOS I. AEGIDII.  Preficit Amelium presbyterum.


 MARINUS episcopus, seruus seruorum Dei, omnibus fidelibus nostris monachis de monasterio quod uocatur uallis-Flauiana, salutem et apostolicam benedictionem.

Cognitum facimus omnibus uobis quia presens Amelius religiosus presbyter noster commendatus factus est. Unde et nos pro sua fidelitate concedimus  et ipsum uestrum monasterium, cum omnibus suis pertinentiis, ad tenendum, et uos regendum atque gubernandum, salua pensione nobis annua persoluenda. Unde uobis precipimus ut eum honorifice suscipiatis, et eum ut prelatum cum omni religione habeatis, quia eum ad saluandum et regendum super uos ordinauimus. Bene ualete.




ANNO DOMINI DCCCLXXXu.
ADRIANUS III PONTIFEX ROMANUS.





uITA ADRIANI PAPAE III.

 Adrianus III, natione Romanus, XIII Kalendas Februarii, anno Redemptoris nostri 884, temporibus Caroli III et Basilii imperatoris creatus est pontifex: sedit annum unum, menses tres, dies decem et nouem. Sollicitatus a Basilio imperatore ut cum Photio in rebus fidei et religionis communicaret, non tantum non petitioni eius acquieuit, uerum exemplo predecessoris sui Marini eumdem tanquam laicum acerrime est insectatus. Quo facto imperator grauissime contra eum commotus, hostiles ei litteras contumeliis plenissimas transmisit. Adriano prius hac uita defuncto, quam litteras imperatoris minacissimas accepisset,  accepit eas Stephanus, reddiditque ad Basilium eam epistolam quam supra in appendice octaue synodi impressam inuenies.

De electione pontificis decreuit, ne in ipso creando imperatoris auctoritas exspectaretur; idque ideo, ut cleri et populi libera sint suffragia. Eius tempore Cassinense monasterium a Saracenis incensum esse scribit Leo Ostiensis libro I, capite 45. Magno cum luctu uniuerse Ecclesie mortuus est anno Domini 885: sepultus in basilica sancti Petri. Quanto tempore sedes apostolica post mortem illius pastore destituta fuerit, non satis liquet, etc.





ADRIANI PAPAE III PRIuILEGIUM PRO MONASTERIO PLACENTINO.


 ADRIANUS episcopus, seruus seruorum Dei, ANGILBERGAE dilecte filie imperatrici Auguste, et per te tuo uenerabili monasterio Placentie nouiter constructo, in perpetuum.

Omnibus quidem iusta petentibus apostolica sollicitudine, precipiente Domino, fauere debemus; precipue tamen deuotioni tue, dulcissima ac spiritalis filia nostra Angilberga, olim imperatrix Augusta, quam merito honore atque reuerentia sancta mater nostra Romana Ecclesia, ut dilectissimam et principalem prolem, amplectitur semper et refouet. Quapropter monasterium et xenodochium, quod ad honorem Dominice resurrectionis et BB. apostolorum, et martyrum Bartholomei, Sixti et Fabiani, prudenti prouisione a fundamentis nuper Placentie  edificare uoluisti, laudabili complectimur desiderio paternoque affectu . . . Apostolica illud auctoritate ratum ac stabilitum perenniter instituentes, et ut ab omni impulsione, atque inquietudine quorumlibet infestantium beatissimi Petri tuitione illesum semper, et inconcussum, Domino protegente, permaneat; hoc etiam omnimodo prouidemus, et stabiliter decernimus, ut uniuersa, que ibidem in rebus mobilibus et immobilibus, intus forisque, in familiis utriusque sexus cunctoque ornatu ecclesiastico, atque omni supellectili semel Domino a uobis distributa sunt, futuris temporibus inconuulsa in eodem sacrato loco persistant, omnium penitus diminutione, uel inuasione sopita; in eis etiam familiis, quas ob redemptionem anime uestre prudenti respectu libertate  donastis, uel in reliquum donaueritis, simili modo nos uobis fauemus, aspiramus, et apostolicum prebemus assensum, quatenus et illi secura libertate potiti, gratia Dei duce sempiterne suscipiant gaudia uite. Consecrationem porro abbatisse loci ipsius, ut filia deuota petisti, secundum quod in tuo testamento a te prudentissime ex eodem monasterio tuo coaptato continetur, modis omnibus fieri concedimus: scilicet cum ordinanda ibidem fuerit abbatissa, Mediolanensis archiepiscopus, qui eo tempore fuerit, uocatus ab illis personis, quas ex progenie tua ipsi loco prefeceris, quibusque curam potiorem dimiseris, ad eligendam, et consecrandam abbatissam simpliciter ibidem adueniat, et non ultra, quam a te statutum est, in eodem moretur loco, aut amplius  exigendo stipendia preterquam prefixum est, idem monasterium grauet. Similiter quoque, si ortum fuerit discordie aut cuiuscunque dissensionis malum, ueniens sedare illud, et formare pacem studeat cum moderamine discipline. Si autem qualibet occasione, aut tue institutionis preuaricatione Mediolanensis archiepiscopus neglexerit hanc habere curam et sollicitudinem, ut preposuimus; Aquileiensis patriarcha, similiter, ut supra, uocatus, hec omnia fideliter prosequatur. Et si aliquando aut pro prescriptis negotiis, aut pro aliqua temporis necessitate, aut etiam pro malignantium hominum grauedine oportuerit hanc nostram apostolicam sedem appellare, obsecramus et obtestamur omnes successores nostros per merita BB. apostolorum, quatenus ad  subleuationem et defensionem loci ipsius operam uiriliter usque ad effectum dare, donec omnes eius sopiantur controuersie, studeant.

Inter hec Rauennate archiepiscopo cum Ticinense, et Placentino, et Regiense, et Mutinense cum Mantuano, et ueronense cum Laudense, et uercellense, aliisque cepiscopis nobisque sanctam synodum celebrantibus, et tue uoluntati assensum prebentibus, uolumus atque instituimus, ut cuiuscunque ordinis clericos, qui in eodem sacrato loco missarum solemnia celebrantes deseruiunt, et eos qui in eiusdem monasterii capellis ubicunque diuina iugiter officia faciunt, liceat precipue Mediolanensi archiepiscopo, aut patriarche supradicto promouere, et consecrare, uel alii etiam cuilibet episcopo, quem abbatissa loci  illius uoluerit rogare. Hec et alia ecclesiastici officii ministeria sint in abbatisse uoluntate, ut possit uidelicet chrisma, et ecclesiarum suarum consecrationem, a quocunque ei libitum fuerit, omni tempore impetrare: ita tamen, ut si aliquando ad hec forte rogabitur Placentinus episcopus, in predicto cenobio, et xenodochio rebusque ipsorum nullum se nouerit amodo et deinceps ius potestatis habere, neque etiam ad missas celebrandas iuxta Patrum instituta, nisi inuitatus, adueniat.

Decimas uero uniuersi fundi pertinentis ad ipsum monasterium, quas episcopi qui . . . . . . esto sunt, et in quorum quidem adiacent parochiis, pro Dei amore, uestrorumque bonorum recordatione, deuote atque libenter supradicto uenerabili loco largiti sunt: uolumus,  et apostolica corroboramus auctoritate, et absque refragatione, tam ipsorum, quam et successorum eorum, uelut ipsa instituisti, sacro xenodochio, et capellis perpetualiter habeantur. Insuper statuimus, et apostolica auctoritate stabilimus, ut iuxta quod nostri predecessores tam Adrianus, quam  Ioannes et Marinus presules suis tibi priuilegiis concessisse, et roborasse noscuntur, uniuersa, que olim diue memorie Ludouicus serenissimus imperator, dominus et uir tuus, per suam magnificentiam augustalibus apicibus tibi dum aduiueret contulisse probatur, seu etiam et ea que ipsa postmodum imperialibus largitionibus, uel etiam quibuslibet iustis acquisitionibus, emptionibus, uel commutationibus in proprios, siue iam dicti monasterii tui usus acquisisti, seu in posterum acquisitura es; simulque et ea, que ad supplementum eiusdem sacrati loci, et tam regum, quam aliorum quorumlibet fidelium donatione, uel liberalitate nunc, uel postmodum addita fuisse comprobantur: eodem tenore et ordine, quo tibi, uel tuo prenominato cenobio aduenerunt, illibata  et inuiolata, atque inconcussa permaneant, et secundum tue ordinationis statuta persistant. Et si quis, quod non optamus, contra hec statuta in Dei omnipotentis oblata, uel concessa seruitium agere tentauerit, uel quippiam horum infringere temerario ausu uoluerit, excommunicationi submissus omni ecclesiastico consortio careat, et nisi se continuo a tali nequitia corrigat et resipiscat, S. Petri nostrique apostolatus auctoritate anathematis uinculo innodatus, reus in futuro iudicio permaneat, et pro excessu sue tante transgressionis cum Iuda traditore infrunitus, atque rebellis sancti Spiritus sententia, qui semper fictum et mendacem effugit, nouerit se habiturum portionem in gehenna ignis eterni. Scriptum per manum Leonis scrinarii S. R. E.  in mense Aprili, indictione tertia. Bene ualete. Dat. Xu Kal. Maii per manum Gregorii nomenclatoris, missi, et apocrisiarii sancte sedis apostolice, imperante domno piissimo Augusto Carolo a Deo coronato magno imperatore, anno eius quinto, indictione tertia.





ADRIANI PAPAE III EPISTOLA AD SIGIBODUM NARBONENSEM ARCHIEPISCOPUM.



 Moneat Girbertum Nemausensem episcopum ut nullam inferat molestiam monasterio sancti Aegidii.

 ADRIANUS episcopus, seruus seruorum Dei, reuerentissimo et sanctissimo Sigibodo Narbonensi archiepiscopo.

Sanctitati tue notum esse uolumus quia monasterium sancti Aegidii, cum omnibus suis pertinentiis, sub nostra apostolica potestate consistit, una cum Leone religioso abbate et monachis ipsius monasterii: ideo monemus fraternitatem uestram ut Girbertum episcopum Nemausensem moneatis ut nullam forciam, nullamque contrarietatem et nullam oppressionem facere presumat in ipso monasterio, aut in monachis, uel in familiis eius, neque suis sequacibus  oppressionis eorum materiam relinquere: quia certissime ipsum monasterium, cum omnibus suis rebus, sub ditione et potestate B. Petri apostoli et nostra consistit. Et uolumus ut eidem episcopo dicas ut omnia reddere studeat que ab ipso monasterio per uim abstulit. Et sciatis quia ipsum monasterium in potestate Amelii presbyteri iam concessimus ad protegendum et ad defendendum. Et si ipse Girbertus episcopus acquiescere noluerit nostris et uestris monitis, sciatis illum esse excommunicatum et damnatum inrecuperabiliter. uos ita agite sicuti nos per uos bene confidimus. Bene ualete.




ANNO DOMINI DCCCLXXXIu.
S. BERTARIUS ABBAS CASSINENSIS





NOTITIA HISTORICA IN BERTARIUM.


 BERTHARIUS siue Bertarius ex regum Francorum stirpe, abbas Cassinensis et a Saracenis obtruncatus martyr anno 883, 22 Octobris; scripsit ex ueteris Codicis fide et teste Leone Ostiensi lib. I, cap. 32, et Petro diacono cap. 12, libros duos Sententiarum ueteris et Noui Testamenti, editos sine nomine auctoris; Basilee, 1530, in-fol.; Parisiis, 1530, in-8o; Colonie, 1533, in-8o; et Parisiis, 1556 in-12, cum libris Iunilii Africani: et in Bibliothecis Patrum in quibus ex Felicis Toletani fide Iuliano Toletano tribuuntur; cuius non magis sunt quam Saluiani  Massill. cum quibus eos anno 1530 edidit Iohannes Alexander Brassicanus; uel Ricardi Cluniasensis, ad quem referuntur a Sixto Senensi, lib. Iu Bibliothece sacre, pag. 371. De ceteris Bertharii scriptis nolo repetere que iam notata a Petro diacono et in Iohannis Baptiste Mari ad eum notis, et apud Caueum; nisi quod uersus de uita, obitu, ac miraculis S. Benedicti, etiam editos monere iuuat in Actis SS. Benedict. tom. I, pag. 29; Trithemius, cap. 326; et illustr. Benedictin. II, 72, tantummodo sermones eius elegantes commemorat.





SANCTI BERTARII CARMEN DE SANCTO BENEDICTO.



 O Benedicte pater, cunctis celeberrime terris,
   Qui confessorum culmen honoris habes:
Te Deus a puero delegit celitus, atque
   Instituit sancti Germinis esse patrem.
Tu uia, tu ductor, tu pastor, doctor eorum,
   Qui, spretis terris, celica regna petunt.
Tu, studiis spretis, orbis dominam fugis urbem,
   Et Domini subdis mitia colla iugo.
Tu precibus uasis solidas fragmenta dirempti,
   Obsequiis uestris quod pedagoga tulit.
Aes lapidis iactu confregit liuidus hostis,
   Signa dabat mense quod, Benedicte, tue.
Sed minime solitam tibi tradere desinit escam,
   Romanus furtum subripiendo pium.
Aptarat Pasche sibi prandia magna sacerdos,
    Sed tibi cum dapibus destinat hunc Dominus.
Tetra nimis uolucris se uultibus ingerit almis,
   Et uisa quondam concremat in specie.
Sed spinis recubans, stimulis et punctus earum,
   Exsuperas uulnus illico uulneribus.
Frangitur arte crucis uas, uirus quo latitabat,
   Cum signat tanti dextera sancta Patris.
Quem puer a sanctis precibus niger eliciebat,
   uirga Patris sistit, ac puer ater abit.
Suscipe, sancte Pater, pueros, quos gloria Rome
   Ad tua transmisit limina mente pia.
Fratribus ipse tibi commissis mons dedit amnem,
   Rupe latex exit cum rogitas Dominum.
Ferrum dum uepres resecat Gothus, insilit undis,
   Sed repetit manicam mox, ubi tinguis aqua.
 Assiduam Placidus dum ferret gurgitis undam,
   Obsequiis sanctis hunc tulit unda fluens.
Pergito, Maure celer, Pater illico prouidus, inquit.
   Iam trahit unda laci precipitem puerum.
Iussa ferens properat super undas, atque recurrit
   Erepto puero, ceu per humum gradiens.
Promptus ad omne malum dira cum mente sacerdos,
   Toxica que misit, sustulit ipse prius.
Corruit ecce miser collapsi culmine tecti,
   Corpore confractus tartara seua petit.
Talia discipulus dum perfert nuncia cursim,
   Concussit sancti intima corda Patris.
Cui pater indixit ob talis gaudia mortis,
   Ut lacrymis culpam defleat ipse suam.
Panem tollit auis, quo uirus texerat ille,
    Abdit ubi nullus cernere possit homo.
Tu meritis almis falsorum templa deorum,
   uertisti in laudem, sancte, decusque Dei.
Perfidus ille draco celo demersus ab alto,
   In famulum Christi talia dicta dabat.
Quid, moledicte, tibi mecum est? Quid non, Benedicte,
   Quid me persequeris? quid mea iura rapis?
Stat lapis immotus nimio pre pondere fixus,
   Quem residens hostis impius ille premit.
Tollitur at subito Benedicti uoce beati,
   Itque procul sessor, postmodo flamma uorax.
Fratribus est falso comburere uisa culinam,
   At Pater ut uenit, uisio falsa fugit.
Attritus puer est murali mole peremptus,
   Suscitat hunc, et opus iussit adire Pater.
 Non licitis domibus sumpserunt prandia fratres,
   Absens ipse uidet arguit et nimium.
Hospes adest simplex, quem cepit calle uiator,
   Mollibus in pratis prandia quo facerent.
Arguit hunc pastor tali pro crimine sanctus,
   Mox ueniam culpe expetit ille sue.
ueste uenit splendens fraudantis Riggo tyranni,
   Non tua sunt, inquit, que tua dorsa gerunt
Totila rex ueniens prostrato corpore supplex,
   Presciuit uite commoda cuncta sue.
Bis quinis annis retinebis culmina regni,
   Mors his succedet, moribus esto pius.
Desinit in factis extunc existere seuus,
   Blandior et uixit tempora dicta sibi.
Excole, Roma, tuo uatem de dogmate doctum,
    Qui tua per seclum menia salua canit.
Turbinibus multis quassaberis, atque coruscis,
   Hostis nullus erit, qui tua septa ruat.
Non escam carnis, sed nec sacris ordinis unquam,
   Excipias questum, clerice, saluus eris.
Hec ubi contempsit, repetit quem liquerat olim,
   Ut uates sanctus dixerat, ille malus.
Omnia que monachis congessi munere Christi,
   Gentibus arbitrio tradita sunt Domini.
uix potui precibus Dominum exorare supernum,
   Ut mihi uel fratrum cederet ipse animas.
Post Langobardi uenientes tempore noctis,
   Cetera uastantes cuncta tulere simul.
Aeterni regis saluati munere fratres,
   Illo nec ledi de grege quis potuit.
 uas retinet serpens absconsum tramite, fili,
   Admoneo ut solers uergere mox studeas.
Mappula testis adest, retines quam pectore, frater,
   Cur ingressa tuum nequitia est gremium?
Non clam Patre manent, que uoluit mente superba,
   Prebens cenanti luminis officium.
Fratres en hodie nullus est panis in arcis,
   Cras pietate Dei copia panis erit.
Iis sacra cenobii satagunt qui ponere septa,
   Astans per somnum condere monstrat opus.
Redduntur tumulis per eum, que more sorores
   In famulum Christi noxia uerba dabant.
Patria namque puer dum tecta requirit anhele,
   Iniussus pergens mortuus est inibi.
 Huius non potuit corpus retinere sepulcrum,
   Sed Domini famulus id sociauit humo.
Ore patens anguis medio stat calle malignus,
   Quem cernens frater ad pia septa redit.
Rusticus adueniens uariato corpore lepra,
   Abscessit sospes glorificando Deum.
Aurea dona Patri funduntur celitus almo,
   Ut poscens habeat, debita quo redigat.
uas uitreum montis per saxa patentia mersum,
   Illesum perstat omne tenens oleum.
Post Dominum rogitans dolium compleuit oliuo,
   Ante quod hoc penitus exstiterat uacuum.
Quo properas, Satana, medicorum more paratus?
    uado tuis potum fratribus ut tribuam.
Dextera sancta senem mox illo demone captum
   Saluauit Patris, depulit et Satanam.
Rusticus adueniens constrictus brachia loris,
   Ad primum sancti soluitur intuitum.
Postulat orbatus reddi sibi pignus ademptum,
   Cum rogitat sanctus, uita redit puero.
Sacra soror precibus diffundens celitus imbrem,
   Inuitum secum nocte Patrem retinet.
Post triduum frater gaudens de morte sororis,
   Hanc tumulat proprio protinus in tumulo.
Unica sanctorum retinet nunc arca duorum
   Pignera, [a 1Kb] quos ethre iunxit, humoque Deus.
Sanctorum hic animas ad celi gaudia cernit
   Angelicis ulnis hoc per inane uehi.
 Totus adest orbis collectus solis ab instar,
   Tempore sub noctis uisibus, alme, tuis.
Testis adest meriti, Seruandus nomine, magni,
   Lucis enim partem cernit et ipse simul.
Regula, sancte Pater, multos tua mittit ad ethram,
   Consocians sanctis hos super astra choris.
Flans Domini famulus animam cum laudibus almis
   Mirifica scala scandit ad astra poli.
Pallia sternuntur diuino lumine mixta,
   Qua sacer ascendit ad sacra regna Pater.
Perdita mente manens mulier per deuia scandens,
   Huius salua fuit cum specus introiit.
Plurima signa tibi concessit gratia Christi,
   O Pater insignis, que modo nemo sciat.
Sed que noscuntur per mundi climata, quisnam
    Ut tua facta decet, pangere rite queat?
Queue micant hodie signorum facta priorum,
   Temporibus nostris gesta tuis meritis.?
Andreas etenim Germano germine cretus,
   Rectis non unquam gressibus ire ualens;
Mox ut promeruit tua limina tangere templi,
   Extemplo sospes dante fuit Domino.
Alter serpentem gestans in uentre latentem,
   Obstaclum nullum cui medicina dabat;
Concitus huc scandens pietatis munera poscens,
   Ad tua peruenit limina sancta, Pater.
Euomito colubro postquam tua limina scandit,
   Perstitit incolumis hic pietate Dei.
Corpore contractus genuit quem Cimbrica tellus,
   Erigitur templi, Dauid, in ede tui.
 Eia, beate Pater, tanto qui lumine prestas,
Sedibus in superis tanta pietate coruscus,
Esto tuis famulis custos, doctorque per euum:
Ne lupus insidians, hostis ne pestifer unquam
De grege tollat ouem, proprio quem iure retentas.
Berthariumque tuum famulum me protege, serua,
Ductus amore tuo qui carmina uilia prompsi.
Hoc Deus omnipotens, saluos qui uis fore cunctos,
Qui celum terramque regis per secula, Christe,
Des petimus, nec non paradisi gaudia nobis,
Omnibus et ueras tribuas sine fine coronas.



APPENDIX AD SCRIPTA S. BERTARII.





uITA S. SCHOLASTICAE uIRGINIS S. BENEDICTI SORORIS. Ex homilia in eius natali habita, que Bede uenerabili uulgo, sed immerito, tribuitur

 1. Quia beate Scholastice natalitia colimus, fratres karissimi, libet de eius uite meritis aliquid de uita beatissimi Benedicti huic opusculo introducere, ut quante excellentie sanctitatis fuerit, silentio non tegatur. Sed primitus omnipotenti Deo preces mittamus, qui omnia in sapientia fecit, ut ipse donare dignetur, quia dignatus est dicere: Qui sitit ueniat, et bibat, et de uentre eius fluent aque uiue , ut cepta sic digne prosequamur, ut tante festiuitatis pertineat ad honorem, et uestre caritati prebeat incrementum.

2. Soror namque eius Scholastica  omnipotenti Domino ab ipso infantie tempore dicata, ad eum semel per annum uenire consueuerat. Primitus quidem uirtutem tanti  nominis inquiramus, ut suo decore oratio decurrat. Scholastica enim a Schola deriuatur, que est sapientie nutrix: ab ipsa uirtutum omnium norma concrescit, et tota uirtus anime procax fit ad discendum bona et mala, ut recto limite currere possit uiam salutis, qualiter peritura mundi despiciat, ne oberrans bonum ducat pro malo, malum pro bono, tenebras pro luce, et lucem pro tenebris, amarum pro dulci, et dulce pro amaro, et discernere possit que uirtus sit spiritus, que carnis, ne indiscrete cuncta peragens, ibi bonum eligere speret, ubi tota est malitie norma ut est illud: Qui non fuerit discipulus ueritatis, erit magister erroris.

3. Sed uideamus quis huius tante sororis possit esse germanus per omnia Benedictus non solum nomine,  sed opere, non solum in terris, sed etiam in celis. Ista non in philosophorum schola Scholastica facta, sed Christi, mundi ludibria ab infantia fugiens, celestem sibi sponsum aptauit: iste uero a pueritie sue tempore abrupta uitiorum et litterarum mundanarum Rome studia cernens, senili corde eum quem in ingressu mundi posuerat, retraxit pedem. Quam felix Nursie tellus, tales que mittit alumnos! Nam Canopica regna aurea mittunt tyrannos: tu Christo proles super ethera dignos. O felicia tante uiscera matris, que tali germine soboles mundo dedere, id est benedictionis et sapientie. uere ista est illa fertilis gleba, que sumpto semine aliud centesimum, aliud sexagesimum fructum produxit.

4. Sed cur semel in anno sancta soror ueniebas?  forsitan longitudine itineris a tua tenera planta formidabas?  an munus parabas quod ferres? an forsitan tantum et semel in anno fecundabat bonus frater rore uerbi celestis, ut madefacta mentium prata sufficeret ad incrementum salutis? an in mente habebas illud Salomonis, Prohibe pedem tuum de domo proximi tui, ne forte satiatus oderit te?  Et illud: Mel inuenisti, fili mi, comede quod sufficit tibi, ne forte satiatus euomas illud?  Sic sic agant omnes sorores, non densis gressibus fratrum limina frequentent, non carnalia basia requirant, non ineptas resonent fabulas, non munus deferant tantum, quod tela depingit, uel magistra manus adornat: non olfactoriola, non uariorum placentas saporum, sed cum Scholastica sacra Benedicti fratris requirite scholam, ut magis cibo celesti,  quam dono terreno satiati, reuerti ad propria queatis. Sequitur:

5. Ad quam uir Dei non longe extra ianuam in possessione monasterii descendebat. Quam sanctus, quam pudicus, quam discretus accessus! ut fragilis sexus non lascesseret, obuius frater occurrit, ne forte labor itineris frangeret mentis deuotionem. An illicitum cernebat, ut in tanti limen Cenobii calcari femineo pede debuisset? an forsitan secularium latratus uitabat, qui bonos monachorum mores canino more deuastant, et hoc credant in illis quod suis malis actibus agere non recusant: et si hoc de tanto Patre sperare illicitum esset, de tenerioribus discipulis inflato gutture crisparent cachinnos? Idcirco non in secularium, sed in propriis possessionibus descendebat  Pater almificus. Sequitur:

6. Quadam uero die uenit ex more, atque ad eam cum discipulis uenerabilis eius frater descendit. Ex more enim uenit, quia ex bona consuetudine mentis appropinquabat, et fide non ficta. Quam sanctus accessus, quam sanctus aduentus, quam pius cursus, qui magis amore mentis currebat ad Christum, quam deuotione pedum ad fratrem, imo et ad Christum fratrem! Nam et ipse dicit: Si quis fecerit uoluntatem Patris mei, qui in celis est, ipse meus frater, soror et mater est . Sed quali deuotione ista currat, Psalmista dicit: Sicut ceruus desiderat ad fontes aquarum, ita desiderat anima mea ad te, Deus . Sed quare Psalmista metaphorice cerui proposuerit mentionem, ut ita currat anima ad  Deum, ut ceruus ad fontem, non uacua mysteriis  manent. Nunquid solus ceruus et non columba, turtur et passer fontem requirunt? Sed aliter ceruus, aliter columba, ad fontis amnem recurrunt. Iste cursu pedum, ista erio uolatu descendit: iste insecutus frequenter arte uenatorum lassabundus currit ad aquam, hec uero infatigata solita accedit. Quod si mystice pensare uolumus, inuisibilis anima uisibilis animalis habet formam, qua uno cursu fatigationis, hic pergit ad fontem terrenum, hec ad fontem celestem: iste fatigatus uocibus canum, ista consecuta spiritibus malignis, pro quo ad fontem illum currendum est, qui est fons uiuus, puteus domus Iacob, ex quo aque uena salientis ebullit in uitam eternam. Certe tanta soror tali fide uenit ad fratrem. Nam aliter eger, aliter sospes ad medicum uadit: iste ut sanus sanum  uisitet, iste ut languentem sanus procuret. Nam et ad fontem aliter sitiens festinat, aliter crapulatus a uino. Iste ut hausto refocillet mentem, ille ut recto itinere insitiens pergat. Soror uero ista in tanto fratre ambas gratias cernens, sapiente pede infatigata uenit: prius, ut sana sanum uisitet; sequenter, ut egram non corpore, sed mente curet documento salutis, quia nec ipsa astra munda sunt in conspectu Dei, et secundum Apostolum, nec infans unius diei. Sequitur:

7. Qui totum diem in Dei laudibus sacrisque colloquiis, ducentes, incumbentibus iam noctis tenebris, simul accepere cibum. Beata talis uisio parentum, pre oculis habentes Domini preceptum: Primum querite regnum Dei, et iustitiam eius, et hec omnia  adiicientur uobis . Beata talia fercula, ubi prius ponitur panis angelorum quam hominum: et ubi prius refocillatur mens quam uenter. Nam hic reponitur cibus, qui placere possit mense celesti: ibi uero esca manet, quam indigeries corporis mittit. Et beatus sermo qui toto diei spatio protelatur laude diuina, et qui a primo lucis ortu usque ad occasum, alternatim reciprocantur predicamina sacrosancta. Sequitur:

8. Cumque adhuc ad mensam considerent, et inter sacra colloquia tardior se hora protraheret, eadem sanctimonialis femina soror eius eum rogabat, dicens: Queso te ne ista nocte me deseras, ut usque mane aliquid de celestis uite gaudiis loquamur. Ad mensam sedent, cibum sumunt, uno dente caritatis  ruminant panem et colloquia sacra, ut unum esset os, quo terrenum panem frangerent, et celestem. Nam uenter plenus cibo, mens erat adhuc ieiuna uerbo salutis: idcirco quasi famelica rogat, ut diuinis cibariis mentem satiaret periucundus celestis usque in lucem, ut qui fuerat luce diei magister, fieret etiam inter tenebras doctor herilis. Sequitur:

9. Cui ille respondit: Quid est quod loqueris, soror? manere extra cellam nullatenus possum. Ecce percontatur frater sororem, magister discipulam, sanctus sanctam, quasi non sciens quid dixerit soror. Sed ista inquisitio magis irascentis est, quam interrogantis, dum bene Pater audisset quod soror rogauerit. Tanquam si diceret: Non bene est hoc quod  rogas, ut insolitus extra cellam maneam, quod implere minime possum. O sanctitatis amator, quare germane denegas quod etiam extraneis prebes? sed hoc religio facit, non causa doloris. Scis Domini preceptum: Qui diligit patrem aut matrem aut fratrem, uel sororem plus quam me, non est me dignus . Ideoque ad assuetum recurris orationis locum, ubi magis Deo quam sorori solitus es adherere. Sed presumenti uoce dicimus: Nunquid non Deus hic est, ubi bona soror sacramenta Dei perquirit, cum ipse dicat: Ubi duo uel tres congregati fuerint in nomine meo, in medio eorum sum?  Ecce non rogat, ut longo te tempore cernat more parentum, sed unius noctis spatium poscit, quo prebeas colloquia sacra. Quam  dure attendis, sancte frater, preces sororis, ob tue causam sacre religionis. Illa bene querit, ut a te habeat, tu similiter ut redeas: illa fide, tu fide: illa amore Dei, tu pariter ut illa: illa ut cum sorore in predicatione tempus noctis exsoluas, tu ut cum fratribus solitas Domino referas laudes. Sed quis e duobus melius, sequens sententia monstrat. Tanta uero erat celi serenitas, ut nulla in ere nubes appareret. uere nulla nubes esse potuit, ubi erat lux uera, que illuminat omnem hominem uenientem in hunc mundum. Sequitur:

10. Sanctimonialis autem femina cum uerba fratris negantis audisset, insertas digitis manus super mensam posuit, et caput in manibus omnipotentem Dominum rogatura declinauit. Dic, uirgo beata, cuius  te schola docuit, que contra magistrum sententiam proponis? Nunquid non dicit: Perfectus omnis discipulus erit, si sit sicut magister eius?  Et in Euangelio inquit: Nesciat sinistra tua quid faciat dextera tua : et tu ambas manus innectis? et illud: Mittite in dexteram nauigii rete , et tu utroque latere recte immergis? ille a dextris oues collocat, tu etiam in sinistra? Psalmista hinc a dextris ponit dicens: Dixit Dominus Domino meo, Sede a dextris meis : nec non dextera Domini fecit uirtutem, dextera Domini exaltauit me ; et in Cantico: Dextera tua, Domine, glorificata est in uirtute , etc.; et tu ista derogans, non solum manus implectis, sed etiam digitos inseris? Dominus dicit in  Euangelio: Tu autem cum oraueris, intra in cubiculum tuum, et clauso ostio ora Patrem tuum : et tu ad cenam sedens, ante humanos oculos preces lacrymasque fundis? Sed quam laudanda sunt tua facta, o sanctissima feminarum! Quid tu in conclaui facis, quando talia patenti celo peragis? Nam ideo tibi una est dextra leuaque pars, quia fabricam attendis illius, qui nullam habet sinistram, ut dicit: uidit Deus cuncta que fecerat, et erant ualde bona . Et in Cantico canticorum: Leua eius sub capite meo et dextera illius amplexabitur me . Et in Psalmo: Manus tue, Domine, fecerunt me, plasmauere me . Et illud in Cantico: Manus mee stillauere myrrham . Hac quippe  auctoritate quam pulchre tue manus complexe consistunt, super quas caput reclinans, imbrem celitus lacrymans effudisti. Sed quod caput, Apostolus dicat: Caput mulieris uir, caput uiri Deus . Nam cuius uiri nisi illius, unde Propheta dicit: uir Oriens nomen eius?  Ecce ille qui pro salute omnium in cruce inclinato capite tradidit spiritum, suo capite nunc tuas declinauit in palmas, ut sui mysterii quod mente querebas arcanum, tibi manaret ab astris. Que tantum insertis digitis egisti miraculum, quid faceres si palmas extendisses ad preces? Cumque leuaret de mensa caput, tante coruscationis et tonitrui uirtus, tantaque inundatio pluuie erupit, ut neque uenerabilis Benedictus, neque fratres qui cum eo aderant, extra loci limen quo  consederant, pedem mouere potuissent. Quam noua miracula mundo, quam cunctis laudanda preconia seclis! ubi nulla erat umbra nubis, er intonat clamoribus omnes: et densa tonitrua sonant, ubi nullius erat concussio uenti. Nam unus fons oculorum, et mensam rigabat lacrymis, et ether imbribus arua. Stet nunc sancta caritas fixa, stent immobiles pedes fraterni: quod soror poscit, non deneget dilectio fratris: da, uolens nolens, pernox sacra colloquia, Pater. Ecce ista preceptum Domini complet, petit ut accipiat, querit ut inueniat, pulsat ut aperiatur ei. Quid petit, ipsa dicat. Ut usque mane aliquid de celestis uite gaudiis loquamur. Nam ideo descendisti obuius, ut ista dona proferres: perfice quod cepisti. Nam non initio premium exstat, sed  in fine operum bonorum. Idcirco e superis fudit Dominus imbrem, ut tu non deneges predicaminum amnem. uere non poscit munus caducum, sed regni celestis expetit lucrum. Sequitur:

11. Sanctimonialis autem femina, caput in manibus declinans, lacrymarum fluuios in mensa fuderat, per quos serenitatem eris ad pluuiam traxit: nec paulo tardius post orationem inundatio illa secuta est: sed tanta fuit conuenientia orationis et inundationis, ut de mensa caput iam cum tonitru leuaret, quatenus unum idemque esset momentum, et leuare caput et pluuiam deponere. Quam bonus Deus Isrel rectis corde, quam pie anime querenti illum? Ecce qui scrutator est mentium et corda omnium cernit, qui per Psalmistam dicit: Inuocabit me et ego  exaudiam eum, cum ipso sum in tribulatione : ecce non distulit, non multas expediuit preces, sed in ictu oculi et puncto cordis petenti tribuit donum. Nam leuato de manibus capite, una fuit conuenientia orationis et inundationis. Gaude et letare, uirorum sanctissime, quia ecce tenes quod uoluisti, ecce habes quod semper quesisti: ecce miracula cernis insignia, celo terraque probata. uere si non negasses quod expetebas, non fuerant signa humanis oculis nata, que toto semper mundo  lectio sacra sonat. Ecce iam Scholastice nomen uirtutum laude coruscat: ecce illius miraculo plebs sancta congaudet: ecce quam cultasti sarculo celesti, fructus fert signorum. Sequitur:

12. Tunc uir Dei inter coruscos tonitrus atque ingentis pluuie inundationem, uidens se ad monasterium non posse remeare, cepit conqueri contristatus, dicens: Parcat tibi omnipotens Deus, soror, quid est quod fecisti? Quare queris, uir Dei, quid soror fecerit? Nunquid non cernis quid ipsa fecerit? Nunquid non uides pluuie guttas? Nunquid non audis concrepantes mugitus etheris? Nunquid non sentis miracula coruscare, signa fluere, fundamina domus contremiscere, et dicis quid fecisti? Nunquid ipsa hoc fecit, quod magis tua sancta negatio  fecit: quia si non negasses, miraculum non eueniret. Hoc Christus gessit pietatis amator. Nam petenti Chananee mulieri preces audire distulit, ut eius fidem faceret acutiorem, ut querenti catello micas, filii daretur panis. Sed illa ut extranea a finibus tunc uenit, iam non extranea a consortio Christi: ista uero a cunabulis Christo dicata, cum Maria gloriosa uirgine audire meruit: Optimam partem elegit . Et quare Pater contristatus dicis: Parcat tibi omnipotens Deus, soror, quid est quod fecisti? O uir Dei, tibi hominum mentes patescunt, tibi er numismata fundit, tibi arida dolia oleum manant, tibi alta profundi laci ferrum reducunt ab imo, ipsi inferi animam reddunt, et nunc quasi contristatus nesciens dicis, quid fecisti? O Pater beate,  si fas est dicere, quantum fuerat iustius dicere, Parcat mihi omnipotens Deus, qui tuas bonas non audio preces: quam diceres, Parcat tibi omnipotens Deus, quid est quod fecisti? Hoc est illud Salomonis, Argue sapientem et diliget te . Sequitur:

13. Cui illa respondit: Ecce te rogaui, et audire me noluisti, rogaui Dominum meum, et audiuit me. Subaudiatur: Te quidem rogaui ut fratrem, sed tu ut germanam noluisti audire. Sperabam ut mente haberes uiscera matris, partus dolorem, lacteas mammas, cunas nutricis, lauacra obstetricis, fascias temporales, quibus infantia olim nutriuit. Sed tu me noluisti audire, et magis festinabas ad fratres, quos tibi sola caritas Christi facit germanos, quos  etiam nescis a quo limite ad tua cunabula hos mundus transmittat. Idcirco rogaui Dominum meum, et audiuit me. Tu non attendebas quod unus pater amborum contulit membra, tu non cernebas unam nobis mansionem [a 1Kb] esse [al. fuisse] inter uteri septa: idcirco ad illum patrem cucurri, qui nobis animam dedit, qui terrena tribuit, et celestia non denegauit. Modo ergo si potes, egredere, et me dimissa, ad monasterium redi. Modo enim presentis est temporis: modo enim, quando tibi omnipotens Deus itinera  clausit: modo, quando aditum eundi denegauit: modo, si potes, me dimissa, ad monasterium redi. Et cur, Pater, fatigaris? Nunquid non hic est monasterium ubi tu es, qui caput es omnium monasteriorum, et doctor omnium monachorum, dum non locus hominem, sed homo sanctificet locum? Sta nunc, Pater sanctissime, inuitus, ut alterius diei sol tibi prebeat gressus. Sequitur:

Ipse autem exire extra tectum non ualens, qui manere sponte noluit in loco, mansit inuitus. Quam multis sanctis uiris factus es uir Dei compar, qui inuiti fecerunt bonorum facta. Nam Iacob inuitus fratrem fugit, qui postea rediit cum multis. Sic Ioseph inuitus pergit ad sedem, ut doctor fieret populo Dei. Sic Daniel uadit Babylonam ad arcem, ut  primus fieret sapientibus cunctis. Sic Saulus inuitus factus est Paulus, ut fieret gentium predicator. Ideoque tua non requiescat caritas, sancte uir, stare inuitus, ut Christi tribuas documenta salutis. Sequitur:

14. Sicque factum est, ut noctem totam peruigilem ducerent, atque per sacra spiritalis uite colloquia sese uicaria relatione satiarent. Ecce nunc noua spiritalia gaudia surgunt, quia negans prius, factus est nunc attributor celestis: et colloquiis sacris uicaria relatione se satiant, qui prius erant a concordia discordes. Quanta sunt omnipotens tua mirabilia, Deus! Nam omnia proba uoluisti, fecisti, et non est qui resistat tue maiestatis potestati. Ideoque laudant te celi, er, terra, mare, et cuncta que in  eis sunt: quia semper innouas signa et mirabilia tua, ut te totus orbis agnoscat suum esse Redemptorem. Da iam pius pio Patri Benedicto iter redeundi ad cellam, stringe erium amnem, tolle pluuie guttas, da serenitatis solem, ut qui letus accessit, gaudens recedat: ut simul eius soror ualedicens fratri, ad propria reuertatur, ut simul gaudentes et exsultantes, tuo de munere ad sua tecta uehantur. Sequitur: Qua de re dixi eum uoluisse aliquid, sed minime potuisse: quia si uenerabilis uiri mentem aspicimus, dubium non est, quod eamdem serenitatem uoluerit, in qua descenderat, permanere: sed contra hoc quod uoluit, in uirtute omnipotentis Dei ex femineo pectore miraculum inuenit. Nec mirum quod plus illo femina, que diu fratrem uidere cupiebat,  in eodem tempore ualuit: quia enim iuxta Ioannis uocem, Deus caritas est : iusto ualde iudicio illa plus potuit, que plus amauit. Breui sermone de his disserendum non est. Nam secundum grammaticos, caritas media species est, dum inter bonos et malos caritas esse possit, et inter latrones et pios: ut est illud: Perfecta caritas foras mittit . Certe si perfecta est ista, que inter bonos foras mittit timorem: imperfecta nichilominus fore creditur, que inter malos ac superbos nequitie concordiam prestat. Sic in passione Domini Pilatus Iesum mittens Herodi, a quo iehsu ad Pilatum iterum remissus, amici facti sunt Herodes et Pilatus in ipsa die: nam antea inimici  erant ad inuicem. Sed hec est perfecta caritas que Deus est, qua hic plus una potuit quam alter: de qua dicit Apostolus: Charitas Dei diffusa est in cordibus nostris per Spiritum sanctum, qui datus est nobis . Sequitur:

15. Cumque die altero eadem uenerabilis femina ad cellam propriam recessisset, uir Dei ad monasterium rediit: et ecce cum post triduum in cella consistens, eleuatis in era oculis, uidit eiusdem sororis sue animam de eius corpore egressam, in columbe specie celi secreta penetrare. Quam felices sunt oculi qui animas possunt contemplari beatas, qui carnali intuitu spiritalia cernere queunt? Ista luminaria non adiacent in fundamine frontis, sed intus renitescunt ad cordis fenestras de quibus dicit: Qui  sunt isti qui ut nubes uolant, et sicut columbe ad fenestras suas?  Ecce iam, Benedicte Pater, ista columba ad tuas iam cordis uolat fenestras, ut tue sororis anima per eas transiens, ad celestem illam deferat portam: ut illa fieret ductrix anime tante, que fuit auis quondam portatrix ad arcam reddita pacis. Quam felix ales talibus mysteriis compta, que meruit etiam super Dominum Christum Spiritum sanctum ferre! Ista frequens obsequiis instat Regis eterni, ista assuetis pennis deargentatis auro dorsa refulgens, paradiso nuntia defert. De hac in Cantico Canticorum dicit: Surge, amica mea sponsa, et ueni: columba mea in foraminibus petre, in cauerna macerie . Sequitur:

 16. Qui tante eius glorie congaudens, omnipotenti Deo in hymnis et laudibus gratias egit, eiusque obitum fratribus denuntiauit. Denuntiauit enim sanctus Pater fratribus, quod meruit sacro intuitu cernere secretum: et talibus congaudens uotis, omnipotenti Deo gratias egit, quia quam ante triduum rore uerbi celestis perfuderat, ad etherea regna in columbe specie scandere cernit. Sequitur:

17. Quos etiam protinus misit, ut eius corpus ad monasterium deferrent, atque in sepulcro quod sibi ipse parauerat, ponerent. Quo facto contigit, ut quorum mens una semper in Domino fuerat, eorum quoque corpora nec sepultura separaret. Ecce, fratres, margarita celestis a negotiatore dudum empta, aptatur celestibus ornamentis, iam inter lilia candentia  pascens, sequitur Agnum quocunque ierit. Ecce in paradiso Domini ab angelis collocatur, ecce in terris monachorum manibus aptatur in tumulo fratris, ut munus quod una mater contulit, nec celi ianua, nec terre sepultura separaret: et quibus una fuit semper mens in Christo, una esset corporum arca. Ecce reparata sunt tua damna, paradise. Ecce uirgo Dei manu formata, quam de tuo pestifer hostis abstulit loco, iam redit ad culmina celi, iam recognoscit sui palmam structoris; iam quia uicta fuit, uictrix calcat hostis colla maligni. Dic, dic, inferni minister, dic, tartaree miles, dic, orcigenum genus omnium uenenorum fraude repletum, quid tibi fecit plasma sanctissimum Dei, quid tibi nocuit femina  bene formata? Quaue causa ultro te consiliarius iniecisti, ut manducaret quod tuum non fuit? Dic, pestifer fur, quia non potuisti rapere partem regni Dei, ideo uoluisti rapere per serpentem creaturam Dei, imo qualis Dominus, talem famulam mittit. Tu serpens lubricus, ille serpens tortuosus; tu omni dolore plenus, ille omni ueneno; tu mortis consilia dans, ille suis organis sibilans, mortis consilia propinat. Nunquid non potuisti in paradiso Dei aliud animal inuenire, quod tuis uotis concordaret, nisi serpentem? uere non. Tu callidior angelis sanctis, ille callidior animantibus cunctis; tu bonus in celo formatus es, sponte malus effectus es; ille bonus in paradiso creatus est, per te reus effectus est. uirgo Dei, plasma Dei, femina Dei bona creata est, per te  et serpentem illicita gustando effecta est peccatrix. Quid demens de his tibi profuit? Tu tibi perpetuos ignes cumulasti, ille terram comedet cunctis diebus: tu catenis igneis illigatus; ille omnium ira premitur, calcaneis tunditur, uerberibus flagellatur. ue, ue per omnia uobis. Ecce femina reparata est sanguine Christi, ecce pro amissione terreni paradisi, illa nunc culmina celi retinet, unde preceps ruisti. uersum est fel tuum in dulcedinem mellis, fraus maligna tua in reparationem omnium et salutem. Perforata est maxilla gutturis tui, neminem mordens, neminem uorans sine Deo uolente. Et si quem uoraueris, pietate Dei prefocatus cum sanguine reiicies illum, et de uisceribus tuis abstrahet illum Deus.

 18. Gaude iam, uirgo Dei, tantis sublimata triumphis;  exsulta, Benedicte Pater sanctissime Patrum, doctor dulcissime doctorum: quia, consummatis operibus sanctis, pariter congaudetis super regna celorum. Intercedite pro uobis commissis, postulate pro nobis afflictis, rogate pro nostris delictis, poscite Christum non solum pro monachis commissis, sed etiam pro uestris ancillis, ut omnis etas, omnis sexus, omnis Ordo, qui uestris preceptis colla submittunt, peritura mundi despiciant, gaudia eterna concupiscant, regna beata appetant, prospera animarum et corporum percipiant. Nulla diabolica fraude molestentur, nullis incursionibus malignorum affligantur, nullisque calamitatibus annichilentur. Euge, Pater beate, faue precantibus, appone aures precibus famulorum tuorum, da ueniam poscentibus,  da dona querentibus, parce peccantibus: quia tu pastor es, nos uero oues, audi tu balatus ouium tuarum, trahe nos post te, ut ueniamus ad te, ut illic uera pascua inueniamus, ubi sunt uera gaudia sempiterna. Redde Deo talenta cumulata de nobis, reporta cum usuris credita dona doctrinarum, meque indignum huius operis presumptorem, tuis coniunge seruulis sacris, ut cum omni grege commisso uite premia assequamur, ut tibi dicatur a Deo: Euge, serue bone et fidelis, quia super pauca fuisti fidelis, supra multa te constituam; intra cum his omnibus tibi creditis in gaudium Domini tui, prestante ipso qui digna promittere gaudia dignatus est suis famulis, qui uiuit et regnat per cuncta secula seculorum. Amen.





QUOMODO PER ANNUM IEIUNANDUM SIT.


 Quatuor tempora, quatuor sunt legitima ieiunia in anno, scilicet mensis primi hebdomada prima, feria quarta et sexta et sabbato in duodecim lectiones ieiunandum usque ad uesperum. Mensis quarti, id est Iunii, hebdomada secunda, feria quarta et sexta et sabbato in duodecim lectiones ieiunandum usque ad nonam. Mense Septembrio, id est mensis septimi hebdomada tertia, feria quarta et sexta et sabbato in duodecim lectiones ieiunandum usque ad nonam. Mense decimo hebdomada quarta, feria quarta et sexta et sabbato in duodecim lectiones ieiunandum est usque ad uesperum. Ista duodecim legitima ieiunia per annum excusant pro peccatis centum solidos in auro cocto. Cumque studiose hec duo . . . . . .  no pellit . . . liberabit . . . . animam. Extra ea ieiunia, que Prior indixerit pro quacunque tribulatione.


De reliquis ieiuniis.

In uigilia sancti Matthei et Natalis Domini et Epiphania ieiunandum usque ad uesperum. In uigilia  Ascensionis Domini, Pentecostes, et sancti Ioannis Baptiste, et sancti Petri, et sancti Laurentii, et sancte Marie; in uigiliis harum festiuitatum semper ieiunandum est usque ad nonam, et expleta missa reficiant. Si nominate uigiliarum reliquie die Dominico occurrerint, non licet ieiunare. Octaua Natalis Domini, octaua Epiphanie, Purificationis sancte Marie, sed et sancte Scholastice, sanctorum Faustini et Iouite sancti Germani, dedicatio sancti Benedicti sursum, et dedicatio Domini Saluatoris et sancte Marie deorsum. In istis omnibus festiuitatibus non ieiunatur usque ad uesperum, nisi si euenerit sancte Scholastice, aut sanctorum Faustini et Iouite, uel sancti Matthie apostoli in  quinquagesima, aut in quadragesima. Quod si euenerit, sic agatur sicut in aliis sacris ieiunii diebus. Nam officia ut reliqua omnia de supra scriptis festiuitatibus ita agantur, quomodo diximus, sicut et in Dominico die. In sancti uero Gregorii et sancti Benedicti, et Annuntiatione sancte Marie duodecim lectiones fiunt, et genua in oratione fratres non  flectunt, sed ieiunium usque ad uesperum obseruant; tamen post uesperas refectionem faciunt de cotto et uino. In sancti Stephani et sancti Ioannis euangeliste, et in feria secunda, et in feria tertia post Pascha, nouem quidem lectiones faciunt; nam missa ita agitur, sicut in die Dominico. In istis omnibus supra scriptis festiuitatibus semper ad matutinum Dominus regnauit canitur, et genua non flectuntur, et capitulum et lectio ad seram non leguntur. Nam in aliis omnibus sanctorum nouem quidem lectiones faciunt, matutinum et missa ita agitur, sicut in quotidianis diebus, genua flectent, ieiunium obseruent usque ad horam statutam; Miserere mei, Deus, ad uesperas et matutinum et ad primam non cantent: nam ceteris horis cantatur, preter si in  Dominico die uenerit, si contigerit, celebratur sicut Dominica. De diuisione matutini et nocturni ita agitur. A Kalendis nouembris usque in uigiliam Cene Domini, sicut sanctus Benedictus predestinauit. Preterea in uigilia Natalis Domini, et in omnibus sanctorum et Dominicis diebus, quod minime  licet diuidere. A Natali Domini usque Epiphaniam genua non flectuntur: Miserere mei, Deus, in oratione publica ad nullum officium cantant usque in octauam Natalis Domini. Similiter a Pascha usque octauam Pentecosten; postea uero cantent. De refectorio autem omnia adimpleri debent, sicut sanctus Benedictus dicit, siue estatis, siue hiemis, siue quadragesime, omnia secundum tempus suum. Preter quod consuetudo est, siue sursum, siue deorsum, ut non reficiant ad nonam, usque dum uindemiauerint. Cum autem liberi a uindemia fuerint, statim ad nonam horam reficiunt, et post uesperas gustum manducant, et bibunt iterum, quod in regula non est scriptum. Similiter et quinquagesima post refectionem secundum consuetudinem,  antequam lectio legatur, tota hebdomada bibunt, quod nec istud in regula dicitur. Quando autem mandatum faciunt, si Dominus abundantiam uini dederit, semper bibunt; si autem exiguum fuerit, abstinebunt.




ANNO DOMINI DCCCLXXXIu.
HARMOTUS SANGALLENSIS ABBAS





INSCRIPTIONES IN TEMPLO SANCTI OTHMARI.



Templum sancti Othmari pingi fecit Harmotus abbas, atque in pariete uno pingebatur Sapientia, cum hoc Patrum elogio.


O generosa parens, cunctis gratissima doctis.
O decus imperii, rectrix dignissima mundi,
Soleque splendidior, fuluo pretiosior auro
Quam preclara nites toto, Sapientia, mundo.
Aspice quam pulchro decorata est ordine mater
Natarum, clare diues Sapientia fulgens.

In pariete altero septem Sapientes.

Continet hic paries ueterum monumenta sophorum,
Claro qui totum docuerunt tramite mundum.
In alia parte turba beatorum Deo assistentium.
Agmina sanctorum laudantia uoce serena
Ante thronum Domini sistunt per secula cuncta.

In pariete super ostium.

Hic Deus est presens puro poscentibus ore,
Dans miseris ueniam, contritis corde medelam.





EPITAPHIUM GRIMALDI AUCTORE HARMOTO



Hic manet interius diuine legis amator
Grimaldus humilis templum hoc qui condere iussit.




ANNO DOMINI DCCCLXXXuIII.
SANCTUS REMBERTUS HAMBURGENSIS EPISCOPUS.





uITA SANCTI REMBERTI AUCTORE ANONYMO, EIUS AEQUALI.




PROLOGUS.


Scripturi uitam cum omni semper ueneratione memorandi Remberti pontificis, et que officii eius primitus occasio fuerit, aut quem ad hoc institutorem uel conuersationis profectum habuerit, seu qualiter ad hoc electus deinceps uixerit, in quantum hec comperimus, fideliter enarramus.



CAPUT PRIMUM.

Cum imperator Ludouicus Regni Francorum monarchiam teneret, auctori sublimationis sue Deo talem deuote uicem reddere curauit, ut ecclesie Dei in regno eius constitute decenti uigore proficerent, seruorum quoque et ancillarum Dei status cum honoris incremento latius excresceret. His eius assiduis meditationibus ex diuina inspiratione subintrauit etiam memoriam, qualiter serenissimus pater suus Carolus cognomento Magnus, gentem Saxonum eotenus.  infidelem ad fidem Christi conuerterit, usque ad huc ordinatis per ipsam prouinciam sufficienti numero episcopis, et sedibus eorum prouide distributis, extremum ad plagam aquilonarem eiusdem prouincie partem ad hoc reseruauerit, ut ibidem archiepiscopalis constitueretur sedes, unde predicatio uerbi Dei finitimis fieret populis, Sueonum, Danorum , Slauorum, necnon omnium septentrionalium et orientalium nationum quocunque modo nominatarum, qui paganicis adhuc erroribus inuoluuntur.



CAPUT II.

Sed ad hoc opus constructa est tantum et dedicata Hammaburgensis ecclesia in confinio Danorum et  Slauorum, in extremis uidelicet partibus Saxonum inter eos qui dicuntur Nordalbingi: et una cum incolis locorum eadem ecclesia iussu eiusdem gloriosi  imperatoris Caroli ad gubernandum est presbyteris commissa, donec opportuno tempore, deputatis prius ad locum episcopalibus sufficientiis, archiepiscopum faceret ibidem consecrari. Ipso autem ante huius effectum uoti ex hac uita sublato, piissimus filius eius iam dictus Ludouicus cum fidelibus suis hanc eius intentionem retractans, Ansgarium summe sanctitatis uirum, ut pater decreuerat, priuilegii archiepiscopalis et ordine et nomine sublimari, et iam dicte nouelle ecclesie rudibusque adhuc in fide populis rectorem, ac gentibus, ut dictum est, necdum fidelibus erogatorem uerbi diuini fecerat ordinari. Cuius a pueritia in Dei timore conuersationem, uel cum etatis processu uirtutum incrementa, aut quantis indiciis diuinitus premonstratum sit pontificatus et predicationis eius officium, et quomodo per sedis apostolice priuilegia eius sit omnis causa munita, studiumque eius et profectum in lucrandis  Deo animabus, quas uel in fide roborare, uel de paganismo ad Christianitatem producere quotidie satagebat, quisquis scire cupit, legat libellum uite eius, et quante sanctitatis uir ipse fuerit perpendet. Nos nunc de eius sanctitatis imitatore simul et dignitatis successore Remberto scripturi, qualiter primo ei cognitus sit et consequenter ascitus, hinc iam sequi incipiamus.



CAPUT III.

Cum iam dicte nouiter institute Hammaburgensis ecclesie termini essent angusti, et ad tantum officium quod episcopo eius iniunctum diximus, sumptus ex illius pertinentiis collecti non sufficerent, ipsosque etiam qui prouenire possent reditus, frequens hostilis  irruptio diriperet; ne per hoc uir Dei impediretur a predicationis officio, quod in gestis eius legatio ad gentes uocari solet, memoratus imperator Ludouicus  quamdam in Gallia cellam, Turholt [a 1Kb] uocatam, eidem legationi tradidit perpetuo seruituram. Quodam autem tempore domnus pontifex ibidem degens, aspexit quosdam pueros ad ecclesiam cum ioco et inanibus festinare discursibus: quorum quidam inter ceteros pene minimus grauiter incedens, et pueriles leuitates sollicite deuitans, orationem cum reuerentia et timore peregit, surgensque signo crucis frontem muniuit, et quasi maturioris esset etatis, suam per omnia continentiam exhibuit. Animaduertit ergo uir Dei sacram religiosi pueri infantiam diuine iam seruitutis amore flagrasse; accitisque ad se parentibus eius, et nomen pueri quod Rembertus uocaretur, edidicit, et consensu eorum accepto, tonsuram ei et ecclesiasticum habitum imposuit. Sicque  eum ibidem paterna sollicitudine commendans, studiose erudire precepit: paucisque diebus ibi transactis inde discessit, et suscepti pastoralis officii, sueque ad gentes legationis instanter operam egit.



CAPUT Iu.

Post hec puer iam Deo dilectus magis magisque in grauitate proficiens, et discendis liberalibus disciplinis ardenter instabat, et inter hec orationibus ceterisque bonarum rerum occupationibus assuetus, in paucis annis omni maturitate et scientie et uirtutum perfectus enituit. Et iam tunc iuxta Psalmistam concaluit cor eius intra ipsum, et in meditatione eius exarsit ignis , inuenire cupiens quid ei in hac uita consistenti exsequi maxime prodesset. Cui talia meditanti occurrit, iuxta quemdam  sapientem, primam philosophie definitionem meditationem esse mortis, idque toto pectore hausit, ut omni uite sue tempore hanc summam sapientie consequi mereretur: quatenus tempore mortis sue de neglectu premeditationis eius non contristari, sed potius per obseruationem Scripture monentis ac dicentis: In omnibus operibus tuis memorare nouissima tua, et in eternum non peccabis , quantum humane conditioni possibile esset, de peccatorum uel cautela uel remissione securus letificari mereretur.



CAPUT u.

uenerandus igitur presul, qui eum diuino mancipauit seruitio, sicut in gestis uite eius legitur, que illi uentura uel ab ipso gerenda erant, pene omnia,  uel per somnium, uel per intimam reuelationem in mente prenoscere et preordinare solebat: que autem ipsa fuerit intima in mente reuelatio, scriptores uite eius tale quid esse arbitrantur, quale in Actibus apostolorum sepius replicatur : Dixit autem Spiritus illi, uel illi discipulo. Unde non est diffidendum, quod uir Dei, non ex euentu, sed diuine admonitionis attractu, quem occultiori sensu, utpote uir spiritalis, in anima percipere solebat; hunc felicem de quo loquimur puerum cum tante paternitatis affectu diuinis asciuerit ministeriis: quin potius in tenore conuersationis et modo, quo  semper deinceps apud illum tractatus et habitus est, uerisimile uidetur, quod euidenter a Deo illi sit reuelatum, quia successor illi in episcopatu futurus fuisset. Nam cum primo in discendis artibus et disciplinis scholaribus districtio magistrorum ei remitteretur, quod usitata locutione egressum de schola dicimus, mox eum domnus episcopus indiuisibilem sue legationis comitem esse constituit: uenientemque de prefato in quo eum nutriendum commendauit monasteriolo cum gaudio suscepit, consciumque suorum in omnibus permiserat esse gestorum, quibus ipse Deo cum omni pietate, siue occulte, siue manifeste famulabatur.



CAPUT uI.

Denique cum quadam die iuxta morem simul assisterent  ad orationem, iamque supplicatione finita egredi de ecclesia pararent, quasi secretioris gratie munus in discipulo pontifex agnoscens, eum his uerbis alloquitur: Oportet te, inquit, o fili Remberte, semper illi gratias agere, qui de turbidis seculi fluctibus ad portum quietis te uocauit: ad quem quia uideo te indubitanter animum applicasse, fateor amoris tui me affectu flagrare, eamdemque dilectionem finetenus ex mea parte circa te durare non dubites. Cui ille respondens: Indignus sum, inquit, domine, tanta gratia tua: quia tamen hanc in me ostendis clementiam, meritis tuis apud Deum mihi obtineri deposco, ut in futura uita premiorum tuorum consortium adipiscar. Tunc sanctus episcopus, cuius mentem gratia Dei sepius illustrari  diximus, ad prenoscenda que illi futura essent, his uerbis dignissimi Remberti nullum quidem ad presens dedit responsum: tertia uero die transacta, ipso iam sollicitudine cogitationum fatigato, quare scilicet ad hanc petitionem suam reticuerit episcopus, talem ei reddidit consolationem: Iam, inquit, obtinui a Domino, ut in futuro seculo, sicut petisti, ab inuicem non separemur: ubi ita beatitudinis eterne participes erimus, ne nostra nos uirtute ad hanc pertingere posse presumamus, quod est reatus superbie, per quam ceciderunt qui operantur iniquitatem: nec rursum desidia torpentes obliuiscamur quod dicitur: In Deo faciemus uirtutem : sed quotidie studeamus, ut bonum opus, sicut admonet beatus Gregorius, habeatur nobis in  uoluntate; ac sic consequenter confidamus, quia iuxta eumdem doctorem ex adiutorio diuino erit in perfectione. Si quem autem mouet hanc trium dierum dilationem ad hoc responsum fecisse episcopum; meminerit nos predixisse, mentem eius a gratia Dei ad prenoscenda futura sepius illuminari, de quo tamen his ipsis que subiecta sunt uerbis in uita eius ita scriptum habetur. Ad omnia ergo que forte precipua definire debebat, spatium cogitandi habere uoluit, nec quidquam temere disponebat, antequam gratia Dei illustratus, ipse in mente sua sentiret quid melius esset: sicque superna uisitatione  certificatus in mente, sine cunctatione que agenda erant, disponebat. Hec de uita eius idoneus inseruisse lector intelligat, ut ex hoc testimonio comprobaretur, nichil eum ad petitionem huius sanctissimi discipuli sui Remberti respondisse, nisi quod in hoc tridui spatio menti eius Spiritus sanctus infudit, iuxta sententiam, quam etiam superius de Actibus apostolorum protulimus.



CAPUT uII.

Accedit etiam ad presagium uirtutum beati uiri uisio quedam de ipso reuelato procuratori antistitis prima mox nocte aduentus eius Hammaburgum, cum ipse adhuc in prima etate adolescentie fuisset. uidebatur enim eidem procuratori conspexisse se,  ipsum Rembertum sedisse in fastigio oratorii, signumque ecclesie unum, quod nos cloccam uocamus, in celo apparuisse, a quo ligamen lineum, ut assolet, in modum funis demissum usque ad ipsum dependeret Rimbertum, per quod ipse idem signum hilariter traxisse, et sono eius dulciter delectatus esse uidebatur. Cui somnio congruam ex diuinis Scripturis interpretationem reperimus . Precipitur Mosi a Domino, ut inter alia uestis sacerdotalis mystica indumenta hec etiam fiant: Deorsum, inquit, ad pedes eiusdem tunice per circuitum quasi mala Punica facies ex hyacintho et purpura et cocco bis tincto, et, ut in sequentibus inuenitur, ex bysso retorta, mixtis in medio tintinnabulis. Quare autem hic tintinnabula adiungi  precepta sint, inferius ostenditur: ut audiatur, inquit, sonitus quando ingreditur pontifex sanctuarium in conspectu Domini, et non moriatur. Sacerdos namque ingrediens uel egrediens moritur, si de eo sonitus non audiatur: quia iram contra se occulti Iudicis exigit, si sine predicationis sonitu incedit. Quia igitur futurum erat, ut summo ecclesie gradu conscenso, uir Domini ornamentis spiritualibus eniteret; ut etiam predicationis officium insigniter egisse probaretur, recte in fastigio templi, quod significat apicem pontificalem, cum doctrine suauissimo et celitus attracto sonitu ad conuocandam seruitio diuino sacram Christi plebem sedisse uidebatur. Hoc enim in huius ostensione uisionis personans attractu eius signum celeste significare potest, quod in ueste  pontificis tintinnabula monstrare probantur. Qualiter etiam cetera, que de Scriptura sacra proposuimus, sacerdotalis habitus ornamenta spiritualiter in sese semper exhibuerit, ad profectum simul et imitationem legentibus exponere iudicauimus. Malis utique Punicis utebatur, in quibus multa interius grana uno foris cortice teguntur: quia ipse semper multifariam uirtutum operationem uno caritatis munimine undiqueuersum tectam gestabat. Hec autem mala Punica ex purpura et hyacintho et cocco bis tincto et bysso retorta erant, que cuncta illi aptissime conueniunt. Omni enim desiderio semper  querebat celestia, que per hyacinthum significantur; pro Christi nomine usque ad martyrium paratus, quod intelligitur in purpura; amore Dei et proximi flagrans, quod per coccum bis tinctum exprimitur. Et sicut byssus de terra eruta longo exercitio, siccandi, tundendi, purgandi, coquendi, et nendi, gramineum solet perdere, et candidum in se recipere colorem: ita ipse cum magno continentie labore quasi natiuum exsudans humorem, ad decorem digne Deo puritatis solerti ieiuniorum et uigiliarum et orationum et lectionis; patientie et humilitatis instantia peruenit. Quibus omnibus tintinnabula habuit permista: quia raro aliud ab illo quam predictarum uirtutum suauissimus sonitus audiebatur, qui rursum operum eius sublimitate  audientium mentibus commendabatur, sicut et sequens de illo huius opusculi textus manifestius ostendet.



CAPUT uIII.

Cum adhuc esset in obsequio decessoris sui domni Ansgarii, apparuit ei presbyter Arnulfus iam diu defunctus, et percontanti de eius causa in alterius seculi uita dolenter respondit: Ego, inquiens, dum adhuc in carne essem, negligenter de anime mee agebam salute, grauitatem persone mee competentem non seruans, otio sepius uacans, et aliquando etiam in indicto ieiunio carnem manducatis, aliaque similiter interdicta in esca et potu frequenter usurpans. Pro talibus commissis indignus fui hactenus  ad presentiam Dei uenire: sed si tua, ait, fraternitas pane et sale et aqua contenta, a ceteris uictualibus abstinentiam quadraginta diebus pro me facere uellet, crederem me per Dei misericordiam ab huius repulsionis mee sententia seu pena liberari. Cui cum ipse, ut ei uidebatur, ita se facturum esse polliceretur, expergefactus de somno, mox ut episcopum alloqui potuit, uisionem ei omnem exposuit: acceptoque ab eo consilio, toto quadraginta dierum spatio nullo alio cibo uel potu est usus, nisi pane tantum et aqua. Eodem tempore tanto dentium dolore uexabatur, ut ipsis sibi panem ad reficiendum commoli sustinere non posset. Quamobrem ipsum panem comminutatim terendo, seu manibus confricando in ipsam aquam commiscebat, et ad  leuamen dentium quodammodo instar pultis emolliebat. In quo etiam ad augmentum abstinentie, ea que in simplici decoctione panis esse possent, plurimum defecerunt, et uis scilicet alimenti, et suauitas ac delectatio saporis. Expletis autem diebus istius abstinentie, ipse presbyter pro quo hec agebantur, per uisum apparuit cuidam femine, que multis diebus paralytica iacebat, nomine Helahuih, cui longa quidem infirmitas membra grauauit; sed tamen, ut de quodam beatus Gregorius [a 1Kb] dicit, ipsa infirmitas eadem membra a bono opere non ligauit. Quotidie enim se ad ecclesiam deportari faciens, uerbum  uite ibidem delectabatur audire, hymnisque et laudibus, prout potuit, die noctuque uacare. Huic, ut dictum est, per uisum apparens presbyter memoratus, famulo Dei Remberto gratias referri petiuit de parcimonia pro eius saluatione exacta, quam et in tantum sibi profecisse mandauit, ut abnegatum sibi prius ad conspectum Dei accessum et aule celestis introitum per hanc condonatum constaret. Ipse uero Rembertus inter eos, inquit, ascribetur, de quibus dicitur: Fulgebunt iusti, et tanquam scintille in arundineto discurrent ; et de quibus Psalmista ait: Ibunt de uirtute in uirtutem . Istiusmodi uisionibus uir Dei nil unquam anima extolli solebat: sed per humilitatis tutissimam semper uiam incedens, ita quodammodo  quotidie uirtutum gradus ascendit, ut sepe dictum semper attendere uideretur beatum Gregorium, dicentem: Unusquisque uestrum, fratres, magnus esse studeat, sed tamen magnum se esse quodammodo nesciat: ne dum sibi magnitudinem arroganter attribuit, amittat.



CAPUT IX.

Quandiu ergo fuit in corpore uir Domini Ansgarius, iste seruus Dei Rembertus pre cunctis familiarius illi in omnibus adesse solebat, de quo aliquoties nobis in hoc opusculo mentio incidit, et libellus gestorum prefati pontificis ab ipso Remberto alioque condiscipulo eius editus testatur. In quo uidelicet libro ubicunque commemoratio fit cuiusdam  fidissimi discipuli eius, quod frequenter ibi lector inueniet, ipsum sciat fuisse Rembertum. Sed quia, ut diximus, ipse cum alio quodam editor eorumdem exstitit gestorum, idcirco ueritatem rei, suppresso nomine suo, exprimere uoluit, ne de se familiariorem gratiam iactanter proferre uideretur. Sic enim et beatus euangelista Ioannes in Euangelio suo fecit, ubi suam semper personam maluit indiciis rerum accidentium, quam proprio designare uocabulo. Quatenus autem in hoc deuotionis loco cum episcopo familiariter sanctus uir Rembertus perseuerarit, ex uerbis prefati libelli cognoscitur, quibus de transitu domni episcopi ita commemoratur: Percepta, inquit, Dominici corporis et sanguinis communione, sanctus pontifex Dominum  deprecabatur, ut quicunque in eum quoquomodo peccasset, diuina hoc ei pietas remitteret. Deinde uersiculos istos cepit frequentius repetere: Secundum misericordiam tuam memento mei, tu propter bonitatem tuam, Domine ; et: Deus, propitius esto mihi peccatori ; et: In manus tuas, Domine, commendo spiritum meum . Cumque hec sepius repeteret, et frequenti anhelitu iam ea frequentare non posset, cuidam fratri precepit, ut hec uice illius frequentando caneret: sicque oculis in celum intentis Domini gratie commendatum spiritum exhalauit. Hic ergo quem uice sua uerba orationis pro se frequentare precepit, Rembertus fuit: cui in loquele  sue defectu uoti sui uerba commendans episcopus, per eum se compensare credidit, quidquid ipse minus orationum iam moriens peragere posset: quoniam et propter uite eius meritum pro se illum exaudiri non dubitauit; et quod ille fecit, non discreuit ab eo quod a se ipso factum fuisset: quia cor unum et anima una, unus spiritus et una fides erat semper in eis.



CAPUT X.

Denique cum infirmitate ipsa, qua de hac uita migrauit, consilium quereretur ab eodem domno Ansgario de successore eius eligendo, et quidam etiam de Remberto quid ei uideretur, inquirerent; respondisse fertur, quod hoc sui non fuerit ministerii  decernere, quia forsitan ipse in episcopatu multorum animos offensos haberet, quod emendare magis debuisset, quam per hoc motum ipsum animorum augere, quod ipse talem ad successionem personam denominaret, que fortassis incommoditate sua grauaret subiectos, et amare fierent propter hoc contra ipsum querimonie. De meritis tamen, inquit, Remberti sciatur, quia dignior ipse archiepiscopali, quam ego subdiaconatus officio. Hec de se magne humilitatis intentione obseruator eius, quam et episcopus, tanquam uerus obseruator eius, quam et ipse olim in profectione habuit monachorum regule , dicentis: Septimus, inquit, humilitatis gradus est, si non solum omnibus se inferiorem sua lingua pronuntiet monachus, uerum etiam intimo  cordis credat affectu, humilians se et dicens cum Propheta: Ego autem sum uermis et non homo . Solent enim sancti uiri cum fortia agunt, de semetipsis uilia sentire, iuxta quod de semetipso Dauid coram arca Domini saltando regni sui potentiam despiciens dixit: Ludam et uilior fiam plus quam factus sum, et ero humilis in oculis meis ; de quo et Apostolus admonet, dicens: Implete gaudium meum, ut idem sapiatis, eamdem caritatem habentes, unanimes idipsum sentientes, nichil per contentionem neque per inanem gloriam, sed in humilitate superiores sibi inuicem arbitrantes . Quorum prius, hoc est Prophete testimonium, beatus uir Ansgarius ita in se custodire solebat, ut de semetipso intus humilia  sentiens, honorem exterius non requireret, quasi dicens: Ludam et uilior fiam; nec rursum per hoc quod uilem se exterius prebuit, interius intumesceret, implendo potius quod sequitur: Et ero humilis in oculis meis, id est qualem me exterius despiciens exhibeo, talem me interius attendo. Qua despectus sui intentione impleuit etiam quod de Apostolo proposuimus; ut omni contentione et inani gloria carens, per humilitatem sibi alios superiores arbitraretur: unde et superius est scriptum, quod potioris quam ipse esset meriti, beato uiro Remberto tantopere dedit testimonium. Sed quanquam ipse humilitatis causa de sese talia dixerit, nostrum tamen non est quemlibet eorum alteri preponere,  sed equales fuisse meritis credere, quos et unius fidei deuotio, et eiusdem officii licet diuersis temporibus administratio commendet equaliter.



CAPUT XI.

Quanquam igitur, sicut nunc diximus, sanctus pontifex non libenter aliis, pro offensa eorum uitanda, de successuro sibi aliquid referre uoluisset; ne suam tamen pene in omnibus conscium hac gratia in fine defraudaret, triduo ante obitus sui diem aperuit secretum suum uiro Dei Remberto, quod post se deberet ad pontificatus apicem promoueri. Tum ille reniti cepit ad tantum ministerium, nec uiribus nec meritis se idoneum esse proclamans. Cui sanctus episcopus Dei dispositionem esse commemorans  quod ipsi predixit, competentes admonitiones adiunxit, quod suam uoluntatem ad diuine dispositionis iudicium inflectere deberet, iuxta illud beati Thome Domino dicentis: Dominus meus es tu, et ego seruus tuus, fiat uoluntas tua. Ad hec glorioso Remberto reniti uel contraire constantia defecit, quando episcopum diuinitus hec accepisse sciebat. Nec ulla ambiguitas fuit clero uel populo inter plures de electione: sed ipso mox die depositionis domni Ansgarii Rembertum omnes concorditer elegerunt. Cum cuius concordie pacto, ad gloriosum tunc temporis regem Ludouicum adduxerunt eum uiri uenerabiles, Thiadricus Mindensis Ecclesie episcopus, et Adalgarius abbas monasterii noue Corbeie: susceptusque ab eo honorifice, cum pontificalis baculi  iuxta morem [a 1Kb] commendatione episcopatus est sortitus dominium. In chartis autem apostolicorum Romane sedis pontificum, a quibus priuilegium archiepiscopale sancitur sedi quam tunc ipse suscepit, etiam hoc continetur [b 1Kb] , ut quia propter nouellam eiusdem sedis institutionem, et necdum conuersos ad fidem populos suffraganei non habentur episcopi, a quibus decedente uno alter archiepiscopus consecraretur; palatine interim prouidentie succedentium per tempora pontificum consecratio sit commissa, donec numerus suffraganeorum episcoporum canonice eum consecrare debentium ex gentibus suppleatur. Cum huius ergo ad ordinandum eum tenoris insinuatione uenerabilem Rembertum  gloriosus rex direxit ad Liudbertum Mongomiensem archiepiscopum, a quo iussu eius ita est consecratus, ut prouide actum sit, quatenus in adiutorium consecrationis, non unius metropolis, sed duarum conuenirent suffraganei, Liudhardus uidelicet Paderburnensis episcopus, pertinens ad Maguntiam; et prefatus Thiadricus suffraganeus archiepiscopi Coloniensis: quos ita permistim adesse idcirco placuit, ut tam huius consecrationis actio, quam etiam domni Ansgarii primitus ad sedem ipsam simili modo facta ordinatio, in signum essent futuris temporibus, quod ad nullam nominatim condiecesitatem quorumcunque episcoporum pertineat ad hanc sedem consecrare episcopum, sed tantum, ut diximus, palatine hoc commissum sit prudentie, donec consecrantium  numerus ex gentibus suppleatur.



CAPUT XII.

Habuit autem hic sanctissimus uir olim hoc uotum de se factum, ut post discessum domni Ansgarii monachicum mox et propositum acciperet et habitum. Unde cum consilio consecrantium se pontificum, mox post ordinationem ad monasterium noue Corbeie properans, uestem quidem illius promissionis ex integro suscepit, conuersationis autem illius promissionem ita fecit, ut conuersationem [c 1Kb] suam, et stabilitatem morum suorum, et obedientiam secundum regulam sancti Benedicti exhiberet, in quantum labor et occupatio suscepti pontificatus permitterent. Et ut in huius promissionis effectu ueracius  assuesceret, aliquem de fratribus eiusdem monasterii sibi prestari rogabat, cum quo, quia ipsi in monasterio esse non licuit, solatium haberet assidue inde meditationis et usum continendi se iuxta moderamen regulare quod promisit. Ad quod ei deputari placuit insignem conuersatione uirum, gradu diaconum, nomine Adalgarium [d 1Kb] , germanum uidelicet et equiuocum abbatis eiusdem monasterii, de quo supra diximus. Hic uir uenerabilis in conuersationis eius imitatione simul et successionis dignitate adhuc hodie superest, cum multis aliis attestans, quia sanctus pontifiex, cuius uitam scribimus, nichil ex occasione cure pastoralis de monachica perfectione perdiderit, adeo ut nullus etiam intra  ipsa monasteria uiuentium, instrumenta bonorum operum, que eorum regula commemorat , eque ut ipse obseruauerit. Cuius facta quidem uix a nobis explicari possunt: sed quotidianam eius cum Deo conuersationem, et animum celo semper intentum, nostre tenuitas scientie nequaquam edicere uel saltem perpendere ualet. Graue ducebat ullum tempus uacuum absque opere Dei transigere: sed orationi lectio, lectioni semper apud illum successit oratio: et si aliquid accessisset, quod eum ab oratione impedire uideretur, semper tamen que iusta sunt agens, sine intermissione sentiendus est orasse, ut beatus docet Augustinus: Illi, inquit, qui in diuino uersatur officio, omnia gesta eius dictaque pro oratione reputantur.



CAPUT XIII.


uigiliarum usum moderanter agebat: abstinentie modum ita exercuit, ut semper illi essent quotidiana ieiunia, et refectio satietatem fugiens. In quo uidelicet hoc attendebat, ut iuxta beatum Hieronymum ita corporis frangeret appetitum, ut tamen ad lectiones et psalmodiam atque ad altaris ac pontificatus sui officium uires ei non deficerent. Nihil enim prodest, ut ait idem Hieronymus , biduo triduoque uacuum portare uentrem, si pariter obruatur, si compensetur saturitate ieiunium. Illico enim mens repleta torpescit, et irrigata humus spinas libidinum generat. Quod uir Dei, ut diximus, in se cauere uolens, moderamen ieiunii ita custodiuit,  ut Dominus in Euangelio Iudeos arguens, quod nec Ioannem ieiunantem, nec ipsum manducantem et bibentem susciperent, subiecit dicens: Et iustificata est sapientia a filiis suis ; ostendens per hoc filios sapientie intelligere, nec in abstinendo, nec in manducando esse iustitiam, sed in equanimitate tolerandi inopiam, et temperantiam per abundantiam non se corrumpendi, atque opportune sumendi uel non sumendi ea, quorum non usus, sed concupiscentia reprehendenda est.



CAPUT XIu.

Quidquid uero etiam ad usus et sustentationes pauperum beate memorie decessor suus institutum habebat, in nullo hoc ipse disiecit: sed omnem  curam et diligentiam adhibebat, ut omnia ad id statuta nullum suis temporibus caperent detrimentum, sed potius suo quotidie studio his aliquid adderetur. Erat enim pro indigentium leuamine hospitale constitutum in episcopatu eius, ad quod tanta subsidiorum sufficientia deputata est, ut nusquam copiosius uel sapientius hoc ipsum procuratum esse sciamus. Sed et extra episcopatum, ubicunque fuisset, semper constitutos habebat, qui pecuniam in saccellis ad dandum pauperibus gestarent: ipseque  ad hoc ipsum in zona sua marsupio cum nummis semper utebatur, ut si quando dispensator eleemosyne sue in aduentu egentis deesset, ipse sine mora haberet quod daret. Inerat enim ei sollicitudo, ne quis talium a se sine leuamine abcederet; suisque similia iugiter adhortationem faciens, dicere solebat: Non tardandum est ut cunctis pauperibus succurramus, quia quis sit Christus, uel quando ad nos uenit, ignoramus.



CAPUT Xu.

Interea iuxta admonitionem beati Gregorii, etiam eleemosynam uerbi incessanter agens, doctrine salutaris studio iugiter instabat, recolens quod idem ait doctor : Plus esse ut uerbi pabulo uictura  in perpetuum mens reficiatur, quam uenter moriture carnis pane terreno satietur. Huius rei gratia excerptum legentibus utile de libris sancti Gregorii fecit, et propria manu conscripsit, epistolasque nonnullas edificationis plenas ad diuersos composuit, quarum una est ad quamdam Dei ancillam in monasterio quod dicitur Herisi [a 1Kb] constitutum, ceterasque sorores ibidem in Dei famulatu consistentes. Hec autem famula Dei, de qua loquimur, neptis erat uenerabilis episcopi Liuthardi, cuius supra mentionem fecimus, qui se sancto uiro cum omni deuotionis affectu ita deuinxerat, ut non solum ipse sanctitatis eius amator existere, uerum etiam omnes ad se quoquo modo pertinentes illi commendare studuerit, precipue istam de qua loquimur ab infantia  Deo oblatam, et in uirginitate permanentem neptem suam, que et propria deuotione promeruit, ut unicam dilectionis sue filiam uir sanctus eam nominare solitus sit. Que licet nomen suum uitande iactantie causa palam nolit edici, ipsam tamen ad edificationem sacris uirginibus, quamuis tacito nomine eius ad quam specialiter scripta est, hic ponere decreuimus epistolam ita se habentem [b 1Kb] .

Charissime filie ceterisque uirginibus et sponsis Christi REMBERTUS, gregis Dei uilis seruulus, in Domino salutem

Frater Adalgarius nuper a uobis rediens, dixit mihi grauiter uos ferre, quod paruitatis mee litteras raro suscipiatis. Quod modo mihi emendare cupienti, quid scribere debeam, nichil conuenientius occurrit,  quam ut uos de uestre sanctitatis commoueam proposito. Si igitur ad sublissimam gloriam uultis peruenire, omni uirtute incorruptionem corporis ac spiritus excolere debetis. Interioris enim fotu ac pabulo puritatis, subministrari necesse est etiam exterioris hominis castitatem, eamque iugiter ad perseuerantiam perpetue incorruptionis animari. Ille namque sunt uere atque incorrupte uirgines Christi, non que metuunt, sed quibus non libet fornicari. Quod donum, si per Dei gratiam adeptas uos  senseritis, quanto magne estis, ut sacra monet Scriptura, humiliate uos in omnibus, et coram Deo inuenietis gratiam . Ea enim uia peruenire debetis ad Christum Dominum et sponsum uestrum, quia ipse dixit: Discite a me quia mitis sum et humilis corde . Curandum itaque est, ut omni custodia mens seruetur a superbie tumore. Non enim ante oculos Dei uacue transuolant cogitationes uestre. Intus ergo uidet Deus quod mentem eleuat: et idcirco foris permittit inualescere quod deponat. Hinc quippe per Osee contra Isrelitas dicitur: Spiritus fornicationis in medio eorum, et Dominum non cognouerunt . Qui ut ostenderet, sicut dicit beatus Gregorius, quod causa libidinis ex culpa prorumpat elationis, mox subdidit  dicens: Et respondebit arrogantia Isrel in faciem eius; ac si diceret: Culpa que per elationem mentis in occulto latuit, per carnis luxuriam in aperto respondebit. Proinde per humilitatis custodiam seruanda est munditia castitatis. Si enim spiritus sub Deo premitur, caro illicite super spiritum non leuatur. Habet quippe spiritus commissum sibi dominium carnis, si tamen sub Domino recognoscit iura legitime seruitutis. Nam si auctorem suum superbiendo contemnit, iure et a subiecta carne prelium suscipit. Hinc est enim quod longa continentia repente soluitur, hinc quod plerumque et usque ad senium uirginitas seruata uitiatur. Quia enim negligitur humilitas cordis, rectus iudex respicit etiam integritatem corporis. Et quandoque per apertum malum reprobos  annuntiat, quos dudum reprobos in occulto tolerabat. Nam qui diu seruatum bonum subito perdidit, apud semetipsum intus aliud malum tenuit, ex quo aliud subito erupit: ac per hoc omnipotenti Deo etiam tunc alienus exstitit, quando se ei per munditiam corporis inherere monstrauit. Hec ergo, filie, non ideo scribo, quod in uobis quidquam de qualitate superbie uel uane glorie cognouerim: sed quia uos opto in illarum consortio esse, de quibus legitur, quoniam sequuntur Agnum quocunque ierit . Ubi multos cecidisse doleo, uos caute ambulare desidero, optoque ut dicat uobis Dominus et sponsus uester: Tota pulchra es, amica mea, et macula non est in te . Itaque sequimini hic Agnum in preceptis suis, ut ipso auxiliante illum  sequi ualeatis in eterna uita, cantando canticum, quod nemo potest dicere nisi chorus uirgineus. Hec pulchre beatus Augustinus uirgines admonendo exposuit . Pergite, inquit, sancti Dei pueri et puelle, mares ac femine, celibes et innupte, pergite perseueranter in finem. Laudate Dominum dulcius, quem cogitastis uberius: sperate felicius, cui seruitis instantius: amate ardentius,  cui placetis attentius. Lumbis accinctis et lucernis ardentibus exspectate Dominum, quando ueniat a nuptiis. uos afferetis ad Agni nuptias canticum nouum, quod cantabitis in citharis uestris, utique tale, quale nemo poterit dicere nisi uos. Sic enim uos uidit in Apocalypsi quidam pre ceteris dilectus Agno, qui discumbere super pectus eius solitus erat. Ipse uos uidit duodecies duodena millia sanctorum citharedorum illibate uirginitatis in corpore, inuiolate ueritatis in corde. Sequimini Agnum, quia et Agni caro utique uirgo. Sequimini eum uirginitate cordis et carnis, quocunque ierit. Quid est eum sequi, nisi imitari? de quo beatus Petrus: Christus, inquit, iehsu passus est pro nobis, uobis relinquens exemplum, ut sequamini uestigia eius  .

Hanc epistolam ideo hic posuimus, ut legentibus appareat, quantum, sicut admonet Apostolus, studium habuerit eius que secundum pietatem est doctrine, et quam potens fuerit in ipsa doctrina etiam alios exhortari.



CAPUT XuI.

Preterea legationis sue officium, quod ad predicandum gentibus uerbum Dei primitus a decessore suo susceptum est, et postmodum sibi successionis iure quasi hereditarium prouenit, impigre exsecutus est, ipse quidem per se quoties occupationes alie sinerent, eidem legationi insistens; semper autem constitutos habens presbyteros, per quos et uerbum Dei gentiles audirent, et solatium captiui Christiani  haberent, ad ecclesias inter ipsos paganos constitutas longe ab ecclesia sedis sue, quodque grauissimum erat, marinis discriminibus adeundas. Que discrimina ipse frequentius et abundantius sustinens, sepe tanquam de se testabatur Apostolus, naufragium pertulit, sepe in proximo erat ut cum eodem dicere posset: Nocte et die in profundo maris fui . Sed profecto aderat ei Spiritus sanctus, qui in exterioris hominis corruptione interiorem renouaret de die in diem, et spe future beatitudinis omnia presentis uite aspera deliniret, et grauia releuaret. Consolabatur enim continua meditatione sermonis apostolici: Quia non sunt condigne passiones huius temporis ad futuram gloriam que reuelabitur in uobis : ac sic quecunque fierent  dura laboranti, mitescere solebant eadem propter Christum sustinenti [a 1Kb] .



CAPUT XuII.

Ad redemptionem captiuorum cunctis pene que habebat expensis, cum multorum adhuc apud paganos detentorum miseriam cernere cogeretur, etiam altaris uasa ad redemptionem eorum impendere non dubitauit [b 1Kb] . In quo dum quibusdam minus sublimiter  intelligentibus non recte uideretur fecisse, quasi ad alios usus redigeret que sacris erant deputata mysteriis, et a quodam interrogatus fuisset, quare ita faceret, iusta ratione sciscitanti satisfaciens: Non ignoro, inquit, res ecclesiastici officii digne esse tractandas, et sub magna fore obligatione ad hoc opus depositas. uerumtamen plus est apud Deum per hec subueniri captiuis Christianis in angustia constitutis, quam esse possit depositum ista custodiendi. Et si necessitas incubuerit duorum bonorum unum eligere et alio carere, oportet assumere quod est melius, et relinquere quod habetur inferius. Unde et ego, ait, cum nullum aliud habeo consilium, non impie ago, si Christianum, qui filius Dei est, cum thesauris ecclesie redimo: cum et semper inuenire possimus,  quod ad usum sacri sufficiat ministerii: irrecuperabile autem sit, si Christianus in captiuitatis afflictione deficiat.



CAPUT XuIII.

Exempli autem causa unum de huiuscemodi factis commemoramus, in quo non minus in potentia miraculi, quam in opere misericordie refulsit. Cum uenisset quadam uice ad partes Danorum, ubi ecclesiam nouelle Christianitati constructam habebat, in loco qui dicitur Sliasuich, uidit multitudinem Christianorum catenatam trahi captiuam: inter quas una sanctimonialis, ut eminus illum conspexit, cum genuflexione et crebra capitis inclinatione tam illum uenerari, quam eius misericordiam pro sua redemptione precari uidebatur. Et ut eam intelligeret  fuisse Christianam, eleuata altius uoce cepit cantare psalmos. Episcopus autem miseratione commotus, diuinitus eam adiuuari cum lacrymis orabat. Ad cuius preces mox disrupta est catena de collo eius, que uincta tenebatur. Ne tamen ipsa aufugeret, eam inter manus habentes pagani facile obtinebant. Tum sanctus episcopus anxio de illa motus affectu, tenentibus eam paganis plura diuersi generis pretia pro ipsa cepit offerre. Sed illi nullam conditionem suscipere uolebant, nisi suum eis daret equum, quo ad propriam sellam uti solebat. Quod ille facere non detrectans, repente disiliuit [al., desiluit] de equo, et cum omni quam ipse ad eum habuit paratura pro eadem dedit captiua, redemptamque libertate donauit, et quo uellet abire permisit. Duplex, ut diximus,  per hoc factum de se memoriale laudis relinquens, quod et uirtute orationis sue catenam fregerit, et simul hoc insigne opus misericordie demonstrauerit.



CAPUT XIX.

Proinde iuxta preceptum Apostoli, quo seruum Domini iubet mansuetum esse ad omnes , ita uixit, ut suis temporibus nullus, sicut ipse, Mosaicum illud assimilauerit, quo uir mitissimus  super omnes homines fuisse describitur . Aliquoties tamen sine ullo eiusdem mansuetudinis detrimento ita inquirendis uel discutiendis causis constans ac fixus in sua sententia mansit, ut a nemine posset in aliud deflecti. Quod autem diximus absque mansuetudinis detrimento hoc fieri, tam ueraciter in illo adimpletum est, ut nil unquam iracundie uel commotionis contradicentibus ostenderit, uel uerbis asperis contra eos egerit: sed familiaribus colloquiis et delectabili continentie gestu, cunctis sit amabiliter exsecutus quidquid intendebat: de ea tamen que illi inerat inflexibilitate animi, a quodam familiarius interrogatus, que infra habentur exposuit. Quecunque, inquit, agere debeo uel omittere, seu de omnibus futuris mihi euentibus,  presagium semper capio ex uisionibus Domini ac decessoris mei Ansgarii. Solet enim mihi ipse apparens in qualitate uultus sui ostendere, qualiter me immiscere debeam rebus agendis; et quidquid de illo sentio, nullam ad hoc exsequendum dissimulationem facere possum.



CAPUT XX.

Fertur etiam antiquorum more sanctorum quedam fecisse miracula, frequenter uidelicet dum iret ad Sueoniam, tempestatem maris orationibus suis sedasse, ceci cuiusdam oculos illuminasse per confirmationem, quam episcopali more cum chrismate sacro in eodem faciebat. Sed et filium quemdam regis dicitur a demonio liberasse: cui etiam affirmationi  hoc astipulari uidetur, quod multis astantibus episcopis clamor ab ore uexati sepius sonabat, Rembertum solum inter eos digne commissum egisse officium, ipsumque sibi esse cruciatui auctor uocis testabatur [a 1Kb] . Sed quia nostris temporibus, ut dicit Psalmista, defecit sanctus, et diminute sunt ueritates a filiis hominum , nec facile accipitur quemque ex modernis uiris talia fecisse, sufficiat nos hactenus comprobasse, quod hic uir Domini sanctitatis apicem conscendit per eas uirtutum species, quas in Euangelio Dominus ad beatitudinem properandam proponit: Beati, inquiens, pauperes spiritu , etc., de octonario uirtutum catalogo, quo significatur per resurrectionis gratiam spei nostre implenda perfectio. Nec miracula illi defuerunt  spiritualia, que etiam nunc in Ecclesia a fidelibus fieri testatur beatus Gregorius exponens uerba Domini dicentis : Signa autem eos qui crediderint, hec sequentur: in nomine meo demonia eiicient, linguis loquentur nouis, serpentes tollent; et si mortiferum quid biberint, non eis nocebit; super egros manus imponent, et bene habebunt . Sed de his singulis expositionem prefati doctoris percurrere longum est et non necessarium, cum homilia hec continens in promptu habeatur,  ad quam nos lectorem mittentes ceptum opus de uita domni Remberti consummare debemus.



CAPUT XXI.

Cui, cum iam senio grauari cepisset, etiam continuus pedum dolor ad molestiam ei accessit: unde apud gloriosum primo regem Ludowicum, quo commendante episcopatum accepit, et postea apud filios eius Ludowicum et Karolum hoc obtinuit, ut insignis uir Adalgarius, monachus uidelicet de monasterio noue Corbeie, ut supra retulimus, illi prestitus, ita in adiutorium illi confirmaretur, quatenus dum sese quelibet infirmitas prepediret, in ipso haberet solatium circandi episcopatum, placita adeundi, et quando exigeretur, in expeditionem, uel ad palatium cum comitatu suo proficiscendi. Nec [a 1Kb]  multo post, electionem succedendi sibi in ipso confirmari, et per manus acceptionem hominem regis illum fieri, et inter consiliarios eius collocari obtinuit, assentientibus abbate et fratribus monasterii eius, ac sancta synodo hec omnia roborante. Post hec etiam, uelut expeditior a negotiis secularibus, omni instantia quotidie ampliare satagebat quidquid boni prius exercuit. Nec diu postea in hac uita durauit, cuius transitus ad Dominum subiuncto ordine factus esse perhibetur.



CAPUT XXII.

Anno pene integro ante obitus sui diem, quibusdam fidelibus suis secretius intimauit, multa sibi ostensa fuisse signa, quibus presciret se in hac uita non diu mansurum, et quod eos quibus hec loquebatur, in hac  uita ultra non esset uisurus. Quedam, inquit, huius rei presagia mihi uenerunt, que mihi non licet aliis indicare: uisionem tamen hac nocte mihi ostensam uobis refero, qua euidentissime discessum meum prefiguratum esse intelligo. uidebatur enim mihi, quod in ecclesia quadam, muro firmissimo per medium intersepta, ego ex una parte muri fuissem, ex altera uero teneretur dominus et decessor meus Ansgarius: conspexique innumerabilem turbam utriusque sexus, more querentium aliquid, hac illacque conuerti, nec quidquam ex eo quod querebant potuisse inueniri. Quibus dominus Ansgarius: Quid, inquit, queritis? At illi se annulum meum quesisse respondentes, audierunt rursum ab episcopo,  ut cessarent eum querere, quando ipse secum esset illum habiturus. Hec dum quibusdam, ut diximus, narraret domnus Rembertus, ex hoc multisque aliis indiciis asseruit se esse certificatum, quod eodem anno de hac uita foret exiturus. Et ut memoria eius audientium animis per uerba que  recedens diceret, arctius imprimeretur, hoc quod etiam ab eis amari nouerat, admonitiones eis salutares fecit, non mediocriter uerbis eius in gratiam edificationis profluentibus. Post hec ualedicens illis discessit ab eis, nec ulterius, ut ipse predixit, eum uiderunt. Qualiter autem somnium hoc, quod modo protulimus, euidenti effectu in obitu ac dispositione eius, ut ipse intellexerat, completum sit, congrue eo loco enarrabimus, quo commemorandum erit, qualiter anima eius ad celos subleuata sit, et quomodo corpus eius sepulture traditum habeatur.



CAPUT XXIII.

Duodecim igitur diebus ante transitum suum perueniens ad ecclesiam Bremensem, ipso mox die infirmitate correptus est. Cumque per omnes horas infirmitas  grauiter cresceret, ipse semper psalmodiis et lectionibus sacris intentus, sese ad futurum de hac uita transitum sollicite preparabat. Et quanquam languoris immanitas corporeis uiribus defectum ingereret, animo tamen semper inuictus apostolicam pretendebat fortitudinem, de qua dicit: Quando enim infirmor, tunc potens sum . Septimo ante obitum die ministerium sacre unctionis cum oleo sancto ei fieri cepit, et una cum communione corporis et sanguinis Domini usque in diem anime exeuntis de corpore hoc salutare remedium omni die [b 1Kb] percepit. Et cum iam migraturus esset de mundo, conuocatis presbyteris et uniuersis fratribus, ueniam petiuit de omnibus quecunque fortassis in aliquem illorum peccasset. Et cum ipse uicissim reconciliationem  fecisset omnibus Christianis, a quocunque in eum aliquid commissum fuisset, ueniamque eis a Domino poposcisset; percepto corpore et sanguine Domini sacram animam [c 1Kb] emisit. Tum uero incredibilis gemitus omnium subsecutus est, maxime pauperum, has inter fletus uoces emittentium: ue nobis, Pater sancte, quomodo iam post te uiuemus, tuis eleemosynis in uictu et uestitu hactenus sustentati? a quo deinceps hec merebimur? Sed tibi, inquiunt, Christe, supplicamus, ut anima serui tui sentiat te nunc memorem dictorum tuorum, quibus promittere dignatus es a te esse remunerandum, quicunque uni ex minimis tuis aliquid solatii in nomine tuo fecisset.



CAPUT XXIu.


Ipse autem uir Dei, cum adhuc uiueret, humilitatis intuitu, precepit ne in ecclesia sepeliretur: quod preceptum transgredi non audentes fratres ecclesie illius, sepelierunt eum foris basilicam prope tumbam [d 1Kb] sancti uillehadi, extra murum ecclesie orientalem:  ipsumque sepulcrum postea super exstructo, et in honorem sancti Michelis sanctorumque martyrum Stephani atque uiti dedicato oratoriolo, adornauit uir Adalgarius, de quo supra diximus, qui et sancto uiro successit in pontificatum. Sicque completa est uisio supra memorata, de sua et domni Ansgarii in una ecclesia detentione, sed muri medii interpositione ipsis ab inuicem seiunctis. Est enim prefatum oratoriolum contiguum antique ecclesie, muro tantum eius orientali ex uno in aliud aditum intercludente; et in ipso, ut diximus, nouo oratoriolo domnus Rembertus sepultus est: in antiqua uero ecclesia domnus Ansgarius requiescit. Et hoc est quod ipse in uisione ipsa dixisse uidebatur, quod annulum domni Remberti secum habiturus esset, ipso  uidelicet domno Remberto per fidem et operationem bonam perfecto, non longe post cum ipso coniungi debente, tam in uicinitate sepulcri, quam beate requiei perceptione, sicut olim ipse diuino Spiritu reuelante predixit. Per annulum quippe fides significatur, qua nobis imago Dei exprimitur: et quia ipso manus ornari solent, quibus operatio designatur; recte per hoc ostenditur, ornamento fidei bonum opus semper inesse debere. Quod quia domnus Rembertus in sua conuersatione commistis sibi semper exhibuit, recte in presagio mortis eius  multitudo plebis annulum eius quesisse ostensa est: per quod significatum est, tempore mortis eius eos qui illi fuere commissi, anxie desiderare, ut adhuc exemplis in illo perspectis perfrui mererentur. Sed hoc iam fieri non posse tempus expetebat requiei eius, quam episcopus Ansgarius plebem a querendo annulo compescens significauit, dum eum diceret secum esse habendum.



CAPUT XXu.

Suspensa est etiam super sepulcrum eius lampas lignea, ut lumen continuum in ea ibidem haberetur: subtus ipsam uero in superficie sepulcri uelamen iacebat expansum, in quo fertur preclarum contigisse miraculum; quod in quantum ex relatione  narrantium, uel memoria uel intellectu retinemus, ita gestum esse constat. Contigit quadam nocte conflagrasse eamdem lampadem, ac primo crebros carbones decidisse ex illa super uelum memoratum, atque illico subsequi etiam casum totius lampadis, ipsamque supra idem uelum totam comburi, absque ulla lesione ipsius ueli. Quod nulli dubium esse debet ad declaranda merita serui sui Christum fecisse, qui cum Patre et Spiritu sancto uiuit et regnat in eternum.





uITA SANCTI ANSCHARII ARCHIEPISCOPI HAMBURGENSIS AUCTORE SANCTO REMBERTO.






ANNO DOMINI DCCCLXXXuIII.
AIMOINUS MONACHUS SANGERMANENSIS.





NOTITIA HISTORICA IN AIMOINUM


 AIMOINUS, siue AYMOINUS, notarius et monachus S. Germani de Pratis in suburbio Parisiensi, qui subscripsit diplomati dato an. C. 872, regni Caroli  32. Eius libri II ad Bernonem abbatem, de Inuentione et Translatione corporis B. uincentii, Leuite et martyris, ex ualentia Hispanie an. 864 ad monasterium Castrum diecesis Albingensis in Gallia, uersibus scripti hexametris, una cum Epistola ad Theotgerum monachum et carmine uersuum 60 heroicorum de eadem translatione exstant, cum Breulii Aimoino Historie Francice scriptore, Parisiis 1603, in-fol. in Boscii Bibliotheca Floriacensi, Lugduni 1605, in-8o; et in Actis Sanctorum Ianuarii,  tom. II, pag. 405; necnon in Mabillonii Actis Sanctorum Ord. S. Benedicti, sec. Iu, part. 1, p. 652. Liber de S. Germani, episcopi Parisiensis, Miraculis ab an. 846 ad an. 874, scriptus an. 892; in Iacobi Mosandri Appendice ad Surium 25 Iulii; in Actis Sanctorum 6 Maii, pag. 801, et in Mabillonii Actis Sanctorum Ord. Benedicti, sec. III, part. II, p. 104. De Translatione S. S. Martyrum Georgii, Monachi, Aurelii et Natalie, liber, et libri II de eorum Miraculis, apud eumdem Mabillonium, sec. Iu, tom. II, pag. 45. Sunt etiam qui huic Aimoino tribuunt libros Miraculorum B. Mauri et Historiam inuentionis corporum Placidi abbatis et sociorum eius.





HISTORIA TRANSLATIONIS SANCTI uINCENTII LEuITAE ET MARTYRIS, EX HISPANIA IN CASTRENSE GALLIAE MONASTERIUM. Duobus libris prosaicis scripta ab AIMOINO monacho S. Germani  Pratis, duobus item metricis.
(Apud Mabill. Act. SS. ord. S. Bened.





MABILLONII OBSERuATIONES PRAEuIAE.

 1. Libellos Aimoini duos de Miraculis S. Germani Parisiorum antistitis exhibui in seculi tertii tomo II : nunc totidem libros de Translatione S. uincentii ab eodem, soluta oratione scriptos cum aliis duobus metricis exhibere iuuat. Fuit is monachus cenobii S. Germani a Pratis apud Parisios sub Gozlino abbate, qui ab anno circiter 850 eidem loco preesse cepit, atque Aimoino ut miracula S. Germani perscriberet, mandauit. Hos uero libros Aimoinus scripsit ex relatione Audaldi monachi, istius translationis adiutoris, cuius ab ore que dicuntur, accepit, ex lib. I, cap. 2. Editi sunt quatuor isti libri a Iacobo Brolio Pratensi monacho in Supplemento Antiquitatum Parisiensium. Porro Aimoinus auditorem habuit Abbonem eiusdem loci monachum, qui de obsidione Parisiaca libros duos uersibus cecinit, premisso carmine dactylico ad Aimoinum preceptorem. Ex quo intelligitur, Aimoinum anno 888, quo Abbo scribebat, superstitem fuisse. Eius obitus signatur  in peruetusto Necrologio Pratensi his uerbis: u Id. Iunii depositio domini Heimonis sacerdotis. Diuersus est is ab Aimoino Francice historie scriptore, qui fuit monachus Floriacensis sub Abone abbate.

2. Primus duos priores libros de Translatione S. uincentii Bernoni Castrensi abbati  eiusque fratribus nuncupauit. Istud monasterium anno Domini 647 Robertus, Anselinus et Daniel, tres uiri pii et nobiles construxerunt in pago Albigensi, iuxta fluuium Agouti sub regula S. Benedicti, adiuuante Faustino strenuo ac prediuite milite, qui monachus factus ecclesiam S. Benedicti a fundamentis magno sumptu edificauit, et post mortem Roberti secundus monasterii abbas euasit, ut legitur in eiusdem monasterii Chronico, quod typis uulgatum est in Spicilegii tomo uII. Eidem loco prefuit anno 870 Berno abbas undecimus, cui sequentes libros inscribit Aimoinus. Monasterium in ecclesiam  cathedralem erectum est ab Ioanne XXII, modo a secularibus canonicis occupatum.

3. Obiter obseruo, Guarnerium Resbacensem abbatem, qui in uulgatis indicibus omissus est, scripsisse opusculum metricum de S. uincentio martyre hactenus ineditum, quod legi in ms. codice Gemblacensi sub hoc exordio:

Quis tua, Christe, salutifera,
Que facis omnipotens opera
Tradere non cupiat titulis, etc.
Deinde in consequentibus agit de cella seu monasterio S. uincentii prope Hispalim his uersibus:

Cella procul bidui spatio
Ab populi manet hospitio.
Sancta monastica religio
Degit in hoc uelut exsilio,
Nullius indiget auxilio.
Sola Deo uacat hec eremus,
Fert scopulos aridumque nemus
 Mons supereminet erius,
Oceanum uidet inferius,
Nil monachis libet exterius.
Mons etiam capit ecclesiam,
Inter utrumque decus mediam,
Claustra decoris habent faciem.
Cuncta boni retinent speciem,
Et specie tenus almitiem.
Hic uincentius armipotens.
Cui Dominus Deus omnipotens
uincere carnifices tribuit,
Lipsana dum sua distribuit,
Nobilius caput exposuit.
Eo in loco Eugenius secundus Toletane sedis episcopus uitam monasticam egisse mihi uidetur, quippe qui sagaci fuga urbem Cesaraugustanam petens, illic martyrum sepulcris inhesit, ibique studia sapientie et propositum monachi decenter incoluit, ut scribit Hildefonsus in lib. de Scriptoribus ecclesiasticis, cap. 13.



EPISTOLA AIMOINI Ad domnum BERNONEM abbatem ceterosque sub eo fratres

 Dignis memoria sanctis Patribus, domno abbati Bernoni, ceterisque sub eo fratribus, in pago Albiensi et monasterio beati Benedicti, quod Castrum cognominatur, sub eius regimine, regulari studio Deo commilitantibus, Aimoynus peccator, almi Germani Parisiorum presulis monachorum nouissimus, presentem prosperitatem, eternamque in Christo coronam.

uestra, o amantissimi Patres, prudenti, necnon et imitabili simplicitate comperta, non miror quod  libuit sanctitati uestre mihi modico tantum iniungere negotium: quatenus aduentum beati leuite et martyris Christi uincentii ad uos, eiusdemque aduentus superne admonitionis causam, litteris mandando posteris futurisque seculis sciendum preberem. In quo etiam illud competenter exigitur: ut grandia paucis elucidem, seu pro uitando fastidio spatiosa breui sermone contraham: quo omnibus legentibus hoc opus, Christo fauente, probetur acceptius. Id quoque quemadmodum de miraculis  eiusdem sancti in itinere uel penes uos multiplici numerositate exhibitis, tantum ut eius inuentio, eiusque ad uos translatio certa dignoscatur, contingam. Sed quoniam me super hoc, quamuis indignum, dignanter tamen aggressi estis, fiat Domini pia semper uoluntas, ipsiusque sancti et egregii testis consequens pro me ac frequens apud eum oratio.  Neque fas sit me tot tantisque preceptoribus digna, licet ab immerito, postulantibus inobedientem reperiri: uestra quoque pro me sanctitate diuinam supplicante clementiam, ut quod meritis non presumo, sanctarum precum subleuatus auxilio, non ego quidem, sed gratia Dei mecum perficere possim.



INCIPIT LIBER PRIMUS INuENTIONIS SIuE TRANSLATIONIS B. uINCENTII LEuITAE ET MARTYRIS, Que celebratur uI Kal. Nouembris



CAPUT PRIMUM.


Anno octingentesimo quinquagesimo quinto Incarnationis Domini nostri Iesu Christi, regnante orthodoxo Francorum principe Carolo Hludowici Imperatoris filio, in parte quadam regnorum ipsius, in Aquitania scilicet et Monasterio, quod uulgari appellatione Conkittas uocitatur, Hildeberto cuidam monacho uisio ostensa est, quam celitus monstratam sequentia declarabunt. Erat igitur idem uir simplex, ultra iuuenilem etatem tempus agens: senex moribus, ac sancte patientie studiis eruditus. Habitum etiam monasticum  adeptus, talem se totius religionis prebuerat actibus, ut etiam precedentium huius uite patrum sequens uestigia,  multis et ipse foret in exemplum. Hic cum se aliquando post exsolutum uigiliarum debitum sopori dedisset, uox ei diuina sic insonuit dicens: Frater, uigilas? Cui respondenti: Domine, quid me uis facere? Surgens, inquit, uade, et aggredere ualentiam Hispaniarum: ac perquire extra muros eiusdem ciuitatis locum sepulture uincentii leuite et martyris. Cuius corpus ecclesia que desuper fuit, a paganis ob malignorum ciuium et circum habitantium prauam conuersationem destructa, ibi absque ullo religionis honore, nullo obstante tegmine, imbre madescit ethereo. Nam dignum est, scito, Dominique uoluntas, ut idem gloriosus Dei amicus inde diligenter effossus, ad locum transferatur pacis cultusque  legitimi. Quibus dictis, mox a conspectu uidentis illa celestis species huiusmodi uisionem narrantis una cum uoce subducitur. Qui sopore depulso, et quod uiderat uigilanti animo replicans, ad Dei rogandam pronus consurgit clementiam, quatenus per eum cunctorum opifex quod ostenderat, dignaretur explere.



CAPUT II.

Erat sane alius in eodem monasterio monachus  religiosus eque sacerdos et conuersus [a 1Kb] Audaldus nomine, speciali ei familiaritate connexus, etate ac uite moribus pene consimilis, cuius ab ore que dicuntur, et multo etiam ampliora nos in fide accepisse confidimus. Ad hunc primus memoratus compresbyter Hildebertus accessit: et quod sibi reuelatum fuerat secreta allocutione detegens, eum in hoc multis modis animando socium postulauit. Hortatur amicum, precatur dilectum: Dei sanctique martyris adfuturum repromittit solatium, necnon et pro laboris sudore eterne recompensationis pollicetur premium. Quibus uir deuotus attenti pectoris arcano receptis, confestim uerbis fauens sodalis, assensum libentissime prebuit: presertim cum idem a quodam nobili Hispaniensi uiro, Berta nomine,  frequenter audierit, quod eiusdem sancti leuite et martyris corpus ab eodem loco cultoribus desolato facile in quamcunque partem a quolibet asportari posset. Conuenitque utriusque animus ad tot terrarum interualla percurrenda promptissimus, atque ad perferenda, si qua etiam adforent, impedimenta paratissimus. Itaque Blandino eiusdem loci abbati, reliquisque fratribus sue uoluntatis rem patefaciunt: a quibus hoc agendi seu perficiendi eos oportebat expetere consilium. Processit sane omnium qui conuenerant communis in hoc ualidusque animi ardor: quorum scilicet mentes uirtus illustrauerat superna, et equalis spei perflauerat letitia



CAPUT III.

 Hoc igitur accepto ardentibus duntaxat animis diuino, quod est magis fatendum, consulto, paratis omnibus exeunt cum duobus tantum famulis, hilares procedentes ad locum et opus sibi celitus intimatum. Gradientibus autem eis, ac uiam festino tramite accelerantibus, Hildebertus carnis incommodo pressus assumptum iter quanquam inuitus reliquit. Audaldus uero mestus ac deinde uno solo comite contentus, post multas, quas prolixum esset  expedire, paganorum insidias, pariterque tribulationum uariarum pressuras, ducente se Christo audacter percurrens, tandem aliquando ualentiam superius nominatam ciuitatem aggreditur. Ubi diebus quatuor in eius suburbio, a Christianis iam penitus derelicto, anxius dubiusque quid ageret immoratus, quinto die Zacariam quemdam Maurum, apud quem hospitabatur, conueniens, sciscitabatur ab eo priuatim de re propter quam uenerat, et utrum se in hoc adiuuare possit, denudatis secretis interrogat. Quo respondente se optime posse, atque locum ubi pretiosus Domini martyr iacebat, ipsiusque monumenti tumbam adhuc integram bene nosse: Eamus, inquit Audaldus, et uideamus utrumme ita sit, quemadmodum testaris. Quo aiente: Quid mihi  dabis pecunie, si quod queris ostendero? Monachus ait: Parum quidem habeo: sed illud totum, uel certe exinde quantum petieris incunctanter appendam. Unde predictus Zacarias superno instinctu, sanctique martyris, ut credimus, obtentu moderatus, non amplius quam quadraginta argenteos, solidos uidelicet quinque postulauit. Quibus libenter tributis, simul ierunt ad locum, ubi maceriarum ecclesie tantum patebant ruine, atque ipsius sepulcri situm, ut fuerat incontaminatum tituloque signatum, reperiunt: in quo erat super inscriptum, quod illic requiesceret sanctus leuita et martyr uincentius. Preclarorum quoque parentum nomina, patris Euticii, matris uero Enole, a quibus orbi agonista talis processerat, eidem epitaphio inter cetera refulgebant  inserta. Ergo comperto seu denotato sarcophagi loco, die adhuc multo domum reuersi sunt, glorificante Audaldo Deum ac benedicente, qui itineris sui incursum ita prospere direxisset.



CAPUT Iu.

Proinde dum quies noctis membris presertim humanis blanditur, accepto lumine consurgentes soli secreto reuertuntur ad tumulum: inuentumque mire pulchritudinis uas marmoreum undique, ut decebat, studiose munitum, inopina facilitate, ultra quam dici posset, simul ambo uiribus insistentes aperiunt. Quid preterea admirationis pro incredibili eius integritate, quidue compunctionis seu lacrymarum, propter uidelicet gaudium ac inexpertam  aromatice suauitatis illic diffusam fragrantiam, memoratus ille monachus, tanti boni repertor, inibi tunc persenserit, ineffabile ipso iureiurando attestante habetur. Hoc tamen luce clarius fulget, quod huiusmodi signis ueluti quibusdam uocibus promulgatum fuerit, quod is qui querebatur Dei Martyr et Leuita uincentius esset inuentus. Qui extra multiplices et admirandas suppliciorum eius iniurias ita, ut prelibauimus, integer liberque a putredinis labe repertus est, ut nullo modo in preparato sibi ad efferendum sacculo, neruis adhuc rigidis componi potuerit: nisi per artus, hoc ipsa cogente necessitate, complicatus dissolueretur. Quibus cum reuerentia et timore perfunctis, ad hospitium deportatur,  tempusque ac opportunitas exeundi patriamque reuisendi prestolatur in dies.



CAPUT u.

Emptis denique palmarum ramis, et circa ipsum corpus ligatis, ueluti huiusce rei gratia thesaurus occultaretur acquisitus, tantum tamque uenerabile premium leuans, hoc onustus munere, hacque locupletatus margarita negotiator ille pauper ditissimus effectus, optatum iter dum tempus uidet, resumit. Cui Dominus rursus ostendere uolens, quod quesiti uincentii leuite et martyris corpus inuenerit, sub nocte quadam dum super uniuersos eumdemque Audaldum sopor solito uehementior irruisset: subito fulgor  omne repleuit quo Sanctus inerat habitaculum: adeo ut  hospes seorsum recubans nil aliud quam domum suam, uoluente ignis edacitate, ardere putaret. Dumque clamores pauitans, quis ignem succendisset, emitteret, Audaldus ueluti de itinere fessus, uix somni decussa quiete assurgit, uocesque clamantis hospitis accipiens, rem celitus administratam, ipso perfusus splendore tacitus timidusque attendit. At ubi in se recollectus uirtutem agnouit Altissimi, hospitem, utpote gentilitatis ritu ferocem, blando ne paueat demulcet affatu, ignem procul dubio a se accensum fuisse pronuntians. Hoc autem audito, ille se intra cubiculi sui claustra continuit: nec est permissus dignusque inuentus, qui facti miraculi mereretur nosse mysterium.



CAPUT uI.


Monachus uero orto mane festine consurgens, quod residebat itineris conficere satagit. Unde post aliquot dies Cesaraugustam ciuitatem properanter aggressus, a quadam Deo deuota muliercula prope ipsius urbis menia domum habente, misericordia hospitandi, utputa peregrinus, illa nocte suscipitur. Que sollicita, dum in occultiore parte sue domus uigilans et tacens quiesceret, animaduertit memoratum monachum ante sancti corpus lucentibus cereis psallenter adstare. Itaque pulsato nocturnali tempore signo, ad ecclesiam concita pergit: atque quod uiderat per internuntium episcopo ciuitatis intimauit. Qui festinans sarcinam sibi una cum palmis pudore sublato deportari iussit, monachum  autem comprehendi mandauit. Ille uero paulo ante de necessariis uie sumptibus meditans, propter emendos panes, ministro, quia erat mutus, domi relicto, ad forum processerat. Episcopus namque diuiso fasce, et quecunque inerant uniuersis coram expositis, reperit sanctum intrinsecus latens pignus, sacco diligenter insutum. Quod stupens nimiumque admirans, et estimans omnino quod erat plane alicuius sancti martyris corpus, iussit illud auferri, atque in ecclesia beate Marie semper uirginis  ueneranter recondi: in qua olim sub ualerio pontifice idem martyr strenuusque athleta archidiaconii arcem insignis tenuerat.



CAPUT uII.


His ita dolo peractis, Audaldus horum nescius cum panis edulio domum regreditur: agnitoque  hoc tristi facto, perculsus animi dolore ad eumdem episcopum, nomine Seniorem [a 1Kb] , lacrymis plenus accessit, conquerens cum eo de iniuste sibi subducto corpusculo. Et meus, ait, meus fuerat ille propinquus, in partibus Hispaniarum nuper mortuus ac sepultus. Cuius cadauer inter reliquorum parentum meorum exanimes artus componere satagens, hec terrarum spatia multis uexatus calamitatibus Christo propitio peragrans euici: atque illud non paruo xenio dato, ex paganorum placata feritate redemi. Sed proh nefas! inquit, offendi episcopum crudeliorem ethnicis. Quod enim eorum austeritas humanitus  emollita pie querenti concessit, hoc tua uiolentia improbe omnimodis exagitata rapit, impudenterque presumit, et ueluti insanus sanctum dicis corpus hominis peccatoris. Tunc episcopus inter hec et alia nimis rapida permotus iracundia, monachum teneri precepit: inexquisita tormentorum genera uirgarumque ei liuores repromittens, nisi de qua ciuitate uel loco eum furatus esset, seu quo nomine idem sanctus censeretur, exponeret. Quod cum cepisset, ac crudelius carnifice turpiter exercere perstitisset, Audaldus uolens nolens et ualde diu cesus, ac per testiculos tandem suspensus, quasi uisus est confiteri quod ab Hispanie partibus illum deferret, quodque sanctus Marinus martyr  nomen haberet. Sicque, ut reliqua transeamus, episcopo  sacre prede nefario inuasore partim deluso, cum magno cordis ploratu fletuque plurimo pulsus, ad proprium locum monachus tristis uerberibusque attritus reuertitur. Quod monasterii sui fratres audientes, nec credentes, Audaldum mendacii redarguerunt; nomenque illi gyrouagi imponentes, a se sequestrando, iamque ipso etiam sponte exeunte, repellunt: et ubicunque libeat licentiam ei, imo necessitatem tribuunt commorandi. Qui ad cenobium beati Benedicti, Castrum superius cognominatum, usque perueniens, eiusdem congregationis abbati, uiro religioso, domno Gisleberto, ceterisque fratribus ibidem degentibus omnem sui itineris siue actus continentiam, qualiterque sibi sancti leuite et martyris corpus sublatum fuerit, per ordinem explicauit.  Qui nimirum attoniti, et pro his que dicebantur ualde gauisi, Audaldum regulari more prius suscipiunt: ac deinde illi secum, quamdiu uiueret, habitandi locum concedunt. Simulque deliberant, tempus ad hoc congruum opperientes, quatenus tantum ad se decus quandoque superna opitulante gratia transferre satagerent.



CAPUT uIII.

Exacto denique tempore, annis scilicet octo et semis euolutis, ad Cesaraugustam, Salomone sibi familiarissimo Cerdaniensi comite mandante, ex se  fratres mittunt, qui sancti leuite et martyris corpus, procurante hoc ipso Salomone, reciperent, secumque Christo miserante deferrent. Salomoni namque hoc iamdudum compertum fuerat: et  ad regem Maiorem Cordubensem opportunitate accepta perrexerat, fingens inter reliqua, quod apud Cesaraugustam ciuitatem parens ipsius, uocabulo Sugnarius, dum ab Hispanie partibus deferretur, a Seniore eiusdem ciuitatis episcopo uiolenter sublatus detineretur. Ille uero exceptis aliis donariis sponte oblatis, ut corpus reddi iuberet solidis centum expostulatis, ad regulum sepe dicte ciuitatis, nomine Abdilam, chartam facere mandat: imperans ut ipse totidem quoque solidis sumptis Salomoni comiti propinqui sui Sugnarii corpus restitui  preciperet. Quibus sic expeditis, ac principum animis, taxata pecuniarum summa, lucratis, episcopus aduocatur: et cur tantam in mortuum, imperatoria posthabita reuerentia, exercuerit iniquitatem, uelut reus maiestatis, quique etiam nec sibi reueritus fuerit, districte inquiritur. Quo omnia negante, et quod id non fecerit, cum multis Dei sanctorumque iuramentis affirmante, Audaldus accedens constanti animo episcopum fortiter conuincere parat. Sed illis diu absque effectu, et, ut dicitur, muliebriter altercantibus, postquam episcopus blandis sermonibus inuitatus ueritatem fateri noluit, proponuntur ei tormenta: ut scilicet ligato pedibus eius uel collo fune per circuitum ciuitatis traheretur, et sic illusus membratim demum dissiparetur. Et quanquam uirtutes  S. uincentii, licet sub nomine sancti Marini, transacto prescripti temporis spatio illic frequenter ostense, animum illius in eius amorem miro modo pertraxissent, minarum tamen horrore exterritus, quod gestum fuerat confitetur, et locum quo illud sacrum corpus erat humatum, non sine dolore ac gemitu aperit. Quo peruenientes monachi qui aduenerant, tam pretiosum celestis doni talentum reperiunt, eleuantque. Cumque unus illorum, Radbertus nomine, hesitans dubitaret an is uel alius esset, atque loculum aperiendo certis signis Audaldo notis, hoc prius caute perspici debere contenderet, statim pede quem ad hoc promouerat, infirmatur, plurimum sibi formicante genu cum tibia. Quo signo reliqui satis certi de reddito corpore, illud ad deportandum  apte componunt. Tantoque potiti desiderio, ac post paululum monacho pedis uigore pleniter recuperato, cum hymnis et gratiarum laudibus  exeuntes, ad propria redire Domino ducente disponunt: cui est honor et potestas, uirtus et imperium in secula seculorum. Amen.


Huc usque de sancti corporis inuentione, seu repetitione: nunc autem que restant translationis et gestorum in ea miraculorum, sequens libellus cum subiecto excipiat prologo

Ergo quia hactenus que circa huius sancti leuite et martyris inuentionem seu corporis repetitionem gesta  sunt, fideli stylo Christo duce digessimus: iam nunc que restant ipsius translationis et gestorum in ea miraculorum, breui quemadmodum cepimus tractatu sollicite uideamus. Neque enim effugari lectorem, multo magis uero ad ea que dicuntur inuitari, oportet, qualiter etsi sermo incultus exasperat, saltem succinctus demulceat. Ideoque omne hoc opus in duo  etiam diuidere uoluimus corpora, licet quantitate exigua. Nobisque donari petimus, quidquid pretereunter in his excessimus: qui de multis pauca legentes, illa prorsus que fide ac relatione digna inuenta habuimus, eis presentibus qui uiderant attestantibus, pii laboris studio ipso in loco scribere curauimus.



INCIPIT LIBER SECUNDUS



CAPUT PRIMUM.


Siquidem illis ad Balagiuum oppidum, iuxta nuuium Segarim, cursim peruenientibus, in quadam insula solo contigua resederunt. Statimque diuulgatum est nobilis leuite et martyris corpus adesse. Tunc conueniunt nonnulli munera et obsequia pro posse offerentes. Inter quos mulier dudum ceca adducta est, que humi ante ipsas reliquias prostrata,  lumen sibi donari poposcit. Et aliquandiu flens ac in oratione persistens, uisum cunctis qui aderant cernentibus recepit et semetipsam qualis uenerat qualisque effecta esset admirans, aiebat: Gratias tibi Deus, tibique sancte martyr, qui me tue uirtutis ubertate dignam duxisti.



CAPUT II.

Profecti autem inde ad Bergam castellum celeri cursu iter dirigunt. Ubi Dominus itidem prestito miraculo, quid meriti quidue gratie apud eum sanctus leuita et martyr haberet, clementer ostendit. Nam inter reliquos gratissima eius munera requirentes, adfuit quidam delatus claudus, totoque corpore egrotus. Qui coram reliquiis  cepit primum dolore ualido affligi, et in pauimento uolutari. Quod astantibus mirum uidebatur: sed paulo post miserante Deo intercessionem beati uincentii consolidate sunt bases pedum eius, et directi gressus: ita ut letitia sospitatis amica comitatus, per se ad suos sanus rediret.



CAPUT III

Quia uero lucerna non debet abscondi, sed ut luceat super candelabrum poni, iam illud sanctum corpus tanto uirtutum fulgore coruscum feretro aptantes, Salomone comite, preuio pacificoque ductore Cerdaniam usque uenerunt. Ibi enim propter occurrentes, et necessariam itineris quietem, salubri consideratione aliquantisper stare decreuerant.  Intrantesque quamdam eiusdem prouincie uillam, que a priscis cultoribus nomen Albis accepit, imposuerunt illud super altare ecclesie beate Marie uirginis. Quo innumera multitudine utriusque sexus per biduum confluente, reperti sunt inter eos, contracti genibus duo, et una debilis mulier, cecus unus, ac febricitantes seu energumeni, eius sanctis meritis ab omni infirmitatum grauedine liberati. Nec audiuimus, quod ullus quocunque debilitatis morbo inuasus, , se uel aduenisse, uel certe sine remedii medicina recessisse doluerit.



CAPUT Iu.

Pene igitur per singula mansionum loca patratis miraculis, ut uerbi gratia in Liuia duobus claudis erectis, et in Carcasona extra urbem in ecclesia sub ipsius Leuite et Martyris ueneratione Christo sacrata, demoniacis infirmisque aliis non paucis curatis, iam  leti Castrum quo tendebatur, precipui Patris Benedicti monasterium appropinquant. Sed qualis fuerit tanta exceptione dignus, cum crucibus ac cereis, omnibusque congruis ornatibus ille monachorum splendidus apparatus, necnon et deuotissimus populi concursus, reor superfluum, si exponi contendatur, Martyris itaque corpus seruandum uenerandumque in ecclesia alme genitricis Dei Marie ante ipsius cenobii portam collocauerunt, ob deuotam maxime feminarum frequentiam, quibus monasterii ipsius aditus ex antiqua Patrum eiusdem loci consuetudine denegatur. Decreuerunt tamen nouam basilicam in eius honorem monasterio uicinam exstruere: ad quam utriusque sexus personis deuotis liber sit  accessus.



CAPUT u.

Sed quoniam forte poterat dubitari de tali eius inuentione et optata delatione, hoc omnipotens Deus ad cumulum sue bonitatis tali miraculo roborari uoluit. In uilla uidcellas, a monasterio tribus duntaxat millibus distante, femina quedam ibidem adhuc degens, nomine Aitrudis, a uicino suo admonita est, ut deposito lanificii opere, in occursum susceptionis beati uincentii martyris cum aliis properaret. Quod illa facere recusans, cum cachinno dixit esse potius corpus cuiusdam Mauri ethnici uel Hispani, quam martyris. Et extemplo omnium priuata membrorum officiis contrahitur; ac ueluti cadauer miserabiliter in terram consternata, se mox expiraturam terribili  uoce proclamat: rogatque suos, ut ad sancti templum deferatur. Ubi curru delata, per dies nouem, aspicientibus multis, eamdem percussionis debilitatem sustinens mansit: atque post alios nouem saluti reformata, ualens, ut nunc quoque ualet, exiuit.



CAPUT uI.

Enimuero frequentantibus locum plebibus, siue infirmis uariis languoribus oppressis sanitatum medelam  exquirentibus, a Cerdanie partibus quidam uenientes, haud longe a monasterio propriis rebus exspoliati, nudi ad sanctum gemebundi flentesque perueniunt. Sed mirum in modum gratia superne accidit equitatis, ut predatores aliorsum fugere tentantes, aduersa sibi protectione mirabiliter coacti, cum uniuersis que abstulerant, ad eumdem locum festinanter accederent. Et sese mutuo intuentes spoliatores ac spoliati, isti timere, hi uero multo amplius mirari ceperunt: uolentibusque populis in reos consurgere, supplices rogarunt, ne quid sibi mali ob Christi sanctique martyris amorem inferrent. Quo impetrato omnia restituerunt: et Deum sanctumque laudantes uincentium, ad propria singuli repedant: isti de inuentis, illi autem de uenia gratis  acquisita iocundi.



CAPUT uII.

Nec silentio pretereundum, quod pari admiratione dignum est. Quidam enim ex Camerensi pago, causa orationis, inclinato iam die adueniens, lanceam suam uni arborum, que sunt ante memorate basilice ingressum , innixam reliquit. Cumque ecclesiam sic exarmatus intrasset, et orationi deuote insisteret, fur quidam lancea eius rapta aufugit, domum suam non longe positam petens. Sed mente perturbatus, ad eiusdem uiri tugurium, cuius erat hasta, infra triginta ferme leugas, ieiunio, ac itinere per totam noctem fatigatus deuenit. Cumque sitiens paululum aque peteret, mulier  agnitam mariti hastam recepit, et furi reatum suum confitenti pepercit, non sine admiratione uirtutis sancti uincentii qui peregrini sui iniuriam eo modo reparari curauit.



CAPUT uIII.

Quandoquidem de noua sancti uincentii leuite et martyris fabricanda ecclesia mentionem fecimus, congruum est huic loco nouum referre miraculum. Ad hanc enim constructionem confluentibus pariter plus quam ducentis uiris cum muneribus, preter mulieres, paruulos, et infirmos, inter quos fuit quidam cecus rebusque pauper: qui ne in sancti seruitio uacuus appareret, lapidem non paruum sibi ex itinere a ductore dari poposcit, atque illum subito leuatum collo supposuit. Cumque a plebe stultitie  argueretur, ut qui rem impossibilem propter pondus attentaret, asseruit se nunquam ab incepto quieturum, donec munus assumpti lapidis ad noui templi S. uincentii structuram detulisset. Nec mora, inter hec uerba, depulsa cecitate uisum recepit.



CAPUT IX.

uir uenerabilis Helisagar Tolose ciuitatis episcopus, his auditis uirtutum signis, iure pastorali clerum populumque hortatus est, ut qui uellent ad sancti martyris orationem secum ire pararent. Qui dum decreto tempore pastor bonus ouium turmis circumseptus, a nono etiam milliario discalceatus, forma factus gregi, reuerenter aduenisset, quidam eorum digitos utriusque manus ab ipsa natiuitate ita contractos  et uole herentes habens, ut nunquam explicari seu extendi ualerent, post orationes et lacrymas coram sancto martyre fusas, sensit eos solutos, manante tamen uiuo cruore e locis, quibus prius inheserant. Quo uiso episcopus et uniuersi qui cum eo erant, in laudes diuinas prorumpunt, litanias, hymnos, et Te Deum laudamus, lacrymosa uoce psallentes: ipsasque manus sanguine litas iam gaudio magno deosculantes



CAPUT X.

Quidam argentum sibi ad aliquod opus necessarium in sinu absconderat. Quod inuerecunde mulier in latrocinandi arte perita extraxit. Sed manus eius ipsum argentum continens statim obriguit, ita ut eam nec aperire, nec ad se  reducere  ualeret. Ipsa uero ad sancti uincentii sacras reliquias confugiens, et ibidem cum fratribus aliisque fidelibus deuote orans, curata est, manuque relaxata furatum argentum restituit.



CAPUT XI.

Alius cecam habens filiam a natiuitate, eam medendi fretus fiducia, ad sancti uincentii diuulgata passim patrocinia adducere statuit, et ad monasterium usque ueniens, ubi comperit ipsum sacrum corpus, propter timorem paganorum Nortmannorum, ad remotiorem et tutiorem locum transportatum fuisse, crebrius ingemiscens dicebat: Miserere Christe, miserere, o beatissime uincenti: miserere mihi misero, miserere huic filie mee. His lacrymarum  uocibus, superna  ad miserandum excitata clementia, continuo obtinentibus magni agoniste precibus et fide parentis, lumen restituit puelle.



CAPUT XII.

Nortmannis autem  accedentibus, monachi sanctum reuehunt corpus: dignisque, eo in loco ubi prius fuerat, officiis uenerandum reponunt.



CAPUT XIII.

Rursus puella quedam a natiuitate ceca, indubitanter credens interuentu tanti martyris se posse lumen recipere, sororem rogauit, ut ad eum quantocius perduceretur. Que dum simul incederent, audierunt in terram procul remotam delatum fuisse.  Ad quam propter rigorem hiemis et aspera iuga montium non ualentes peruenire, ceca sororem suam hortata est, ut ex cera quam secum tulerant, candelas conficeret, easque saltem ad locum quo sanctum corpus in itinere ad modicum pausarat, deferret. Audierat enim locum miraculis celebrem: ita ut etiam animalia ratione carentia illum contingentes debilia redderentur. Quod cum fecissent, atque se illic ambe gementes prostrauissent, fusa prece, que lucis nescia uenerat mulier cepit dicere se clare queque aderant cuncta uidere.



CAPUT XIu.

In eodem Albiensi pago fuit quidam piscator nomine Ubidandus, qui cum uideret socios suos piscatum  pergentes, in prefato loco causa uenerationis morari, eos increpabat dicens: uellem arbores huius silue uniuersas adoraretis: qui omnium plateas uiarum indiscreta consideratione, oratorii religione sacratis. Quibus dictis, illico petulans os eius in aurem sursum conuertitur, atque ultra quam dici potest monstruosum efficitur. Tuncque penitens ad predictum locum cucurrit totoque extensus corpore se contumeliosum et blasphemum fuisse fatetur. Deinde ad ecclesiam, in qua sancti leuite et martyris corpus excolebatur, uelociter perrexit: eamque singulis horis diei uel noctis frequentauit, donec sanaretur.



CAPUT Xu.

 Hac itaque luce longe lateque diffusa, etiam a natiuitate adducti ceci illuminabantur, surdis ac mutis sensus officia reddebantur, claudi curabantur, energumeni fugatis demonibus mundabantur, et aliarum infirmitatum quacunque molestia aggrauati presentes absentesque sani efficiebantur. Unde paupercula quedam a multo tempore luminibus priuata, cum ad sanctum martyrem duceretur, in medio itinere a ductoribus tedio et labore fessis derelicta, rogauit quemdam astantium, ut saltem candelas  ante sancti martyris altare accensas offerret. Qui dum manu extensa eas accipere uult, ab ipsa muliere uidentur: recollectoque brachio iam non ductorem, nec earum latorem querit: sed hilaris et de die in diem clarius uidens, iter ceptum  etiam plerosque anteuertens, perficit: et tandem ad sepulcrum beati uincentii peruenit. Ubi candelis ardentibus, non per alium, sed per se oblatis, plenam oculorum aciem recepit.



CAPUT XuI.

Huic simile est miraculum in Rotenensi pago, qui uulgo Rodinigus appellatur, patratum. Quidam contractus genibus cum ad sanctum uincentium adduceretur, a suis ductoribus ignauis, pigris et inhumanis in medio itinere solus et plorans derelictus est. Sed quia Dominus de quacunque necessitatis angustia ad se clamantium preces misericorditer exaudire non cessat, extemplo miseratur miserum, ac celesti perfusum medicamine, iacentem debilem facit erectum:  adeo ut magnis passibus gradiens, suos desertores mox assequeretur. Illi autem tanto miraculo attoniti, seipsos accusare uehementerque redarguere ceperunt, quod celestis remedii beneficio dignum, ita pigri inclementesque deseruissent



CAPUT XuII.

Consuetudo  prefate congregationis fuit, ut femine omnes ab ingressu monasterii arcerentur. Idcirco eiusdem cenobii fratres prudenter prouiderant, ut corpus beati uincentii leuite et martyris in basilica Dei genitricis Marie poneretur, ad quam liber erat mulierum accessus. At uero successu temporis, conuentu huiusmodi per dies cessante, intulerunt illud in seniorem monasterii  ecclesiam, atque retro altare beati Benedicti  posuerunt. Post hec mulier ab annis plurimis ceca conata est usque ad locum quo sanctus iacebat ingredi: sed quidam obuians, hanc repulit, atque retrorsum mestam abire cegit. Que suspirans, ac ad celum oculos mentis erigens, sancti martyris sibi prouenire supplex orabat solatium. Sicque inter lacrymarum flumina cecitatem expulit.



CAPUT XuIII.

In quodam loco eidem cenobio adiacenti, qui Waldarii cella nuncupatur, hoc memorandum enituit uirtutis preconium. Secus etenim ipsum locum diffusis militum copiis, Monachi Hermengaudum Albie comitem adierunt: orantes ut ab hostium  inuasione equorumque depastione sata condimine sue protegeret. Nam in illis partibus perpauca exstant prata. Qui quatuor pallas ecclesie sancti uincentii a pauperibus mulierculis oblatas precepit assumi, et totidem baculis perticis alligari, atque in circuitu florentis agri affigi, quatenus eo signo a messis direptione hostes temperarent. Sed unus eorum tale signum despiciens, pallam unam cum baculo in terram excussit, et ab equo  uersis calcibus in fronte percussus, spiritum exhalauit. Quo audito et per hostes diffamato, timor uniuersos inuadit, euidensque Dei iudicium ac sancti martyris meritum ubique ualens predicatur a cunctis.



CAPUT XIX.


Huic facto propemodum simile est quod sequitur. Nam domno Alberico monacho cum fratre Helia in pagum Impuriensem profecto, atque in uilla sue obedientie, que Garriculas nuncupatur, commorante, superuenerunt hostes, qui pagum uillamque, nemini parcentes, depopulati sunt. Quinetiam equos ipsius Alberici abduxerunt, nec impetrare potuit ut saltem unus  redderetur. Sed ipsemet equus qui postulabatur, quasi uindex duplicis iniurie , raptorem calcibus in nudo capite percussum, morti tradidit. Quo facto iniquitatis socii perterriti, non solum equos, uerum etiam quicquid in eadem uilla rapuerant, relinquentes aufugerunt.



CAPUT XX.


Sequens exemplum de muto et surdo curato finem imponet. Georgius quidam uir illuster seruum mutum et surdum habuit: qui cum ad sepulcrum sancti uincentii leuite et martyris duceretur, nec amplius a monasterio quam duodecim ferme millibus distaret, cepit loqui, loquentesque absque impedimento audire. Tunc comites rogauit, ut eum cito ad locum, ob referendas sancto martyri grates perducerent. Quod et fecerunt ad gloriam et laudem Dei et Domini nostri Iesu Christi, qui sanctos suos mirabili potentia ubique triumphare facit: cuius honor et imperium sine fine permanet in secula seculorum. Amen.



EPISTOLA EIUSDEM AIMOINI AD DOMNUM THEOTGERUM, Eiusdem congregationis monachum.


 Leuitarum precipuo domno THEOTGERO, iuxta consonam sui nominis etymologiam Deum gerenti, Aimoinus comminister salutem dicit.

Laudabili caritati uestre, mi dulcissime Theotgere, frequenti studio circa mei curam satagenti, in omnibus parere deuotus existens, inclino me tuus camelus sponte, ad iniunctum mihi abs te onus ferendum. Rem siquidem nouam et pro sui breuitate  mirandam, prosaico opere expleto, me uestra dilectio de aduentu beati leuite et martyris Christi uincentii facere cogit geminos rursus libellos: quos singulos tricenis modo uersibus claudam, per denos etiam positis in unoquoque capitulis. Unde consultius eligo ueluti recens scriptor uideri, quam me uestro amori, mihi melle dulciori, quauis occasione ullo modo absentari.


Explicit Epistola.



INCIPIT LIBER PRIMUS, Habens uersus XXX.



CAP. I. Quod Audaldus Hispaniam aggrediens, ualentiam usque peruenerit.

Bis quadringentis, decies quinisque uolutis,
Quattuor inque super ciclis a presule Christo
 uirgineo semperque sacro de germine nato,
Audaldus fuerat tali de nomine notus
In Castro monachus communi lege probatus:
Atque sacer sancti gestans Aaronis honorem.
Hic uno comite assumpto perpessus amara
Plura; sed in dulces conuertens cuncta sapores,
Institit audacter quandoque ualentia ciuem.
Quo se susciperet peregrino functus agone.


CAP. II. Quod Zacarie Mauro suum detexit secretum; et quomodo Sancti reperit sepulcrum.

Quod faceret Mauri Zacarie culminis hospes,
Denudat secreta sui iam pectoris olli:
Esset quodque Dei leuite martyris atque
uincentii Hispanias solo delapsus amore:
 Hinc precibus blandis animum mentemque relambens,
Mercator Maurum cupidi nummis argenti.
Denique surgentes monumenti septa requirunt,
 Que manifesta nitent titulo hoc: uincentius istic
Martyrii leuita iacet fundatus honore.
Nomina namque genus signabant scripta parentum.


CAP. III. Quomodo sub nocte ad monumentum pariter regressi, sanctum leuauerint corpus.

His igitur causis signorum nocte reuisis,
uiribus admissis fodiunt, tumbamque recludunt.
Educuntque sacrum corpus famulante lucerna,
Indice celesti facti dulcedine ueri.
Que super excrescens aromata cuncta subibat.
Cumque ligaturis expletis his opus esset,
Utitur Audaldus suta sindone cuculla.
Inde domum leti redeunt lucentibus astris,
Audaldo exspectante diem patriam repetendi,
Quod hilaris fecit nactus post tempus amicum.



Explicit liber primus



INCIPIT LIBER SECUNDUS, Totidem continens uersus.



CAP. I. Quod sanctum corpus ad Castrum perueniens, honorifice sit susceptum.

Cesar in Augusta Senioris fraude relicta,
Omissis necnon aliis, ob dicere longum,
Ad Castrum, bellam patris cellam Benedicti,
Perueniat Christi martyr leuitaque sanctus.
Cuius in aduentu fuerint que gaudia, nullus
Ora gerens centum poterit depromere uerbis.
A monachis pulchra serie susceptio qualis
Exstiterit, solus qui testis nouit iehsu:
Aptis aurifluis ornatibus undique fusis,
Gemmiuomo ad celos usque irradiante uirore.


CAP. II. Quod mulier de eo primum dubitans contracta fuerit, ac deinde credens sanari meruerit.

Tunc risisse fuit mulier, cui talia fastus,
Et sancti corpus leuite credere nolens:
Esse magis Maurum contendens forte putentem.
Protinus in terram membris prostrata caducis
Contrahitur, uite sublata spe fugientis.
Sed sancto deducta, fide nascente, medetur:
Et pedibus, plaustro ueniens, curata recessit.
Primitus hoc signo tanta uirtute patrato,
Post quoque que numerus nescit, sunt plura secuta,
Prosaico necnon partim sermone notata.


CAP. III. Ubi sanctum corpus exceptum positum fuerit: et qualiter deinde retro altare sancti Benedicti locatum sit.

Namque monasterii ante fores genitricis in aula,
Ista sub immenso gerebantur munere Christi:
Dum fieret sanctum templum proprio sub honore;
Quo placidus demum migraret iure sepultum,
 Masculus atque simul ueniens quod femina adiret,
Interea placuit defluxa temporis urna
Inde leuare sacrum corpus, digneque locari
Post altare pii Patris sancti Benedicti:
Quo meriti pleno cultu ueneratur honoris,
Assiduis signis uirtutum rite coruscans.

 Prestante Rege regum, et Domino dominantium Iesu Christo, bono et benigno Saluatore mundi: qui cum Deo Patre, et Spiritu sancto uiuit et regnat Deus per infinita secula seculorum. Amen.





DE TRANSLATIONE SS. MARTYRUM GEORGII, MONACHI, AURELII ET NATHALIAE Ex urbe Corduba Parisios,

uide inter Opera S. Eulogii, Patrologie tom. CXu, col. 939





DE MIRACULIS SANCTI GERMANI LIBRI DUO, Auctore eodem AIMOINO monacho.




INCIPIT EPISTOLA AIMOINI MONACHI.


 Studiosis in Christo piisque lectoribus salus et pax perennis ab Iesu omnium dominatore dominantium.

Quoniam non saturatur oculus uisu, nec auris auditu, siquidem pertransibunt plurimi, et multiplex erit scientia; hunc libellum miraculorum domni nostri Germani, elucentibus promicantem insignibus, per aliquorum manus minime dubito reuoluendum. Hec priscorum temporibus Danorum, Ragenarii scilicet eiusque sociorum, meritis ipsius sancti pontificis superno fauore mundo concessa, ad aures usque serenissimi regis Caroli digna passim relatione peruulgata fluxerunt. Quibus ille gauisus, ueluti eorum pretiositate se regnante munificentior redderetur orbis, mandauit ea solerti diligentia notari, atque ecclesiastico iure catholicis paginis aggregari. Tunc  namque memorati sancti Presulis Cenobio preerat domnus et abbas uir uenerabilis Ebroinus [a 1Kb] , Pictauensis ecclesie sedis episcopus. Hic regali censura iniunctum sibi negotium quomodo perficeretur incumbens, duobus hoc delegauit agendum eiusdem  nostre congregationis fratribus, maturitate pariter ac scientia prouectis: qui pro sui quisque sensus ubertate seorsum scribentes, ediderunt exinde singuli singula opuscula. Quod utrumque a prefato domno antistite Ebroino aliisque recitantibus approbati placuit [f. non placuit], sed alterum alteri utcunque preferri. Idcirco mansit amborum inusitatus labor usque ad tempus domni Gozlini [b 1Kb] eiusdem loci precipui Patris. Quod cum sibi iam aliquorum quidem post tempus annorum ita compertum fuisset, precipit mihi non ut sapientiori, sed ut manuali potius fratri, quatenus unum e duobus coadunarem corpusculum. Tantum ut si qua prorsus inuenirem superflua, reciderem: queue minus compta, florentioris styli uenustate, nichil extra ueritatem faciens, polirem.  Quod ego fateor non uiribus, nisi celitus datis, aut ingenio tumens arripui; sed magis obedientia tanto primati debita fidens suscepi: merebarque mihi noxam criminis, si iubentis domini iussa prosequi negligerem.



INCIPIT PROLOGUS AIMOINI MONACHI.


 Sicut laude dignos credimus eos, qui gesta uel miracula sanctorum, que diuina uirtus per eos operari dignatur, ad edificationem fidelium scribere satagunt: ita absque dubio scimus culpari illos, qui  pre desidia ac torpore mentis ea litteris tradere ad profectum negligunt futurorum. Iam ueluti a somno quotidie ad amorem Dei studiumque bene uiuendi excitantur plurimi, legentes in libris facta sanctorum Patrum, eorumque ac si presentia sacra cernentes  miracula. Proinde unusquisque talenti donum habens timeat, ne forte audiat quod ille malus seruus, qui acceptam pecuniam ac male humo defossam, ad Dominum sine usure lucris reportare non formidauit.  Hoc non solum sponte agendum, uerum etiam et cum iniungitur, summopere iniungentis est imperio parendum. Plura quidem ac stupenda dignaque relatu omnipotens Deus per eumdem beatum Antistitem preteritis nostrisque dignatus est patrare temporibus,  que ob inertiam silentio sunt pressa, atque per incuriam scriptorum omissa. Tunc uero ea que nouiter cunctarum rerum Conditori gratia eiusdem sanctissimi uiri placuit operari, auxiliante Domino et ipsius sancti iuuantibus meritis, iubente domno rege Ebroino antistiti eiusque monasterii rectori,  licet incompto atque inerudito, ueraci tamen ac fideli sermone leti conamur perstringere, et ut ueraciter sunt gesta, atque etiam in populo Nortmannorum iam uulgata tam presentibus quam futuris legenda relinquere.



INCIPIT LIBER PRIMUS.



CAPUT PRIMUM.

Anno incarnationis Domini Iesu Christi octingentesimo quadragesimo sexto, regis autem precellentissimi Caroli sexto, cum regnum Francorum post obitum domni Ludouici imperatoris uarias diuisum esset in partes, et peccata populi crescerent, sanguisque sanguinem tangeret; Deo permittente, flagitiis quidem exigentibus actum est nostris, ut extere nationes e propriis egrederentur sedibus, uidelicet  gens Danorum, qui uulgo Nortmanni, id est Septentrionales homines appellantur: et superbo tumentique corde cum ualido nauium apparatu Christianorum fines intrarent, qui huc illucque furentes, atque cum magna superbia cuncta gyrantes, ceperunt uastando per diuersas insulas maris, donec nemine sibi resistente fluuium Sequane ingressi, Rotomaco [Rouen] sorte incredibili applicarent. Cumque in eadem ciuitate aliquantisper demorantes, regionis principes  ad bellandum pigros timidosque aduerterent; exeuntes a nauibus, longe lateque diffusi, ceperunt utriusque sexus multitudinem trucidare, captiuare, uillas, monasteria, ecclesiasque depopulando cremare, totamque sue libidinis  immensitatem cum omni crudelitate in populum Dei debacchando exercere: quousque ad locum, qui uocatur Caroli-uenna [a 2Kb] , uentis uelisque sue malignitati iusto Dei iudicio secundantibus, ultra spem securi nauigando uenirent. Tunc gloriosus princeps rex Carolus, quia propter subitaneum eorum ascensum ex toto non poterat, conuocata aliqua sui exercitus parte, uenit primum [b 1Kb] ad monasterium Macarii Dionysii, ut eius orationibus fultus, securius contra Dei suosque pergeret inimicos. Deinde ut erat, uti adolescens, animo armisque strenuus, ad supra dictum locum pugnaturus accessit; paratus non solum dimicare, sed etiam pro fide, proque defensione sancte Dei Ecclesie laudabiliter mori. Cuius  aduersarii cognoscentes aduentum, deuerterunt ad alteram predicti fluminis ripam, ubi quedam parua tantum pars populi erat: quibus confestim in fugam uersis, in insula quadam eiusdem fluuii ad opprobrium Christianorum plus minus undecim captiuos sudibus suspenderunt, multosque alios per domos et arbores confixerunt, atque nonnullos per uillas camposque miserabili insecutione trucidantes peremerunt: ipsoque sacratissimo Paschali festiuitatis sabbato  Parisiis peruenientes, uacuam penitus ipsam urbem quondam populosam, et omnia in circuitu illius monasteria a suis habitatoribus deserta repererunt. Timor siquidem et metus uniuersos inuaserat, utputa merito iniquitatis diuino enudatos auxilio atque ideo mundane defensionis destitutos solatio. Quis, rogo, non doleret, antequam bellum committeretur, fugatum exercitum; antequam iaceretur sagitta, confossum; ante scuti collisionem, ignominiose subactum? Uniuersorum namque ordo penitus in Ecclesia confusus atque a bonitatis studio permutatus, hoc ipsa priuatione boni usque ad exitii fomitem digna satis ultione promeruerat. At pius Pater iustus, delinquentium semper corrector, correctorumque clemens susceptor, non hoc intulit ut  nos ob innumera delictorum nostrorum pondera crudelis damnaret, sed ut per immensam sue largitatis benignitatem afflictos emendaret. Tunc, proh dolor! sacratissimum beati Germani corpus de suo effossum sepulcro, in possessionem quamdam eiusdem Ecclesie, que Cumbis [c 1Kb] dicitur, delatum est. Sed que facundia quiue sermo exponere potest, qualis dum hec agerentur, quantusque in eadem Ecclesia exstitit luctus? Senes itaque ac iuuenes, pueri flebant et infantes, utpote nemo sese a lacrymis temperare ualens. Similiter et aliorum corpora sanctorum in eodem pago degentium extumulata, atque per diuersa sunt loca deportata, exceptis duntaxat membris Macarii Dionysii sociorumque eius martyrum: que licet a  suis fuerint abstracta sepulcris, propter tamen regis presentiam, non sunt tunc ad alia loca [a 1Kb] transire compulsa. Statuerat quippe rex populo uidelicet a se labente, ut uel iam dicti sancti martyris monasterium defenderet, eo quod diue memorie genitor illius eum, cum esset paruulus, eidem sancto speciali traditione commendasset.



CAPUT II.

Hoc interea iuxta narrationis ordinem inseratur, quod dum sanctum eius moueretur corpus, cunctipotens Dominus dignatus est ostendere. Nam dum in effossione ipsius, et quomodo portari deberetur unanimes intenti essemus, cereis pro reuerentia accensis, casu accidit ut unus, quem puer incaute  tenebat, e manibus ipsius labens rueret, totoque priuatus exstingueretur lumine: quem cum a solo idem puer cum omni uelocitate leuasset, lumen amissum ab altero mutuare cupiens, meritis tanti patroni actum est, ut statim in manibus eius cereus illuminaretur exstinctus. Quod quidem mirum, nec ab re tamen ducimus, si ibidem ignis diuinus resplenduit, ubi, quamuis lugubre, filius uenerabatur lucis. Unde qui aderant uniuersi gratias Deo referentes atque preclara pontificis merita collaudantes, ceperunt magis magisque in psalmodiis Deique laudibus esse deuoti, quousque opus, licet triste, consummaretur honeste.



CAPUT III.

Num uisio illa que aliquibus ipsius monasterii fratribus  eadem nocte, qua beatissimum eius corpus effossum est, antequam aurora subsequentis appareret diei, ostensa est, ut non dicatur omitti debet? Cum ergo ad fluuium Sequane sua queque ad naues ferentes, prima ipsius noctis uigilia quidam perrexissent fratres, indeque ad monasterium iam remearent, apparuit eis secumque etiam comitantibus famulis tam immensus claritatis splendor super eam ecclesie partem, qua eiusdem sanctissimi uiri corpus positum erat, ut claritati equaretur diei, eademque ecclesia ueluti igne supposito uideretur cremari. Qui cum intra se nimium mirarentur, et eorum corda huiuscemodi consideratione stupefacta hererent, uisio paulatim deficiens disparuit. Peruenientesque ad monasterium sciscitati sunt, si aliquis  Fratrum ea hora cum lumine super ipsam fuisset ecclesiam. Nemine tamen qui fuerit reperto, cognouerunt uisionem angelicam diuina uirtute meritis sancti patratam, qui sua migratura ossa piosque cineres talis sibi claritatis concessa gratia inuisere curauisset.



CAPUT Iu.

Illud quoque insigne miraculum, quod ante biennium quo hec acciderunt, cuidam monacho ipsius monasterii etate moribusque grandeuo ostensum  est, minime oportet silere: cuius exempla actusque eximii si sequantur, plurimum prodesse poterunt ad salutem. uidit isdem quadam nocte positus in sopore, beatum Germanum quasi suo egredientem de sepulcro, expeditum atque ad iter agendum preparatum. Qui ueluti sciens eumdem esse beatissimum Dei famulum, interrogauit humili uoce, quo tali processu abire disposuerit. At ille migraturum se ex eodem loco respondit. Quem rursus animo quidem timenti interrogans ait: Domine, et si tunc abieris, nos tantilli tui seruuli quid postea faciemus? Cui quasi tristi uultu et cum magno merore, ut eidem fratri uidebatur, ait: Et uos ex isto migrabitis loco, attamen uere cognoscetis quoniam et ego reuertar, uosque miseratione diuina simul cum  tempore disposito remeabitis. Quam uisionem uerissimam fuisse, ea que consequenti fine sunt completa declararunt.



CAPUT u.

Nec illud quod cuidam in eadem ecclesia reuelante Christo patefactum est, et silentio preterire debemus: quoniam dum predicamus talia, excitantur audientium corda ad melliflua sanctorum deposcenda suffragia. Quidam uero religiosus eiusdem monasterii frater, cum alii completorio peracto festinarent ad requiem, quo fessa post diei laborem corpora lectulis reclinarent, sese ille ante sepulcrum beati Germani peculiaris orationis causa proiecit. Cumque diu celorum ac totius mundi Dominum pro suis exorans delictis, opem beati Germani ceterorumque sanctorum  intento corde fidelibus cunctis deposceret , ante quindecim fere dies aduentus illorum hec mirabilis sibi ostensa est uisio. Nam ab oratione qui iacuerat surgens, apertis uidit oculis, ut olim totum mundum Pater Benedictus, sepulcrum beatissimi Germani ueluti patefactum, ipsumque sanctissimum corpus indisruptis uestibus indutum, atque ministerio ut fuerat diuino in ipso sarcophago ordinate compositum, quemadmodum ipse post paululum omnesque qui simul adfuimus, dolendum inspeximus. Sic Dominus suo dilecto sanctusque Germanus ostendere uoluit, quod in breui peccatis facientibus nostris erat implendum. Nec  uisio prius quam uisionis sequentia omnibus panditur.



CAPUT uI.

In memorato denique Caroli-uenne loco ipsi Nortmannorum populi se uictores seque superiores esse conspicientes, dum adhuc morarentur, exeuntes a nauibus Cellam nostram, que contra uel secus eumdem locum posita est, cursu propero festinantes intrauerunt. Unde miraculum quod illic tunc factum comperimus, optimum si narretur putamus. Namque in eadem Cella [b 1Kb] ecclesiis apostoli Petri almique  Germani ignem terque quaterque supponere nitentes cum defecissent, eas incendere amborum meritis non ualentes, claustra eiusdem Celle tandem egressi, horreum quod ibi erat iuxta positum cremauerunt: ex quo tantus flammarum globus eris alta petens ascendit, qui quasdam arbores ultra etiam iam dictam Cellam uirentes incenderet, ipsas uero ecclesias intactas integras ut erant relinqueret. Cum insuper uentus australis ualidissime flaret, totumque fere incendium eamdem in partem proiiceret, illico septentrionalis e regione spirans intumuit: atque in alterius partis latus australem mira conuersione reflectens, omnem uim pariter retorsit. Ita mirabilis Deus, qui famulos suos secum fulgentes in celis semper mira communi pietatis gratia operatur in  terris.



CAPUT uII.

Cum igitur sabbato paschali diffusa nauium classis Parisius, ut supra relatum est, peruenisset, in crastinum cum suos iam sol lucifluos emitteret radios propria totum illustrans lampade mundum, e nauibus prorumpentes, ipsam ciuitatem, ut premisimus, uicinaque suburbana absque habitatoribus repererunt: ingressique monasterium beatissimi Germani, Dei fanum residuumque ecclesie, quod securitatis damno remanserat apparatum, contaminare, pollutisque manibus ceperunt destruere. Sed quia Domino miserante nec ibi uirtus defuit eiusdem sanctissimi Patris, minime debent  reticeri, que tunc illic totius mundi Creator ad laudem sui nominis gratia ipsius pontificis ostendere dignatus est miracula. Que quia nemo nostrum interfuit, penitus ignorabamus: postea tamen a fidelibus missis Ludouici Beiuuariorum regis, Kobbone uidelicet aliisque quos ad principem Nortmannorum Horich nomine legationis causa direxerat, ea cognouimus: qui nobis illa fideliter narrauerunt, quemadmodum ipsi  coram Horich presentes ex parte uiderunt, atque ex parte ab ipsis qui tunc in ipsa ecclesia, quando hec gesta sunt, simul aderant Christianis audierunt. Nam cum trabes ecclesie miserrimus ille populus, quia erant abiegne, et idcirco habiles nauigio, incidere tentauissent; tres ex maligno eorum numero ante altaris  crepidinem beati Stephani, inualidi totius uirtutis robore ruentes ceciderunt, atque confracti incredulas Deoque odibiles animas aliis timore perculsis exhalantes, perpetuas descenderunt ad umbras, ubi edax uermis eorum non morietur, et nimius eorum ignis non exstinguetur.



CAPUT uIII.

Cumque illud Dei templum a trabibus ita cessatum totumque simul depopularentur monasterium, accidit ut unus eorum etiam apud eos nefandissimus ad confessionem domni Germani strictum gladium polluta gestans manu  deueniret, columnamque marmoream, que ibidem  orantibus ad dexteram sita erat, tredecies totiusque corporis adnisu ueluti capulans hostem percuteret. Cui continuo ita manus dextere, qua columnam ipsam inciderat, uirilitas euanuit, ut post illum diem  usque ad infelicem eius ex hac uita discessum semper immobilis aridaque et ut fuerat extensa permaneret: manubrium uero ferri ita manu compaginatum inheserat, ut nunquam ab ea aliquo ingenio uel arte nisi cum cutis parte auelli potuerit. Qui tamdiu nimia uexatione compatientis corporis cruciatus est, donec miserrimam finiret uitam, plenus indignationis et ire, manibus demoniorum deuectus ad tartareas sedes cocyti fetidumque lacum auerni.



CAPUT IX.


Opere pretium fore credimus, si et illud magnum narretur miraculum. Igitur dum ipsum sanctissimum oratorium a crudelissima impie uiolaretur turba, tanta subito nebule est densitate repletum, eiusdemque obsceni uiolatores ita diuini iudicii cecitate perculsi, quatenus illud metu ac tremore nimio pauefacti linquere cupientes, uix ostia uel fores per quas intrauerant inuenire ualerent. Sicque in oberrando diutius fatigati, tandem erumpentes quantocius effugerunt, tali ab illo die tantoque peruasi terrore, quo non ausi ulterius essent quacunque feditate ipsam contaminare ecclesiam. Insuper et ita dysenterie morbo exinde  sunt  afflicti, ut dum quotidie morerentur, nullus ex tanta multitudine se putaret euadere.



CAPUT X.

Interea simulato languore, legationis causa dirigunt ad precellentissimum regem Carolum, ut eos cum pace fideles suscipiens, ad propriam dato regni tributo redire permitteret patriam. His ita placitis, rege quidem nolente, principibus tamen quibusdam  muneribus lesis, Ragenarius dux eorum, cunctique principes ad regem, qui tunc in monastertio Macarii Dionysii residebat, adducuntur: per deos, perque ea quibus maxime se protegi ac saluari putabant testantes numina uel arma, quatenus nequaquam ulterius uel fines sui regni nisi  fortasse auxiliatores intrarent aut contingerent. Qui ita dimissi atque pro sui euasione quam minime sperauerant gauisi, pariter quo uenerant accepta auri argentique imposita summa leti redierunt: sed reuertentes, morbo quo in predicta ecclesia perculsi fuerant quotidie deficientes cruciabantur, cruciatique nequissimas miserabiliter animas exspirabant, nemine quos secum habebant Christianorum huiusmodi plagam sentiente. In quibus omnibus Dei est consideranda potentia, eiusque pietas amplectenda, qui tam misericorditer saluat innocuos, tamque terribiliter sanctos suos mirificando punit profanos.



CAPUT XI.

Quid in eadem ecclesia, postquam maior pars  fratrum ab exsulatu reuersa fuit, gestum est, silentio premere non debemus. Necdum enim sacratissima beati uiri ossa ad proprium fuerant reportata sepulcrum. Una namque noctium, custodibus eiusdem ecclesie dormientibus, antequam fratres ad referendas Deo laudes more solito excitarentur, auditur ab eisdem coram altari sancti Stephani strepitus demoniorum ingens, ueluti hominum multitudo ad aliquid putaretur discurrens. Qui confestim surgentes, et cum lumine totam ecclesiam circumeuntes cum neminem reperissent, intellexerunt fraudem fallaciamque demonum fuisse; qui nimirum dolebant se expelli a sanctis sedibus templi, in quod, dum a perfidis permissum fuerat pollui, haud dubium quin aliquantulum iuxta illud: Et pilosi saltabunt  ibi , intrandi licitum habuerint. Postquam autem sacri eius cineres relati atque suo loco Christo fauente sunt restituti, nichil tale in eadem basilica ipsius sanctitate promerente auditum est.



CAPUT XII.

Siquidem Ragenarius dux auctorque totius memorati mali, ante profanum Horich Nortmannorum principem cum ingenti superbia ueniens, ostendit ei quod secum hinc asportauerat aurum argentumque multum: dixitque quod opinatissimam Parisius ciuitatem captam haberet; quodque mansionem Germani senis, que in eadem terra decentissima haberetur, intrasset; insuper et quod omne Caroli regnum sibi ratione tributi subiugatum haberet. Horich autem  dum talia non crederet, iussit iam dictus Ragenarius partem incise trabis monasterii domni Germani, seramque porte Parisiace urbis ante eum in testimonium adduci. Preterea retulit ei quam bonam quamque fertilem uti omnibus repletam copiis inuenisse terram: populum uero eam incolentem, ad dimicandum pauidum ac trementem: referebatque dicens quod maiorem ibi mortui quam uiuentes haberent uirtutem, nullumque inuenerit sibi resistentem, preter Germanum senem mortuum. Hec cum diceret, tremens illico ac pauens corruit in terram, atque terrifica cepit uoce clamare, Germanum coram assistere, eumque se baculo quem manu gestabat grauiter flagellare. Quod uidentes Horich scilicet uniuersique sibi assistentes, ipseque Kobbo  Luduwici regis illuc directus legatus, ex hoc quod acciderat stupore nimio permoti admirati sunt. Isdem uero Ragenarius sic humiliatus ac repente contritus, aliorum manibus cito sublatus recessit. Qui maximis per triduum tormentis ignominiose afflictus, precepit tandem unam auream sue similitudinis statuam fieri, atque per eumdem Kobbonem Germano seni deferri, spondens se, si euaderet, Christianum deinceps futurum, Deumque Christianorum indubitanter crediturum; sed quia non erat ex ouibus Christi, idcirco quod petebat obtinere non meruit. Ita prorsus inflatus, quemadmodum nobis idem Kobbo manifestum fecit, ac totus turgidus exstitit, ut nec auditus, nec uisus, nec odoratus, uel  gustus in eius corpore discerni potuerit. Sicque diffusis ad postremum uisceribus medius crepuit, uitamque miserrimus mane finiuit. Statua uero sacris oblationibus indigna, a quibus delegata fuerat retenta, ueluti immundissima a mundissimo cordium inspectore refutata remansit.



CAPUT XIII.

Sed adhuc qualiter qui residui fuerant ex hac defecerint uita, prosequendo narremus. Ab eo sane die, quo monasterium almi presulis Germani ingressi sunt, donec penaliter cuncti interirent, ita, ut diximus, turgenti sunt  uiscerum inflatione perculsi; quatenus omnis eorum cetus etiam in patria quotidie moriens periret, preter quos Horich  postea iussit occidi. Timens etenim ipse eiusque optimates et populus pariter uniuersus huiuscemodi morte pessima damnari, precepit omnes qui residui erant, exceptis paucis fuga lapsis, quos nec mortis credimus euasisse exitium, decollari: eorumque capita ueluti satisfaciens morbo, Christiano qui captiuus illic erat populo tradi. Nam ita clades ingrassata Deo permittente seuiebat in plures, ut pene quicunque morbidum tangeret, exemplo eodem adtactus morbo et ipse deficeret. Insuper iussit cunctos captiuos qui Christianitatis uocabulo censerentur, in regno suo perquiri, eosque cum libertate et honore absque alicuius contradictione in suam patriam reuerti. Qui etiam hec et alia ultra quam sint inserta dicebant. Nos tamen ea que a uidentibus  percepimus, solummodo ponere disposuimus; magnum satis habentes, quod uictoriam quam populi multitudo, communi obstante crimine, ex inimicis habere non potuit, beatus Germanus inclytus meritis, gloriosus miraculis, apud Deum tali donatus triumpho obtinere promeruit.



CAPUT XIu.

Quia uero duce Christo hucusque signorum dulcedinem sequentes processimus, nunc ordinem quo ipsius beatissimi corpus relatum sit dicere aggrediamur, his premissis que in uilla Cumbis accedentibus infirmis, eius patrociniis donata cognouimus: que quo magis narrantur, eo amplius iuuat a pie narrationis tramite non discedere. Igitur cum quidam  puer Dagenus nomine, ex familia eiusdem monasterii, surdus et mutus, omniumque membrorum officio destitutus, ad prefatam uillam auxilio parentum deportatus fuisset, ita est subito meritis ipsius gloriosi pontificis pristine redditus sanitati, ut et loqueretur pariter et audiret: et qui paralyticus manibus deuectus uenerat alienis, ouans ac letabundus tribus in se miris ostensis, propriis iam cepit ire uestigiis. Namque a terra post paululum incolumis surgens, cum magna cordis alacritate illis qui aderant aiebat: Ecce, ecce adest beatus Germanus, per quem me totum Deo gratias agnosco curatum.



CAPUT Xu.

Nec illud omitti debet, quod Christus ad laudem et  gloriam famuli sui largiri dignatus est, quod etiam audientibus proficere credimus. Fuerunt itaque in eadem uilla due puelle, longo tempore sic febribus ualde uexate, ut uix iam pedibus incedere ualerent, quibus nec ulla medicine ars eatenus potuerit subuenire. Que cum fiducia magna ad eamdem ecclesiam in qua sanctissima eius membra posita erant pergentes, petierunt a custodibus ut saltem sub tanti pontificis uenerabile corpus eis transitus preberetur. At illi fidem illarum plenam considerantes, promiserunt eas sicut humili petebant prece transire. Nec fides premium distulit. Ita sane ipsius sancti corporis transito feretro ab eadem infirmitate mox curate sunt, ut nullam exinde molestiam per idem tempus ulterius paterentur. Ergo mirabilis Deus in  sanctis suis, qui non solum eos in presenti gratiarum donis mirificat, uerum et post mortem tantis beneficiorum muneribus eorum meritis largientibus prestitis miraculorum glorificat signis.



CAPUT XuI.

Post hec uero cum eius sacratissimum corpus a supradicta uilla Cumbis ad monasterium reportaretur; quod tunc in uia actum est manifestare placet in populis. Tanti denique presulis beatissima membra monachis cum laudibus et hymnis ad proprium referentibus locum, contigit ut cereus qui preferebatur ardens, ualidissimo flante uento, etiam in laterna in qua positus erat, exstingueretur. Dumque cum equo ad uillam quis propter ignem qui rursus  debuisset accendi ire uoluisset, celitus effulsit, ut omnibus qui aderant, tanquam exstinctus non fuisset, in eadem laterna rutilans appareret. Unde ad huius rei testimonium in eodem loco a fidelibus crux lignea [a 1Kb] ponitur: ut quod ibi tunc gestum est, quodque priusquam ad monasterium perueniretur geminatum miraculum, a transeuntibus futurisque non ignoretur generationibus.



CAPUT XuII.

uentum est autem non paucis sanatis infirmis cum magnificentia et honoris obsequio ad Theodasium [b 1Kb] eiusdem sancti uillam: unde sequenti die comitantibus rursum uirtutum prodigiis gratanter egressi, uenerunt psallentes rectoque itinere gradientes usque ad fluuium qui uulgo dicitur Biber [c 1Kb] .  Quo transmisso uenerabilis presul et abbas ipsius monasterii domnus Ebroinus obuiam uenit, multique utriusque sexus, diuersi gradus et ordinis cum crucibus et cereis, reliquoque sanctissimo apparatu cum eo: plebs quoque ciuitatis uillarumque circumquaque non modica, cum omni alacritate ac deuotione cordis uniuersi currentes. Nam clerici magna cum uoce Deum laudantes, singultu interdum quatiente psallebant: populi autem nunc pre immenso gaudio lacrymas fundentes, nunc uero pre cordis  iubilo exsultantes, innumeras Deo gratias referebant. Nec uberior mestitie fletus in transmigratione, quam letitie exstitit in reuersione. Prefatus itaque antistes, aliique ad hoc delecti sacerdotes nobilesque uiri, sacratissimum eius corpus propriis humeris uicissim gestantes, reliquis omnibus ante et post feretrum cum laudibus et hymnis tripudiantibus baiulantiumque uestes attingere festinantibus, ad propriam deportauerunt ecclesiam. Cumque ad primam monasterii portam peruenissent, ceperunt hymnum Te Deum laudamus, te Dominum confitemur, celo resonante ante ipsum decantare, ponentes eum super altare sancti Stephani in eadem ecclesia principali. Ubi tandiu mansit, donec translationis eius festus dies, que octauo Kalendas Augustas celebratur,  adueniret. Tunc accedens memoratus abbas domnus Ebroinus episcopus, tulit illum, et collocauit in suo sarcophago cum metu et nimia diligentia, benedicentibus uniuersis qui aderant ac laudantibus Deum.



CAPUT XuIII.

Denique postquam eius sacratissimum corpus in suo est collocatum sepulcro, illam uisionem silendo preterire non debemus, que cuidam fratri nostro in eodem cenobio quadam nocte reuelata est. uidebantur enim illi in sopore posito omnes fratres ipsius monasterii stantes in choro uestibus induti solemnibus, loquentes ad inuicem quasi de his que acciderant malis: respicientesque contra orientalem eiusdem ecclesie partem, uiderunt beatissimum  Germanum ueluti in habitu militari ante altare sancti Stephani galeatum atque mirifice loricatum stantem, et uti ex campo certaminis armigeratum fessumque uenientem: aspiciensque cunctos, interrogauit usitato gentis nomine, ubi essent uel quo abiissent Nortmanni ipsius templi uiolatores, patrie dissipatores, qui sua aliorumque sanctorum membra effodi compulissent. Cui humili satis  responso dixerunt, quia recessissent. Tunc uenerabilis Pater, Bene, inquit, et Deo gratias respondit. Deinde in sedili quod ante memoratum altare paratum erat, ut eidem uidetur fratri, residens, uocauit eos, iussitque ut sese ad deponendum ea que portabat arma militaria iuuarent. Interea quod aspiciebatur defecit. Nos uero tali habitu talique uisione prefiguratum animaduertimus,  quod iam ueraciter factum esse cognoscimus, ultionem dumtaxat a sancto uiro ex inimicis celitus reportatam: cuius interrogatio eorum perditionis declaratio fuit. In armorum quoque deponendorum adiuuatione colligimus, quod eum, immo nosmetipsos bene iuuando adiuuare debeamus, ne talia nobis aut illi pro nobis ultra proueniant.



CAPUT XIX.

Nunc igitur paulisper considerare libet, quam metuenda  tuenda sint omnipotentis Dei iudicia; quanta sit longanimitas atque iustitia piissimi Creatoris nostri, uere terribilis in consiliis suis, patiens et equissimus in uniuersis operibus suis: qui si iratus seruis suis negligentibus fuerit, cito illis penitentibus placatus reconciliabitur, atque uisibilibus siue inuisibilibus prostratis hostibus, pacem contritis corde cum uictoria dabit. Sic de populo Isrelitico sepe legimus; sic nostris temporibus frequenter audiuimus; sicque in nobis ipsis eius pietatis gratia experti sumus. Ipse est enim Deus repellens et destruens, irascens et miserans, commotorumque contritiones sanans. Attendendum etiam beatissimus Germanus quantum sit glorificandus, quantumque uenerandus, qui sic misericorditer iuuat ad se cum fiducia confugientes,  sicque terribiliter iustis, quod est fatendum, meritis percutit aduersantes. Et quia longum ac difficile est per singula eius uirtutes retexere, maxime cum et antequam nasceretur ita dilectus gratusque Deo ut Ioannes in utero matris exsultans inuentus sit, cui uirtus miraculi famulatrix exstiterit, placet in eius laude hoc in loco paucis ludere uersibus, sitque prioris libelli finis.

 Hic est Germanus, uoluit quem mater in aluo
   Perdere, presumptis haustibus atriferis.
Sed quia uitali fuerat respersus oliuo,
   Non potuit sanctum commaculare malum.
Nam fuit egregia genitus de stirpe parentum,
   Qui quondam terris, nunc super astra nitet.
Optat enim fragili si quis dum carne manebat
   Nosse fuit qualis, hic sua gesta legat.
Et celos postquam conscendit, quanta per ipsum
   Gesserit Omnipotens, promere lingua nequit.
Linquitur hoc illi bibulas qui solus arenas,
   Ac pelagi guttas dinumerare ualet.
Hortor enim cunctos, maculat quos actio uite,
   Huius opem precibus poscere sepe piis.
Debilis ad cuius uenit si turba sepulcrum,
    Inde means rediit sana fauente Deo.
Cui nunc et semper gratias agamus, qui nos meritis huius fidelissimi sui presulis de tot tantisque malis eripuit, quique nobis quotidie innumerabilium donorum beneficia eius suffragiis prestat, faciens magna et mirabilia sine numero: cui sit honor et potestas, decus et imperium per infinita secula seculorum, Amen.



INCIPIT PRAEFATIO LIBRI SECUNDI.


 Quia prioris libelli metas, optatum propinquantes portum, Christo sermonis uela regente, attigimus; acceptum ducimus ea modo miraculorum subnectere signa, que postea Dominus per eiusdem pontificis merita gloriosa dignatus est pandere. Illa quoque que rursus in ipsius sancti nostraque peregrinatione sunt facta, non incongrue addenda censerentur, nisi forte pudoris esse uiderentur. Scilicet qui castigationis diuine posthabitis eruditionibus, tempus emendationis  necnon et fructum correctionis paruipendentes, ad hoc iterum prolapsi sumus, ut longiorem demum exsulationem dignissima expulsione pateremur. Sed absit ut uel nostra tacendo inaccusata pallietur iniquitas; aut celestis qua sanaremur, nobis clementer adhibita quo non preconetur, reticeatur benignitas; uel etiam tanti pontificis humane saluti largita uirtutum gratia immemorata transiliatur.



INCIPIT LIBER SECUNDUS.



CAPUT PRIMUM.


Sancti uero corpus dum reuectum, atque ordine supra digesto suo est in loco restitutum, accessit ex pago Oximensi [d'Hyesme] quedam paupercula  mulier, nomine Hirmintrudis. Hec per nouem annorum curricula contractionis calamitate oppressa, de loco ad locum, nisi aliorum manibus delata, nequaquam incedere ualebat. Cumque eam Dominus per gloriosum antistitem Germanum curare uoluisset, nocte quadam superueniente, uidit duas sanctimoniales uirgines preclaris uultibus coram se assistere, deferentes sibi panem et lac, signum future sanitatis, hortantesque ut comederet: molestia namque infirmitatis fatigata obdormierat. Cumque comedisset ex his que attulerant, dixerunt illi: Surge et quomodocunque potes, Parisius ad sepulcrum beati Germani ire festina: cuius munere noscas te ex propria corporis debilitate curandam. Que longo  egritudinis uinculo de sua desperata salute, putauit se uano somni phantasmate deludi. Idipsum et parentes, quibus hec retulerat, dicebant. Sed alia iterum  nocte predicte uirgines eidem apparentes, cum quadam indignatione, blando quidem sermone eam allocute dixerunt: Gaude, in proximo est enim ut cureris. Et quare quo tibi precepimus non isti? uade igitur saltem nunc, nec moram feceris. Porro expergefacta mulier, auxilio tandem fratris asello leuatur, sicque ante tumulum tanti patroni delata exponitur. Permissa itaque est in atrio eiusdem ecclesie ipsa nocte requiescere. Sed priusquam medie noctis spatium transmitteretur, euigilans, quasi quodam medicamine delibuta, per seipsam aggreditur ecclesiam, fratribus iam ex more uigiliarum solemnia celebrantibus. Interea membra sibi male coherentia ceperunt resolui, atque in antiquum mox officium reuerti: que pro anxietate cordis corporisque relaxatione  magnas institit uoces emittere, ut omnes qui aderamus audiuimus: factoque mane, illi Domino beati Germani precibus miserante propriis concessum est ambulare uestigiis: sicque per iter quo uenerat rediens, omnibus bonum sibi largitum narrabat.



CAPUT II.

Nec illud preterire debemus quod simili modo factum contigit miraculum. Nam inter ceteros ex diuerso properantes, uenit quidam iuuenis ex pago Baiocasino [de Bayeux] uocabulo Hildemodus, qui ita renibus contractus tribus continuo exstiterat annis, ut eo ipso dolore genuum ac tibiarum seu pedum priuaretur officio: isque multa uenerabilium sanctorum circumiens loca, quo pristinam illorum  suffragiis recuperaret sospitatem, a nullo prorsus destinatus est sanari. Supra dicta autem sanctissimi pontificis imminente celebritate, a quodam uenerabili uiro per soporem est admonitus, ut monasterium eiusdem sanandus adiret. Qui nichil de uisione dubitans, eo die qui eamdem precedit solemnitatem, nono Kal. Augustas, cum ascellaribus uenit ante sancti Patris sepulcrum, iaciens se pronus in terram. Cumque diutius pro sui recuperatione Deum beatissimumque presulem intentissime exoraret, subito cepit coram oculis omnium illic adstantium membra prolixa egritudine torpentia gemens extendere. Nec mora. Statim namque surrexit benedicens Deum, sanctumque glorificans Germanum: et non solum ipse, uerum et qui presentes eramus, omnisque frequentia populi qui conuenerat, pariter benediximus  Domino, qui talia meritis sui confessoris dignabatur concedere.



CAPUT III.

Illud quoque quod diuina bonitas eodem uespere ad famam nominis tanti uiri ostendere uoluit, reticeri non debet quin inter cetera narretur miraculorum insignia. Fuit quidam puer  duodennis, de pago Aurelianensi et familia beati Patris Benedicti, qui de matris uulua in lucem renibus contractus ac genibus proruperat; nec aliter se ullo modo mouere poterat, nisi manibus nitens semiualidum promoueret corpusculum, insuper et ita ab ineunte etate, officio loquendi priuatus adoleuerat, ut more ipsius lingua potius strepitum, quam uerborum  exprimeret sensum. Qui cum ad beati Caronis [S. Chron] Martyris sepulcrum, qui iuxta oppidum situm est Karnotinum [Chartres], a quolibet gratia pietatis deportatus fuisset, interuentu ipsius sancti Caronis pedes eius, contractione genuum perseuerante, a posterioribus solummodo sunt disiuncti. Inde uero ad patrocinia almi patroni nostri quandoque perductus, obtentu misericordie permissus est ad sancti pontificis confessionem manere. Cumque iaceret fratribus iam in ecclesia uespere psallentibus,  ceperunt mox nerui atque nodi a natiuitate contracti corporis resolui, necnon et ad usum ambulandi diuina miseratione per beati uiri suffragium aptari: qui cum fide uenienti impetrare potuit quod natura uitiata negauerat.



CAPUT Iu.

Non enim debent esse  oneri, que Christus suis sanctis amicis dignatur largiri. Nam qui gesta uirtutesque eorum qui iam cum Domino in celesti regnant Hierusalem audire renuit, ipse procul dubio sibi testis exsistit, quia nondum ad illorum perfecte suspirat consortium. Contra uero qui recolit, legit uel audit; ille utique, licet in terris adhuc positus, conciuem illorum se euidenter esse demonstrat in excelsis. Igitur ex quadam possessione  ipsius beati uiri, que in pago Pinciacensi [a 1Kb] sita Prunidus dicitur, fuit quidam homo nomine Adoardus, ita oculorum priuatus lumine, ut illi continua nox esset, nec quidquam lucis haurire posset. Hic ad sancti pontificis festiuitatem manibus, utpote cecus, aliorum deductus, ad sacra missarum solemnia inter reliquos qui conuenerant deuotus adstabat: et ecce subito antequam Euangelium legi inchoaretur, cepit ab eius oculis magnus quasi lacrymarum fluxus mirum in modum manare. Cumque diu hoc ageretur, et ipse riuulorum fontem de suis maxillis crebra manus adhibitione extergeret, superno mox respectus intuitu, incipit paululum splendoris inspicere. Deinde gratias agens toto deuotionis affectu, solo prostratus obnixe precabatur, ut sibi iam partim  reseratum lumen plenius redderetur. Nec eius sunt preces apud Altissimum cordis inspectorem sanctumque frustrate uirum. Statim namque exauditus, pristinum recepit uisum: missarumque peracta solemnitate, uenit iam clare uidens ante poliandrum [id est sepulcrum] beatissimi confessoris glorificans Deum, qui sibi eius precibus, per tot annorum curricula luminis ademptam reddiderit dignitatem.



CAPUT u.

Ut igitur castigantis nos inestimabilis diuine bonitatis miseratio euidentius predicetur, illa que rursus in eiusdem sancti ac nostra peregrinatione, ut meminimus, facta sunt miracula persequamur, etsi non sermone uerborum copia phalerato, uirtutum  tamen speciositate colendo. Non post multos denique annos, iteratis sepius malis, suscitauit nobis Deus seuissimam earumdem gentium persecutionem qua nos merito affligeret, afflictosque ut pietatis pater emendationem compelleret. Nam quemadmodum prospera a recto tramite per mentis elationem aliquando deuiant, ita et aduersa per contriti cordis humilitatem ad nostri nos custodiam reuocant. Sola enim uexatio intellectum dabit auditui. Huius itaque persecutionis orto flagello, sanctorum circumquaque  iacentium corpora non solum a sepulcris instaurato dolore effossa, uerum etiam et ad proprias possessiones sunt hac illacque deuecta. Cumque paratum fuisset quo sanctissimi corpus Germani ad superius dictam uillam Cumbis iterum ferri deberet, illud nos quod tunc ibidem gestum est miraculum dicere iuuat. Quidam autem nostrum, nomine Adalarius, monachus et sacerdos, sic per tempus continua renum fatigatione debilis factus exstiterat, quo nullo modo per se uel ad modicum, nisi uno et presertim duobus sustentatus baculis, incedere ualeret. Quibus adductus uenit ad ecclesiam inter reliquos gemens: accedensque ad sancti presulis corpus iam ad efferendum feretro aptatum, studuit unus nec tardior quidem esse portantium. Et hoc diuino suffragante auxilio  precibus sancti subleuatus, relicto, imo, ut ipse post aiebat, oblito baculorum officio, uicissim peregit, usquedum ad prefatam Cumbis uillam uinculo infirmitatis solutus pertingeret. Quo in loco beati corporis gleba super altare uenerandum exposita, ipse gratias agens ad omne quidquid uoluit sanus euasit.



CAPUT uI.

Deinde contigit post aliquod euolutum temporis spatium, ut illuc quispiam demonio plenus adduceretur, quem quatuor ferme uiri tenere uix possent. Maligna quippe uigebat uirtute, eratque ex ipsius sancti familie colonibus, atque de uilla supra memorata Prunido. Aduenit ergo manibus uiolentorum impulsus, tergiuersatione reluctante hostis, Iusti  presentiam nimium formidantis. Itaque multas illi adiurationes iuxta consuetudinem exorcismi quidam nostri fecerunt, dantes insuper et haustum aque benedicte. Sed ut in eo potius apostolici uiri meritum prefulgens panderetur, uniuersis ab eo tandem quiescentibus accessit ultima eiusdem exorabilis medicina. Qua depulsa callidi peruasoris morbida feditate, omnis in eo incolumitas sensus uigore restituto informatur. Iniquissimo siquidem habitatore proiecto, liber exiuit captiuus ab angue: remansitque non solum quatuor, sed uno minus homine ualens.



CAPUT uII.

Adducitur et quedam femina utramque manum gestans aridam. Hec olim pro qualibet sibi adhesibili infirmitate ad sancte Marie [Notre Dame de  Moussy] basilicam, que ibi prope sita est, annuale uotum iuxta sue paupertatis modulum ex dimidii denarii quantitate constituerat. Sed adueniente Dominice Resurrectionis die, emit inde, blanda diei subripiente occasione, edulium carnis, atque comedit, paruipendens melius non uouere, quam post uotum uota non reddere: statimque ut sole clauso gratia soporis cubilis sui secreta petiuit, ita manibus uoti uiolatricibus ea in nocte contrahitur, quemadmodum emortuo in eis operandi officio, palmarum  intima ungues producti penetrare uiderentur. Que mane facto ueniens, dum ante altare in quo sanctum quiescebat corpus statuta fuisset, sic post modicum emendato delicto, ut fuerat prius, sana regreditur: nec gloriosa domina gloriosum dedignata est Germanum consortem seu reparatorem sui habere miraculi.



CAPUT uIII.

Ut autem taceamus de reliquis ea tempestate per eumdem sanctum in eodem loco patratis miraculis, dicatur nunc illud de quodam ceco mirabiliter curato, qui dum alieni gressus solatio fuisset attractus, suam illic per dies exorando prestolabatur salutem. Nam et solitus erat alia nescio quadam intercurrente infirmitate, multas crebrius quam subitas  cum gemitu doloris effundere uoces. Unde aliquando quasi importunus, et qui ecclesie silentiis esset inquietus, a quibusdam correptus, nimis merens aliorsum ire disponens recessit; destinauitque animo, ut ad quamdam ecclesiam in uilla Ruoilo [a 1Kb] in ipsius sancti honore dicatam, quia prope erat, diuerteret; ibique dum tempus sui ueniret miserendi maneret. Quod cum preuio se ducente fecisset, antequam eiusdem basilice ianuam intraret, lumen oculorum recepit: moxque tanta celitus sibi data uisitatione iocundus, ad eumdem sanctum uidens laudesque uociferans Cumbis reuertitur. Fuit itaque gaudium fratribus uniuersisque inibi conuersantibus, atque per omnes circumquaque non modica admirationis letitia. Hi ergo a quibus exasperatus recesserat,  penitentes aiebant, se et alios tali facto commonitos, ad pauperum debiliumque importunitates patientes esse debere.



CAPUT IX.

Hinc Helagiam, generosi sanguinis feminam, inter reliquos illuc uenisse sanandam, simulque sanatam rediisse uideamus. Hec ita suffocationis molestia per prolixi temporis cursum elanguerat, ut nec saltem diuinis aliquando interesse cupiens officiis, dum solius tantum legeretur Euangelii lectio, durare pedibus stando ualeret. Neque hanc Dominus piis sancti carere uoluit beneficiis. Que diebus plurimis alieno portatu subuecta, eam in qua ipsius erat corpus frequentans ecclesiam, cum cereis necnon et aliis oblationibus piissimum ex animo uenerabatur patronum.  Cumque terminus quo eius deuotionis labor remunerari deberet, diuinitus iam prefixus incumberet, statim celesti perfusa medicamine, tanta corporis ualentia ante eiusdem sancti presentiam donatur, quatenus Deo ipsique beatissimo gratias agens reparata saluti exsultans rediret.



CAPUT X.

Dignum ducimus quod in sequentibus rythmo continetur recolendum interserere miraculum. Nortmanni uero apud eumdem locum qui dicitur Oscellus [b 1Kb] , in  quadam Sequane insula residentes, Parisius sepe, dum prorsus placebat, nauali excursu ueniebant. Redimebantur ergo omnia in circuitu uicina monasteria, ne illorum seuitia impositis ignibus cremarentur; studebantque preterea uicissim equis, quatenus aliquos nobilium gratia pecunie capere possent. Unde ueluti ex mitissimi ueri domni Luduwici [a 1Kb] abbatis redemptione, non modicum et incomparabile acquirebant lucri negotium. Et quotiescunque tale quid agere disposuissent, dissimulabant se multis diebus ante, nullatenus quoquam ire, ne cui illorum furtiuus innotesceret aduentus. Proinde decreuerant mutua silentique consideratione Parisius siue ad nostrum aliquando percurrere locum; omnesque ibidem sub malefida securitate commorantes insperate decipere.  Restiterant siquidem in eodem monasterio qui ipsum custodirent fratres fere uiginti. Quibus matutinale orto iam crepusculo Paschalis sacrosancte festiuitatis officium celebrantibus, adsunt Nortmanni, qui Parasceue die equis ascensis iter arripuerant ueniendi. Quos quidam nostrorum equites paulisper peruenientes, eorum eis quamuis sero malignum nuntiauerunt aduentum. Illis autem non credentibus, sed magis laudibus diuinis insistentibus, pagani sine mora insequentes uenerunt, cunctosque ut erant in ecclesia circumcinxere psallentes. Tunc, quod magnum fuit declinandi subsidium, clausis in eorum oculis ecclesie portis, omnes sese in queque latibula uel puteos immergentes absconderunt; quo non ex omnibus nisi unum equo fidentem, tanti presulis  suffragantibus meritis, interficerent. Itaque fugientes, ante conspectum ipsorum ibant. Nec aliter inquam uerissime, nisi ut quidam illorum ante enudatos etiam gladios, cum esset dies, illesi transierunt. Quibus ita angelica administratione saluatis, interfectis prenuntiis atque aliis in circuitu et in medio monasterii ex familia plurimis, omnia ueluti spurcissimi inuasores queque in ecclesia uel extra inuenerant diripientes; cum prouentus exsultatione, cellario fratrum igne supposito, reuersi sunt. Tunc uniuersi de qualibuscunque quibus se abdiderant egressi latebris, concurrente etiam hinc inde populo ciuitatis, subuerterunt tantum Spiritus sancti gratia ignis ardorem, iam ad cuncta consumenda, spatia altiora petentem. Neque, quod postea nostris iterato  contigit delictis, locus tunc penitus crematus disperiit.



CAPUT XI.

Ceterum ut sit memoria Iusti cum laudibus, ad ea que in Nouigento [b 1Kb] uilla nostra super Maternam fluuium sita dum ibi moraretur, dumque inde reuerteretur  facta didicimus, sed non ad cuncta uertamus sermonem. Nam si eamus per singula, exuberans erit modus in pagina. Contigerat ergo terrore paganorum ultra Parisius iam et castelli Milidonis [Melun] terminos excurrentium, sanctissimum corpus ab Acmanto [Esmant] quo nuper delatum abierat, illuc transferri. Homo igitur ex eadem uilla ita infirmus per annos ut uix incedere posset, totoque corpore nulla sibi subueniente medicina debilitatus adueniens, candelam secum detulit, munus fidei, pretium sanitatis. Sed antequam illam accendere conatus quod ceperat peregisset, quesitum, uidentibus qui aderant uniuersis, e celo respectus donum percepit. Ergo si regni celorum inestimabilis magnitudo cuiuslibet quantitate pretii emi potest, multo magis  uera fide sanitas corporis. Tantum enim Christianus accipit, quantum credit. Confestim siquidem oblato munere sanatur, atque domus sue limina gaudens reuisit.



CAPUT XII.

Erat ibidem sane concursus infirmorum hinc inde confluentium plurimus: quorum causas ut sic breuiter colligam, ceci gaudebant uidentes, claudi ambulantes, curati diuersi febricitantes, atque plurimi uariis corporum contagiis liberati gratias agebant letantes: singulisque largiebatur remedii gratia, prout digni inueniebantur medicantis clementia. Ita quoque dumtaxat ut qui uespere debilis adueniret, mane facto sepissime incolumis exiret. Inter quos puerulus de pago Stampensi [d'Etampes] insanus  defertur: habebat enim contractione neruorum membra damnata. Qui a matre deportatus, deprecatur ipsa obnixe, ut se cum puero ea nocte in eadem basilica, in qua sancti presulis corpus uenerabatur, remanere liceret. Deinde hora eiusdem noctis adueniente, ut putabatur, iam media, puer, matre nesciente, solus adsurgens, per eamdem ecclesiam pedum cohesione utcunque soluta ambulare tentabat. Euigilat mulier, gaudetque de nati uisa salute: sicque ipsa atque sequenti nocte eodem in loco transacta, totus post biduum sospes affectus, genitrice iocunda recessit.



CAPUT XIII.

In eadem denique Nouigento uilla que et quanta  fuerint  sanitatum carismata eius bonitatis munere aduenientibus exhibita, sine crimine fatemur nos ignorare. Quam uero fuerint innumera, ille qui dedit cooperator piissimus, solus nouit iehsu. Ideo ad id quod ardet animus transeuntes, eius reuersionem mente hilari exponere festinemus. Fratres igitur qui illic aderant  sanctissima eius corporis membra custodientes, una cum ipso loci ruinas saltem inuisere festinantes egressi; Nortmannis iam amico pacis federe regno eductis, iter reuersionis leti suscipiunt: fuitque eis in reuertendo naualis congruus apparatus. Unde Materne fluuium pariterque Sequanam enauigantes, uenerunt citra Biberis ac Sequane confluentia portum facientes: eductumque sacratissimum corpus a naui, excepimus illud multi utriusque sexus et ordinis ibidem congregati, ut miraretur uix clericos ad eum tollendum accedere posse. Nam ex sui quondam episcopii domo, canonici primi uti pontifici adsistentes exceptionis peregere ministerium, huius antiphone congruam iubilantes melodiam: O quam uenerandus es, egregie Germane confessor, qui terrena  contempsisti, et celi ianuam exsultans petisti! Modo uictor fulges in uirtute celesti, ideoque supplices te exoramus, ut intercedas pro nobis ad Dominum Deum nostrum. Factaque geniculatione, ac oratione Dominica et missa pro uniuersis solemniter dicta, ex monasterio sancti Petri necnon et beate Genouefe uirginis religiose accedentes clerici, eumdem sequentes ordinem ceperunt sancto humeris suscepto corpore hanc psallere antiphonam dicentes: Iste est Germanus pontifex maximus, qui per supernam gratiam diuina dans miracula, promissa sumens munera, uiuit perenni gloria. Deinde nos uti decebat seruulos corruentes, salutationis nouum habentes hymnum, uerenter adfuimus: surgentesque a solo quo dignissima eius reuerentia prostrati iacueramus, post orationem  et collectam, iam cuidam contracte femine ac cecis duobus collato sanitatis beneficio, quo unaqueque uidelicet exceptio proprio decoraretur miraculo, ita concrepantes intulimus:

Aue, presul benedicte, aue nunc piissime,
O Germane uenerande, Pater et eximie,
Plebis temet cum fideli comitantis agmine,
ueni iam, ueni benigne, redi pastor optime,
Oues proprias require, ac paci restitue,
Nec tristari ultra sine de sublato pignore.
Deplorabat te cessisse dominum Lutecia,
Se plangebat et lugebat caruisse gloria,
Quam adplaudet recepisse iam tua presentia.
Heu quam flebant et gemebant serui tui monachi,
Et caterua populorum cuncta nimis propria,
 Cum fuisses exsul loco a tuo, sanctissime!
Quis illorum sermo ualet planctus fari cordium,
Atque simul expedire fletus amarissimos,
Quod sacerdos pietatis pulsus esset impie.
Qui si cessit feritati paganorum rigide,
Necnon loco uel ultrici flamme; tamen adfuit
uotis dignis famulorum presens in periculis.
Unde iuuat nos adire illud dictu nobile,
Quod stupendum et mirandum inferat miraculum,
Pro quo digne confessori referantur gratie.
Itaque dum illucessit Pasche dies splendida,
Dumque laudes celebrarent matutinas Monachi,
 Circumdantes se paganos miro ludunt ordine.
Nam ut cunctos gloriantur se cepisse miseri,
Utque gyro mox uallarunt omnes fere proximo,
Te precante liberantur prope capti seruuli.
Dumque nullus sese putat habere superstitem,
Gladiatam euasisset qui Danorum aciem;
Omnes se de locis mergunt abditis incolumes.
Cerneres tunc lacrymantes non loquentes inuicem,
Dum de necis quasi fauce se uiderent surgere.
uota solum cordis dabant tacita dignissime.
Unus tantum prepeditur cece mortis obice,
Atque telo perforatur hostis uelocissime,
Ne tanto summus careret pontifex libamine.
Salue clemens, hinc precamur, salue presul agie,
Omnem clerum te colentem cum deuoto populo
 In presenti ut mereamur uti prece commoda,
Hincque celsi paradisi regnum nobis obtine,
Quo simul tecum psallamus Patri laudes Domino,
Atque toti Trinitati consonantes angelis,
Sanctus, Sanctus, Sanctus, Dominus Deus exercituum.
Celi tue pleni manent atque terra gloria.
Osanna qui benedictus in excelsis uenerat.
Gloria sit Deo Patri atque laus Altissimo,
Honor, uirtus et potestas Iesu Christo Domino,
Dignitas et unus apex sit quoque Paraclito, Amen.
Quo ad finem usque ita completo, fuimus iam licet ex aduerso proximi partim aduste, necnon et permultum dissipate ciuitati, cuius demolita facies nos omnes in dolorem adducens, competenter exegit  psallere: Aspice, Domine, quia facta est desolata ciuitas plena diuitiis, sedet in tristitia domina gentium, non est qui consoletur eam, nisi tu Deus noster. Multi namque canentes, plures uero cernebantur plorantes: sicque processimus in pratum [a 1Kb] usque, quod sub ipso est monasterio. Eramus uero merentes, quod postea quam propriam intraueramus tellurem, nullas ut antea ostensas noueramus uirtutes, sed ecce subito ex tanta populi multitudine, unus procurrens accessit. Habebat enim causa penitentie ferri circulum in brachio, ut solet fieri, arctissime obuolutum. Iamque tempus increuerat, ex quo illi casu propriam occidenti matrem, huiusmodi pena accesserat. Qui uociferans et tanti uiri pietatem sibi adiutricem expostulans, ut manum ad feretrum, quo  sancti sacrum baiulabatur corpus, pallium saltem desuper contingere cupiens protendit, illico ferrum de brachio exsiliens mirandum crepuit, ita ut in era sursum euolans uideretur a multis. Que res nos uniuersos hilariores efficiens, nonnullos etiam in lacrymas pre gaudio mouit. Sed et caro armille huiusmodi asperitate in profundum exesa, quod gestum erat pretiosum pandebat miraculum.



CAPUT XIu.

Aduenerat et quedam mulier adiumentis fidei comitata, que a cunabulis ita nuncupata, dicebatur  Electa. Hec prorsus, ut nobis quasi eadem adhuc infirmitate dolens aiebat, ita per decem annorum curricula manus dextere ariditate contabuerat, quo nullo modo uel ad os eam porrigendi posse habuerit. Accedens itaque cepit magne humilitatis precibus supplicare, quemadmodum sibimet tantum sub eiusdem sancti corporis feretro, ut eramus in ambulando, transitus concederetur. At ubi uix intromissa  transisset, sic illius aride manus debilitas extemplo curatur, quatenus omni recepto uigore, solitum proprie actionis exerceret officium. Hanc namque uidimus incolumem, et Meroldum qui uenerat cecus necnon et Aldegundem uidentes.



CAPUT Xu.

 Peruenimus ergo psallentes nimia lassitudine ac solis ardore fatigati hora quasi sexta ad monasterii ianuam. Annus autem circuli resurgentis Christi octingentesimus sexagesimus tertius; dies uero mensis quarto decimo Kalendas computabatur Augustas. Tunc hymno Te Deum laudamus incepto, intrauimus ecclesiam, deponentes idem sacro-sanctum corpus  super ipsum in quo prius iacuerat sepulcrum. Deinde concinentes antiphonam: Laudem dicite Deo nostro omnes sancti eius, et qui timetis eum pusilli et magni, quoniam regnabit Dominus Deus noster omnipotens, gaudeamus et exsultemus et demus gloriam ei, facta oratione ac pro omni qui conuenerat cetu peracta missarum celebritate, intulimus illud in sancti Symphoriani cryptam, ubi primum migrans [a 1Kb] quieuerat, atque post eiusdem sancti martyris altare in preparato sibi tumulo uenerandum posuimus. Unde euolutis temporum spatiis, atque monasterio iam ex parte reedificato, adueniens gloriosus semperque pius rex Carolus eiusque regni consors Richildis regina, simulque pater et pastor noster domnus Gauzlinus [b 1Kb] abbas et Ingeluinus episcopus, aliique  presules siue regni sui principes, retulerunt eadem sanctissima membra cum laudibus et hymnis ad proprii locum sepulcri. Ubi auxiliante Deo et Domino nostro Iesu Christo, socia Spiritus sancti gratia, multi usque hodie uenientes eiusdem sancti Pontificis meritis sanantur infirmi ad gloriam et laudem sancte et indiuidue Trinitatis in secula seculorum, Amen.





ACTA TRANSLATIONIS S. SAuINI MARTYRIS, AUCTORE AIMOINO.






OBSERuATIO PRAEuIA.

 Acta translationis S. Sauini martyris suppeditauit nobis codex antiquus illustrissimi domini Chauuelin, regiorum sigillorum custodis, ab annis circiter 800 exaratus. Aimoinus, illorum auctor, alter nobis non uidetur a celeberrimo illo Aimonio Parisiensis S. Germani a Pratis monasterii asceta, qui tempore Caroli Calui librum de inuentione et translatione sancti uincentii aliaque conscripsit. Et certe id non obscure innuit in fine prefationis, ubi S. Sauini domnique mei Germani, inquit, sanctitate adiuuari se postulat.

In hoc autem opusculo duo presertim occurrunt obseruanda. Primum, illustrem uirum Baidulum clericum palatinum Maioris monasterii Turonensis abbatem, apud eruditos hactenus ignotum, S. Sauini corpus ex ecclesia a Wandalis olim diruta, quamplurimis retro annis omnino deserta, ac uepribus et spinis obsita, in proprium Cerisiacum predium transtulisse, ubi, edificata in honorem genitricis Dei  Marie basilica, canonicos posuit et dotauit, uariis beneficiis cumulauit. Secundo, locum illum, posita ibi monachorum norma, longe cultiorem ac uenerabiliorem euasisse, quippe domus omnis cum ecclesia nobiliori atque ampliori schemate consurrexit. Id auctoritate simul ac pietate Caroli Magni factum tradunt, qui monasterium regia magnificentia constructum restauratori ordinis monastici in Gallia Benedicto Anianensi abbati regendum commisit, ubi, congregata maxima monachorum caterua, Benedictina religio ita floruit, ut ad uarias inde congregationes subsecutis temporibus diffusa fuerit. Ex S. Sauini quippe monasterio ad restaurandam in Augustodunensi S. Martini cenobio disciplinam cum sancto Hugone et sedecim aliis monachis assumptus est maximus ille Berno, qui postea Gigniacensi, Balmensi ac demum Cluniacensi congregationi abbas prefuit: idque petente ac procurante Badilone comite, Aeduensis asceterii restauratore, cuius olim,  ut coniicimus, Baidulus propinquus, S. Sauini basilicam construxerat ac dotauerat.

Porro hec Acta conscripsit Aimoinus ad petitionem Hucberti abbatis S. Sauini, qui a uulgatis hactenus  huius cenobii indicibus exsulauit, quique post Dodonem Benedicti Anianensis discipulum et successorem collocandus uidetur.



AIMOINI PRAEFATIO


 1. uere crediderim hoc tam paruum quam magnum huius sequentis operis sacramentum mihi diuina sanctique Sauini precipui testis Christi miseratione donatum: paruum dico quantitate uoluminis, magnum uero reuerentia martyris. Nam et talia ne legentium auditorumque sensibus fastidienda sint, paucis oportet innotesci. Et utinam, licet immeritus presbyter, is talis inueniar, qui et sancto deferam,  ipsiusque amplexande congregationi, memorando uidelicet eius cenobii Hucberto abbati, et sub eo pie colendis Patribus, aliquid cum honore futurum relinquam, utque ad sancti martyris laudem uestramque iucunditatem fieri possit, illius, domnique mei Germani sanctitate, uestrarumque orationum solamine, Dei sanctique Sauini amici me supplex imploro iuuari.



INCIPIT TRANSLATIO.


 2. Ea sane tempestate qua Wandalorum populatio, ut usque nunc ex antiquitate refertur, in uicinas exterasque longe lateque seuiebat nationes, ecclesia que desuper corpus erat beatissimi martyris Christi Sauini, diruta, ipseque locus ita desolationi habitatorum absentia traditus est, ut eremi uastitate obsitus, per multum inhabitabilis desereretur annorum cursum. Quod etsi aliqui, pauci duntaxat, restiterant uicini incole, et quorum manus ad hoc reparandum minime sufficerent. Tempus namque profusum transiit, sed non memoria oblita est loci: qui licet incultus, priscorum tamen uoluebatur per ora sacratus, beatique Sauini corpori scientissime dedicatus. Cumque longioris eui defluxo iam spatio, Omnipotens et locum restaurari, et sanctum manifestius recoli disposuisset,  quomodo acciderit gratum in breui dicere fuit.

3. Cum igitur quoddam pecus cuiusdam coloni hominis aliquando aberrasset a grege, ille, animali in pascualibus non inuento, remotiora siluarum, de pecore desperatus, aggressus est loca, repertoque extra pecoris uestigio, cepit sequi donec spinarum ruborumque asperitate longius arceretur ab incepto. Sed quod est pro perditis rusticorum pauperum, laborem quamuis grauem euincere persistens, ferro ueprium omniumque stirpium sibi nocentium dextra leuaque impedimenta succidens, ad locum tandem sic desudans prorupit, in quo quadrupede quod querebat iacenti conspecto, accessit, eum commouens, sed pecus ullo modo se leuare non potuit.  Obruerat enim intrans eiusdem olim basilice septa, taliter debile iacens, quatenus omnibus contractum membris, nec assurgere, nec incedere penitus ualeret. Brachiis tamen illud impositum portauit ad domum, uicinis gesta replicans uniuersa.

4. Crescebat itaque huiusmodi narratio per dies, atque dilatabatur prolixe. Manebat quidem de sancto, et eius ecclesia uiuens adhuc, ut premisimus, fama: sed eatenus quo fuerit in loco, mortuis iam  qui nouerant, ignorabatur. Non tamen deerant, qui a uidentibus priorem eiusdem basilice statum, ea que tunc quasi noua dicebantur, se antea crebrius audisse certissime faterentur.

5. Interea quidam presbyter, nomine ac merito Bonitus, his diligentia attentis, institit diuino sanctique martyris amore conductus, ecclesiam martyrii reconstruere, locumque ut est hodie habitationi restruere. Quod autem inter cetera unum ibidem miraculum a Bonimio sacerdote ipsius Boniti nepote comperimus, sufficiens ad id quod agitur interponere iudicauimus. Aiebat enim inter hec que ab eodem suo auunculo referri de sancto sepius asserebat, quasi modo idem Bonitus equum sibi quondam furtim subtractum interpellatione domni Sauini recuperare  meruerit. Equo siquidem perdito, quid faceret, frenum necnon et sellam accepit, atque ante sancti tumulum sic increpitans, merensque proiecit: Te, inquit, sancte martyr, cultui seu uenerationi ecclesia tibi refecta, pro paruo possim et laborando restituere, tu, proh nefas, equum mihi tuis meritis, ut poteras, non custodisti. Equidem seruio ecclesiam, num patior? Quod si rectum uidetur, Deus discernat, tuque perpende, mihique equum restitue. Hec et plura postquam sic ueluti iuste querelans intulit, reuersus ad domum, nocte superincumbente, placido se sopori donauit, deinde galli uoce somni torporem linquere monentis euigilans, officium nocturnale atque matutinale ante sancti sepulcrum reuerenter solito compleuit. Quo peracto, dum se  ab ecclesia domui redderet, equus nuper furatus, nullo se regente, mox in facie presto fuit, dominique presepium, utpote notum repetens, stabulum cursu ingreditur: quod presbyter cernens, Domino sanctoque eius martyri Sauino grates rependens, studiosiorem se deinceps circa Dei martyris cultum exhibuit.

6. Erat denique uir prosapia clarus, rebus inclytus, Badilus clericus palatinus abba Maioris monasterii  Turonensis, hereditaria ibidem iuxta in uilla nuncupante Cerisio, iure propinquitatis possidens predia: qui huiusmodi dum aduenisset, agnitis negotiis, incipit prudenti animo audita meditari, atque si taliter esse uulgata possent sagaci perquisitione scrutari; cumque ex presentium et antiquorum relatione, insuper et miraculorum attestatione, idque etiam loco pandente, rem uerissimam esse collegisset, conatibus piis sedulisque anhelare, quo et sibi ex sancti martyris parte cederet gratia, et sancto martyri ex suarum portione rerum amplificaretur dignitas. Quid inquam? In eodem predio, quod non antea molitus fuerat, in honore uirginis matris Christi, diuinitus ardens condit, sacratque basilicam, habitationes facit, clericos imponit, necessaria  cuncta exornat, demum uero ad sancti tumulum cum fiducia, omnisque obsequii diligentia supplex accedens, celebratis officiis missarumque solemniis, Deum sanctumque postulans martyrem, ut illi quod nisus fuerat concederet perficere, tantum tamque copiosum pignus a loco in quo iacebat cum tremore psallens assumpsit. Ibat ergo feretro corporis supposito, gaudenter exsultans, nulla sibi in sancto opere impediente difficultate, quousque ad reuerendam egregio martyri quam parauerat perueniret urnam; in qua pretiosum, gratias agens diuinas, corpus honeste recondens, dotem ecclesie ipsique martyri, totumque predium familiamque donauit. Itaque Deum, quod suis annuerit uotis, sanctumque Sauinum magnifice laudans, gratulans exiuit et  ouans.

7. Ceterum dum uixit non cessauit conferre munera, augere beneficia, quibus locus ditaretur et cresceret. Plures quoque nobilium eius actus eximios imitati, addiderunt thesauros, contulerunt alodos, multisque donis locus effulsit, positaque ibi monachorum norma, redditur quanto cultior, tanto prorsus uenerabilior. Erat autem et est situ habilis, siluarum arborumque fructuosarum amenitate iucundus, cum pratis et uineis, aqua et molendinis.

8. Ergo monachis post diuinum persolutum officium, operibus manuum, quod suum eorum est, sollicite studentibus, domus omnis cum ecclesia nobiliori ampliorique schemate consurgit. Quorum bonitatis ordinisque religio, Deo sanctoque martyre  suffragante, illic talis exstitit, que multorum et maxime magnatorum mentes ad recolendum duntaxat munerandumque locum dulciter inuitaret. Talis floruit, talis cum bonarum actionum fructibus hactenus uernat, talis queso et opto in Iesu Christo permaneat.

9. Nec illam aliis omissis silendam reor que post uenerabilem eius corporis translationem precipua facta fuisse dignoscitur uirtus, ad ipsius sanctam euidentissime declarandam sanctitatem, et quia locum unde transpositus fuerat, etsi corpore, non tamen tuitione reliquerat. Presbyter uero inde cum per eamdem uiam qua sancti martyris corpus translatum uenerat, plaustrum musto onustum minaret,  antequam domum peruenisset, ducilis a fundo karralis egressus in terram, nemine considerante, prosiliit: attamen mustus haud minus quam si obturatum esset foramen, nec una fluerat gutta, stetit, peruentumque ad receptaculum plaustrum cum fuisset, presbyter accedens, et tonnam hinc inde si quiddam fecisset circumspiciens, animaduertit aperto foramine ducilem abesse, estimans pauensque nichil in ea musti remansisse, famulos uehementi furore commotus arguere cepit, et quare hoc minime prouiderint acriter ut tristis inuehere: dumque amaro nimis animo sic loquitur, unus retro recurrens ducilem a terra non longe iacentem recepit, atque ad patentem qui erat in tonna pertusum applicuit. Quo apposito, priusquam intro poneretur,  impetus musti e regione prosiliens, ad barbam et pectus porrigentis ducilem usque uolauit. Presbyter autem et qui astabant, pro hoc quod uisu mirabile ostensum fuerat, attoniti stupuerunt, uocesque hymnidicas omnium Factori eiusque sancto martyri Sauino in celum leuatis manibus cum iubilatione dederunt. Sacerdos uero sub eadem summa, qua illud in tonnam posuerat, uino recepto, ampliori uoto et ore grates letus exsoluit. Hoc et alia idem Bonimius a prefato Bonito auunculo suo frequenti relatu se accepisse fatebatur.

10. Sed quid plurima de sancto scribentes conferemus? Nunquid illum maioris meriti ex hoc faciemus? Ut si, uerbi gratia, de Giboldi curuis inseramus pedibus sese introrsum ad inuicem respicientibus,  moxque sancti precatu superna miseratione directis; ac de uinea illa iuxta quam eius corpus pausatum fuit, nec prius inde remotum, donec eadem ipsi daretur uinea; uel de alio in somnis commoto a Francie partibus adueniente, manumque aridam diu habente, atque interuentu martyris illic extemplo curato; aut etiam de ceco ab annis triginta lumine oculorum priuato, qui post trecentorum sexaginta mensium curricula ibidem illuminatus uidens hilarisque recessit. Hec et similia benignitate martyris ad eius limina debilibus concessa, si modo, ut dixerim, superfluo exsequi incipiam, sanatorumque nomina, patrias uillasque in quibus sunt nati uel ex quibus aduenerunt, si disposuero recitare, me sobriis lectoribus auidisque auditoribus  tedium inferre non abnego. Est autem mensura discretionis in diuinis et hagiographis seruanda scripturis, et si pauca de ipso referamus, nunquid eius meriti uirtutisque gratiam ex paucis mutilabimus dictis? Hoc autem precamur sufficiat dictum, paucisque roboratum, quod beatus Sauinus ita decenter translatus, pretiosus ac gloriosus habetur martyr Christi. Quod tam ipse quamque omnes Christum confitentes, rite confessores appellentur, cuidam ex eodem monasterio Deo sibique deuoto per reuelationem spiritus ostendere uoluit, se martyrem ob sanguinis pro Christo effusionem malle uocari.

11. Est enim meritis diues, precibus potens,  ipsum rogemus, ipsumque humiles imploremus, quatenus ad eum qui se martyrem fecit, atque in celestibus martyrii premio coronauit, pro nostra anime corporisque salute intercedere dignetur, ut  eius sanctorumque omnium orationibus crimina nostra idem Dominus soluat, peccata seu commissa relaxet uniuersa, gloriam uitamque conferat sempiternam in secula seculorum. Amen.




ANNO DOMINI DCCCXC.
RATPERTUS SANGALLENSIS MONACHUS.





NOTITIA HISTORICA IN RATPERTUM.


 S. Galli celeberrime abbatie in Heluetia incunabula et casus describere, desinente seculo nono, Ratpertus aggressus est  , quod inceptum dein seculo undecimo Ekkehardus Iu, seculo duodecimo Burchardus, seculo decimo tertio Conradus de Fabaria, seculo decimo quarto Christianus Kuchimeister prosecuti sunt, opere pro addiscenda medii eui indole apprime accommodo.

Ratpertus Tiguro ortus, post medium seculi noni in S. Gallo monasticam uitam amplexus est, magistros sortitus Marcellum et Isonem, ac condiscipulos S. Notkerum balbulum, Tutilonem, Hartmannum, Waltramum et Salomonem postea Constantie episcopum, uiros illius eui nominatissimos. Prefectus posthac ipse scholis, tam indefesso studio litteris incubuit, ut nec cura corporis, nec communi prece ab eis auerti se pateretur, quippe tam raro domo egressus, ut integro anno duos calceos non attereret, diurnas psalmorum preces non frequentans cum  dicto: bonas missas facimus, si alios facere eas docemus. Cum ei incumberet fratres ob commissa a superiore ex regule S. Benedicti prescripto ad fustigationem condemnatos, columne alligatos flagellis cedere, id munus in huiusmodi otiosos et inutiles acriter exercebat. Extremo decumbentem quadraginta canonici, eius quondam discipuli, qui de multis Alamannie ecclesiis festum S. Galli celebraturi huc conuenerant, inuisere, quorum quilibet se pro eo defuncto triginta missas Deo oblaturum spondebat. Obiit die 25 Octobris, circa annum 900. Ex iis que scripserat, supersunt preter hos Casus alique charte traditionum, plures hymni sacri abs Iodoco Mezler Canisio traditi publicandi, et uersio latina uite S. Galli ab ipso ad usum populi rhythmo Teutonico concinnate. Stylus eius, etsi tersior sit ac etas eius in plerisque ferebat, nichilominus  teutonismos et modos loquendi ex bibliis, liturgia et regula S. Benedicti mutuatos refert, ac quasdam rustice Latinitatis uoces a scriptoribus seculi uI et uII libris inuectas habet. Pro more auctorum medii eui uera narrans fallitur in nominibus propriis, aut aliquibus circumstantiis, quos infide memorie lapsus relata referentibus, et librorum ope destitutis accidisse nemo mirabitur. Primeuus Casuum horum textus autori ceuus est; is reperitur in codice n. 614, canonibus Remedii episcopi, et ordinibus Romanis colligatus; est scriptus ornate et correcte mendis scriptoris manu ceua emendatis. Huic codici tanta fidelitate studui inherere, ut neque in uoce, nec syllaba, nec littera ab eo secederem, litteris maiusculis, et interpunctionibus exceptis, que, utpote obsolete, non uidentur esse in recusis retinende, etsi illis quibus Romanos subinde usos fuisse fragmenta nostra codicum seculo uII uetustiorum docent, satis conformes sint. In his enim  antiquissimis paginis pro commate punctum in medio linee, pro puncto speciem quamdam puncti interrogationis positam, et numeros antecedens et subsequens punctum habere uidemus. Habentur Ratperti Casus etiam in cod. n. 615, sed cum is de cod. n. 614 descriptus reperiatur, et seculum XIII non superet, seponendum eum esse iudicabam. Ratperti Casus primo edidit Melchior Goldastus 1606 Francofurti, secutus fidem sex codicum, sed recentiorum. Que causa est, quod in eius editionem menda irrepserint, que, cum neque editores subsequentes ad codicem primigenium recurrerent, identidem recusa uidemus.


In S. Gallo, 1824.


ILDEPHONSUS uon ARX, Bibliothecarius.





RATPERTI DE CASIBUS MONASTERII S. GALLI LIBER. INCIPIT TEXTUS DE ORIGINE ET DIuERSIS CASIBUS MONASTERII SANCTI GALLI EDITUS A RATPERTO [a 1Kb] .

 1. Postquam beatissimi uiri, sanctus uidelicet abba Columbanus cum beato Gallo reliquisque discipulis suis, diuine caritatis feruore succensi, relicta Hibernia, parentibus spretis prediisque paternis, per maria diuersa Hiberniam transmearunt, et Gallias aduenerunt, Sigibertum illius prouincie regem adierunt. Qui, cognito eorum desiderio, deuotissima mente famulis Christi concessit, ut ubicunque uellent, Dei seruitio congruum sibi locum eligerent, et, ut illis placeret, incolerent; se uero in cunctis necessitatibus fautorem illis esse promisit. Quod et copiosissime impleuit. Ingressi igitur heremum que uosegus nominatur, locum inuenerunt antiquitus cultum, sed tunc uetustate conlapsum penitusque destructum, aquis tamen calidis speciosum, nomine Luxouium [b 1Kb] .  Protinus uero ibi cellulas construentes, felici uita Christoque amabili conuersatione usque ad tempora Sigiberti iunioris filii [c 1Kb] Hiltiberti, nepotis uidelicet Sigiberti, perdurauerunt.

Qui etiam benignissimam erga Sanctos habuit mentem. Sed Brunnehildis auia ipsius Sigiberti, uxor autem prioris Sigiberti, plena demonis, tenebrarum socia, lucis inimica, omnibus bonis contraria, non passa est Sanctos in illo consistere regno, nec requieuit, donec eos inde perturbaret. Qui relicta terra illa spretaque diaboli filia, ad Lotharium regem peruenerunt. A quo benignissime suscepti, cum honore, ut cupiebant, ad Theodebertum regem Austrasiorum sunt perducti. A quo accepta potestate, per Alemanniam locum eligendi aptum diuine seruituti,  Tuconiam [d 1Kb] aduenerunt, que est ad caput laci Turicini; ubi cum consistere uellent, populumque ab errore demonum reuocare---nam adhuc idolis immolabant---Gallo idola uana confringente [e 1Kb] , et in lacum uicinum demergente, populus in iram conuersus,  non sine multo et ignominioso damno sui generisque futuri, Sanctos exinde pepulerunt. Inde iter agentes, peruenerunt ad castrum quod Arbona [f 1Kb] nuncupatur, iuxta lacum Potamicum, ibique a Willimaro presbitero honorifice suscepti, septem dies continuos cum gaudio permanserunt. Qui a Sanctis interrogatus, si sciret locum in solitudine illorum proposito congruum, ostendit eis locum iucundissimum ad inhabitandum, nomine Brigantium [g 1Kb] .

Ibique reperientes templum olim Christiane religioni dedicatum, nunc autem demonum imaginibus pollutum, mundando et consecrando in pristinum restituerunt statum, atque pro statuis quas eiecerunt, sancte Aurelie reliquias [h 1Kb] ibidem collocauerunt. Cellulas uero ibidem construentes, ibique degendo  Christo seruire uolentes, prohibiti sunt a populo, cuius pars maior adhuc erroribus diabolicis illudebatur. Indeque expulsus auctore Cunzone duce, sanctus Columbanus cum suis ad Agilolfum regem Longobardorum perrexit, sancto uidelicet Gallo infirmitate detento in illis partibus derelicto. Quem etiam ob laborem itineris putans sanctus Columbanus egritudinem simulare, officium illi altaris interdixit, dum ipse Columbanus in hac uita mansisset. [i 1Kb] Hec autem omnia quisquis plenius scire cupit, et quedam in hoc opusculo sequentia, a nobis uero ex aliqua parte contacta, in libris actuum eorumdem sanctorum [i 1Kb] plenissime digesta reperiet. Nos uero, ut cepimus, ex notis que sunt necessaria pauca ex parte tangamus, et ad intacta citius, Deo donante,  properemus. Igitur beatus Gallus post felicis discessum magistri studiose cepit inquirere locum in heremo ex alia parte castrii [k 1Kb] prefati Alpibus contigno diuinis famulatibus aptum, quem et inuentum aquis planitieque iucundum, duce quodam Willimari presbyteri  diacono, cum gratulatione suscepit non minima, ipsumque locum ieiuniis et orationibus consecrando, cellulam ibidem, in qua ipse et cum eo Domino seruituri commanerent, celeriter edificauit. Interea predicti ducis Cunzonis filiam, sponsam [a 1Kb] uidelicet regis Sigiberti, spiritus malignus inuasit, quem cum episcopi a rege directi, quorum etiam credebat sanctitati, ab ea expellere non potuissent, sed etiam cum ignominia ab eo expulsi fuissent, beatus Gallus non prima, sed iam secunda legatione atque humillima supplicatione ab eodem duce suscepta, locum in quo puella uexabatur, presbytero comitante, deuenit, hostemque malignum oratione premissa a peruasa domo imperiosa uoce potenter eiecit, patrique puellam reddidit sanam, statimque ad dilecte solitudinis  cariorem rediit aulam. Prefatus igitur rex audiens puellam a passione tanta sanatam, suis eam presentari iubebat aspectibus. Que interrogata a principe memorato de causa saluationis sue, sanctum uirum cum actibus suis, et beneficiis circa se per illum exhibitis ordine pandit, adiiciens et rogans, ut ipse cum sue gratia pietatis dignaretur fouere. Quod rex benigne suscipiens, cuius heremi hospes exstiterit, inquisiuit, comperiensque narrante puella aliisque fidelibus uiris, ex parte ad regiam potestatem, aliunde uero ad possessionem nobilium uirorum [b 1Kb] pertinere heremum in qua Sanctus commanebat cum suis, protinus partem regie potestati cedentem prefato Sancto sua auctoritate contradidit [c 1Kb] , et constituit, ut tam ipse quam posteri eius ibidem, scilicet eius  exemplo Domino seruituri, locum prefatum cum circumiacentibus siluarum commodis per regiam auctoritatem deinceps firmissime retinerent. Et ut a nullo hoc inposterum destrui ualeret, proprie auctoritatis firmissima conscriptione munire decreuit, quod, ut bene cogitauit, optime perfecit. Cunzoni quoque duci precepit, ut cum omnibus eidem heremo uicinis necessitatibus sancti Galli sedulus ac studiosus fautor existeret, et in edificiis, et in qualibuscumque rebus illius indigeret solatio, quod et deuote compleuit. Qua auctoritate talique firmitatis conscriptione locus iste tutus ab aduersariis usque ad tempora Pipini et Caroli permansit. Religiosos etiam uiros, qui eumdem sanctum in sua susceperunt, eiusdemque heremi ius hereditarium illi potestatiua manu  concesserunt, subter notare curauimus; quorum nomina hec sunt: Willibertus uidelicet presbyter, et Talto uir illustris, Tagoberti scilicet regis camararius et postea comes eiusdem pagi a quibus idem sanctus, cum in corpore uiueret, cum augmentatione huius loci non parua, maxima ueneratione habitus est.

2. At postquam de corpore spiritum transmisit ad astra, a successoribus istorum locus iste ob amorem Sancti similiter augmentatus est usque ad tempora Caroli [d 1Kb] . Taltonis uero filius fuit Thiotolt, cuius filius Pollo, Pollonis autem filius Waldpertus; qui genuit Waldrammum. Ipse uero Waldrammus [e 1Kb] locum istum in omnibus ob amorem sancti Galli augere desiderans regularemque inibi uitam instituere cupiens, Otmarum  sanctum uirum a uictore, Rhetie Curiensis comite, impetrauit, eique cellam prefatam cum omnibus ad eam pertinentibus commendauit, abbatemque constituit, ut in uita ipsius plenissime continetur. Postea uero tempore procedente atque statu monasterii in melius proficiente, prefatus Waldrammus eumdem abbatem Otmarum Pippino regi presentauit, ipsique regi monasterium, quod adhuc hereditario iure in sua tenebat potestate, cum ipso pariter abbate contradidit. Ea uidelicet causa, ut ipse abbas eiusque successores idem monasterium regia auctoritate retinentes, nullius deinde uiolentia premerentur, sed tantummodo regum iussionibus obedirent. Quod beniuolus princeps benigne suscipiens, statim huius cause conscriptionem fieri precepit;  scilicet ut monachi eiusdem loci deinceps potestatem haberent abbatem eligere sibi, atque solis tantummodo regibus subiacerent. Quam conscriptionem sue auctoritatis signaculo confirmauit [f 1Kb] , atque abbatem ipsum in sua remisit; qui idem monasterium per annos 40 feliciter rexit, Waldrammo predicto 20 annis solatium illi prestante. Postea uero, ob quam causam, et quando, et qualiter idem abbas a Warino et Ruadhardo [g 1Kb] exsilio damnatus, ad perpetuam sit coronam perductus, in libris uite ipsius, qui scire desiderat, pleniter degesta reperiet. Post hec uero Sydonius Constantiensis presul, qui et monasterium, quod Auua [h 1Kb] nominatur, in sua potestate habebat, instigantibus prefatis comitibus, cepit inquirere monasterium nostrum, et in potestatem  episcopatus redigere. Quibus, ut illi solatio essent, beneficia promisit, atque donauit [a 1Kb] , Warino uidelicet uina, et Turinga, et Engi, Ruadhardo uero Antoluinga et Uzinhaha, Miloni autem aduocato ipsius monasterii, ut illi solatium subtraxisset [b 1Kb] , sextam uillam, que Heimbach nuncupatur, contradidit. Quam ob rem prefatus Sydonius, quod nequiter cepit, auxiliantibus iniquis principibus pessime ad sui, ut postea res docuit, damnationem perfecit, monasteriumque ipsum in ius episcopatus redegit. Igitur predictus episcopus fratres in monasterio sancti Galli multis iniuriis semper afficiens, quodam die etiam maioribus ibi, si aliqui essent sibi contrarii, afflicturus calumniis, monasterium turbulentus ingreditur, et cum ante confessionem [c 1Kb] sancti Galli quasi  oraturus constitisset, quid in mente habuerit, pena corporis et illuuies uentris, ut in uita sancti Galli scriptum est, manifestauit; quo redundante supplicio ad Auuam perlatus, de cloaca corporis uitam exalauit plenam miseriis.

3. Post cuius obitum Iohannes, monachus Augensis, Constantie episcopus ordinatus, amborum regimen suscepit cenobiorum. Qui tres nepotes suos educauit, quibus honorem suum in tribus illis locis situm post suum discessum distribuere cogitauit. Quo agnito, fratres utriusque cenobii episcopum pariter adierunt, rogantes ut priuilegia eis apud principem acquireret, ac pot statem eligendi abbates, se uero, si hoc fieret, eosdem illius nepotes sibi abbates electuros polliciti sunt. Quod ille consensit,  ac se facturum promisit. Tempore uero transacto, Carolus rex cum Hildigarda coniuge sua Romam profecturus, Constantiam aduenit. Tempus uero oportunum se inuenisse existimantes, utriusque monasterii fratres pro predicta necessitate principem adeunt, eiusque clementiam interpellant. Rex uero episcopum, quid de hoc illi placeret, interrogauit. Episcopus autem eterne beatitudinis gaudia illum exinde percepturum respondit, si talem et tantam securitatem famulis Christi absque ulla perturbatione Domino seruiendi concederet. Quod audiens rex gauisus est, et protinus utriusque cenobii fratribus, sancti Galli scilicet et Augensis, firmissima auctoritate priuilegium optatum contradidit, ac scripta emunitatis ad hec eadem retinenda fieri precepit, que  signaculo sue auctoritatis firmauit [d 1Kb] , constituens atque precipiens, ut post mortem episcopi monachi predictorum monasteriorum potestatem haberent sibi eligendi abbates, et ut nulli absque regibus deinceps essent subiecti. Fratres igitur leti redierunt in  sua. Episcopus autem cartas utrorumque, quas rex fieri precepit, secum retinuit. Cum igitur idem presul finem sibi presentis uite cognosceret imminere, assumpta Augensium fratrum carta ad ipsum monasterium deuenit, cartam autem fratrum de monasterio sancti Galli in scriniis Constantiensis Ecclesie dereliquit, eo quod noluissent nepotem illius sibi abbatem, sicut pridem promiserant, eligere. Senserant enim cartam a rege datam multum esse deprauatam, et multo aliter, quam rex iuberet et res eorum indigeret, esse conscriptam. Idcirco nepotem illius sibi abbatem eligere neglexerant. Similiter autem et fratres alterius monasterii fecerunt. Postquam igitur prefatus episcopus uita excessit, Augenses quemdam senem presbyterum et monachum,  nomine Petrum, sibi elegerunt abbatem cum consilio Hildigarde regine, cuius etiam adminiculo res apud illos ita perstitit, quia a Geroldo comite, germano predicte regine, locus ipse maxime constitit et augebatur. Nostri uero [e 1Kb] Waltonem concenobitam, uirum sapientem, sibi abbatem, rege permittente, constituerunt. Sed non in finem res ita permansit, ut in sequentibus manifeste declarabimus.

4. Post obitum uero Iohannis episcopi Egino episcopii Constantiensis iura suscepit, qui mox omnia insidiarum genera circa monasterium nostrum exercere non metuens, sicuti Sydonius sanctum Otmarum, ita et iste Waltonem persequi cepit abbatem, quatenus iterum peruerso more antecessorum suorum  episcopatui subiiceret monasterium. Huius igitur rei gratia optimatibus regis predia et pecunias contulit infinitas, illosque ad consensum suum prouocans, muneribusque, ut scriptum est, etiam sapientum obtutus excecans, quod nequiter cepit, illorum adminiculo pessime compleuit; iterumque monasterium non equi obseruatione episcopio subiici fecit. Carolus uero serenus augustus, cum uoluisset predictum abbatem cum episcopo pacificare, eo uidelicet pacto, ut episcopi precepto obediens, abbatis locum in monasterio ageret; prefatus Waldo, non ualens diutius presens intueri tantam deiectionem suorum, tale fertur regi dedisse responsum: Cum enim, inquit, semel manus uestre dominationis ingressus, tante celsitudinis merui dominio sublimari,  nequaquam posthec dum horum trium digitorum uigorem integrum teneo,---nam scriptor erat eximius,---uilioris persone manibus me subdere decreui. Itaque cum consensu ipsius imperatoris ad uicinum monasterium, quod Auua nominatur, ibidem commoraturus,  deuenit. Ubi postea abbas electus atque ordinatus, ad ultimum monasterium sancti Dionysii [a 1Kb] suscepit regendum.

5. Tunc predictus episcopus assumens quendam presbyterum forensem [b 1Kb] , nomine Werdonem, obtulit eum ad nostrum monasterium, ut abbatem illum constituisset; ne, si de monachis eisdem aliquem ordinasset, res ab eo aliquatenus cedere uideretur. Quem tamen monachi in tali habitu commanentem minime susceperunt abbatem. Quod cum sensisset idem Werdo, cum conuersatione habitum mutauit, et tunc demum monachicis indutus uestimentis susceptus, atque, ut decreuerat episcopus, abbas est ordinatus. Tunc uero, quodam peruerse fidei pacto inter episcopum et abbatem contra monachorum necessitates  effecto, res nostre magis ac magis in desolationem uergere ceperunt, cum hi qui tutores esse debuerant, afflixissent, et nullus esset ex nostris, qui eos prohibere potuisset. Habuerunt autem adhuc fratres monasterii nostri firmissimum emunitatis preceptum, quod beate memorie domnus Pippinus rex illis scribi iusserat, propriaque manu firmatum contradiderat, in quo etiam multum confisi sunt: quod etiam idem episcopus maximo studio sepius inuestigabat, sed inuenire non poterat. Ipsum quoque preceptum, quod superius a Carolo imperatore sub Iohanne episcopo factum monstrauimus, adhuc in Constantie scriniis detentum, a monachis non recipiebatur, eo quod, ut superius diximus, deprauatum atque contra imperatoris preceptum illorumque necessitatem  fuisset conscriptum. Contigit autem tempore quodam Wolfharium Reminsem episcopum, legatione a domno Carolo sibi iniuncta, iustitias in Rhetia Curiense faciendas [c 1Kb] , ad ipsum pagum uenisse, indeque reuersum ad nostrum monasterium deuenisse, ibique, prout illis facultas erat, benigne susceptus, deuoto seruitio sustentatus est.

Quem cum non lateret calumnia et iniustitia, quas passi sunt incole monasterii nostri, predictum emunitatis preceptum sibi ostendere rogauit, quod cum uidisset ac perlegisset, hortatus est eos, ut per aliquem fidum hominem firmitatis cartam domno imperatori dirigerent, se uero res eorum notas imperatori facturum, atque auxilium illis prebiturum promisit. Cuius consilio consentientes, cuidam uasallo  imperatoris, nomine Engilrammo, in cuius fide multum presumebant, ipsam cartam immo totius securitatis [d 1Kb] spem commendauerunt. Qui etiam in altario sancti Galli iurauit se ipsam cartam regi perlaturum, atque ipsis monachis cautissime esse redditurum; quod, suadente diabolo, aliter quam promisisset [e 1Kb] effecit. Denique discedente eo de monasterio  atque secum cartam portante, episcopo res innotuit, qui protinus directis illi muneribus non paruis, prefatum cartam, sicut diu cupiuit, accepit atque in suam potestatem redegit. Statim uero cupiens penitus omnem spem securitatis nostris auferre, ad ipsum monasterium uenit, atque cautissima inuestigatione perquisiuit si alicubi aliquod exemplar ipsius carte inueniri potuisset [f 1Kb] . Quod cum nequaquam inuenisset, quia omnino non erat, delatum est ei, quod Amalgarius [g 1Kb] monachus et diaconus eam exemplari tradere uoluisset. Cuius facti licet ille securus esset, tamen nequaquam de hoc aliter apud episcopum se potuit excusare, nisi in altario sancti Galli cum iuramento firmaret, nec se eam ullo modo habere scriptam, nec in aliquo loco scire esse conscriptam.  Tunc demum episcopus, securus sue uoluntatis effectus, rediit in sua, atque monachis nostris, qui secum soliti erant commorari, quasi ob aliam causam a se foras transmissis, sepe memoratam cartam ignibus tradidit atque in fauillam redegit, ut postea res nobis innotuit.

Temporibus uero transactis, Egino episcopus finem uite presentis accepit anno ab incarnatione Domini 813, anno autem imperii [h 1Kb] Caroli serenissimi augusti 46. Post cuius obitum episcopatum Constantiensis Ecclesie adeptus est Wolfleoz, monasterii sancti Galli cenobiota.

6. Werdone uero abbate postea uitam finiente, Cozbertus, eiusdem congregationis monachus, a fratribus est abba electus, et ordinatus, uir statura  procerus, sapientia quoque morumque dignitate precipuus, anno ab incarnatione Domini 816, anno autem imperii Hludowici imperatoris, filii prefati Caroli augusti, tertio [i 1Kb] . Cum igitur Wofleoz episcopus more antecessorum suorum etiam causas monasterii sue subiiceret ditioni, incole monasterii, quasi in proprio fratre et conseruo, consolationem in eo se habere posse confisi sunt; ille uero non solum mitior ceteris non existens, aliqua in parte illis de quibus uenit pepercit, sed etiam, in quantum potuit, more Hieroboam digitum suum dorso antecessorum suorum erga sibi subiectos grossiorem exhibere tentauit, monachosque de quibus exiuit, cessante priorum exemplo, affligere non destitit. Que omnia, quanta et qualia fuerint, non decet memorie  tradere; tamen necessaria huic textui subnectimus, sed et paucissima. Idem namque episcopus, cum omnes monasterii causas sibi, ubicunque uellet, adferri iussisset, nichilominus ad libitus suos sepius idem monasterium inuisens, omnes ibidem ministeriorum consuetudines ad suas detorserat uoluptates. Denique cellario cunctisque similibus monasterii  officinis laicales prefecit personas, sibi forinsecus ministrare solitas; nullusque eorum qui ad hec eadem ministeria constituti fuerant monachorum, uel intrare aut de his aliquatenus habuit potestatem tractare uel habere [a 1Kb] . Quare contigit, non solum alia necessaria, sed etiam uictum, supremum uidelicet corporis sustentaculum, omnino fratribus defecisse. Tante igitur causa necessitatis Hludowicum piissimum imperatorem fratres de monasterio sancti Galli adierunt, eiusque clementiam sue miserie solamen esse poscebant. Episcopus quoque eodem tempore presens aderat, cepiscoporum confisus solatio, aliorumque familiarium regis, quos omnes sue partis sciebat esse adminiculatores monachorumque aduersarios. Maximam tamen sue pertinatie  fiduciam habuit in quadam carta, que diabolicis machinationibus a quodam diaboli ministro conscripta, non solum idem monasterium, sed et alia loca non pauca falsissime canebat [b 1Kb] ad episcopii partes quasi hereditario iure pertinere. Monachi uero econtra nullam eo tempore sue securitatis cartam habuerunt, una, ut prediximus, concremata, alia uero, sicut etiam prefati sumus, quam suscipere ob aliquam causam monachi noluerunt, ab episcopo detenta. Cum uero altercatio inter episcopum et monachos oriretur coram principe, episcopus petiit: ut sua carta coram imperatore legeretur, et secundum eam res diiudicarentur. Ipsam autem, quam supra commemorauimus, mendis plenissimam preferre [c 1Kb] cogitauit. Sed diuina pietas suis, quibus humana  deerant solatia, superna dignata est, intercedente sancto Gallo, conferre subsidia. Denique episcopus, cum de manibus proprii ministri sue uoluntatis se putaret accipere cartam, immo sancti Galli famulos destruendos inuidiosam decipulam, non eam quam uoluit, sed proficuo nobis errore aliam cartam imperatori cunctisque principibus, cause penitus ignarus, coram designauit, quam ab imperatore Karolo sub Iohanne episcopo nobis factam, sed a nostris antecessoribus ob alicuius infande additionis maculam non receptam supra memorauimus. Quam cum piissimus imperator suscepisset, sigillumque sui patris recognoscendo intuitus esset, uenerando deosculatus est, circumque adstantibus similiter honoris  causa deosculandum contradidit. Deinde carta traditur legenda.

Cum uero audisset episcopus contra suum decretum carte procedere textum, protinus recusauit istam, asserens peruersam, aliamque cupiens sue peruersitatis in presentiam adferre scripturam. Quod beniuolus imperator non consensit, sed tante auctoritatis firmitatem monachis restituendo contradidit, ut liberi ad sua redeuntes, potestatem deinceps eligendi sibi abbates haberent, nullamque potestatem episcopi absque magisterii causa spiritalis super eos deinceps haberent; excepto quodam censu, quem de monasterio ad episcopatum persolui debere singulis annis, hoc est unum equum et unam unciam auri [d 1Kb] , supra memorata carta [e 1Kb] asserebat. Insuper  etiam prefatus princeps ad augmentum securitatis eorum cartam emunitatis sua auctoritate illis contradidit [f 1Kb] . Quibus peractis, monachi cum suo abbate Gozperto ad monasterium rediere letantes, episcopo nichilominus ad sua cum tristitia redeunte. Gozpertus uero abbas una cum suis ad monasterium rediens, omni studio satagebat circa communem fratrum utilitatem omnem sui laboris impendere sollertiam, nostre in omnibus rebus congregationis ubicunque potuit commoda cumulando; ad augmentum quoque nostri monasterii, ueteri destructa, nouam sancto Gallo cepit edificare basilicam, que hodie rationabili procereque magnitudinis statura cernentibus apparet constructa [g 1Kb] , anno uidelicet incarnationis Domini 830, Hludowici uero imperatoris  17. Quam utique spacio septem annorum ad plenum edificando perduxit, annoque nono dedicationem ipsius basilice perpetrauit, conuenientibus ad idem monasterium Wolfleozo, ad cuius diocesim pertinebat, Constantiensi episcopo, unaque Oadalricho Basiliensi episcopo, Erlebaldo [h 1Kb] quoque Augensis monasterii abbate [i 1Kb] cum aliquantis sue congregationis fratribus presente manente [i 1Kb] aliisque Alamannorum principibus non paucis. Dedicatione igitur ipsius basilice gloriose cepta et non sine signorum claritate honorifice peracta, postea prefatus abba Gozpertus in omnibus monasterii nostri utilitatibus sine cessatione se studuit exercere. Librorum enim, quorum maxima penuria [k 1Kb] in nostro loco  usque ad illius tempus exstiterat, tantam copiam ille patrauit, ut locus iste ex eorum multiplicatione non parum excresceret. Qui, quales, et quot fuerint, qui diligentius quesierit, inuenire poterit.

7. Tempore uero procedente idem abbas, cum iam etatis grauitatem corporisque infirmitatem non sufficere crederet ad instantium necessitatem negotiotiorum, a Hludowico clementissimo augusto impetrauit ut Bernwicus, monachus noster, successor illi existeret; quod statim, ut ille postulauit, effectum est. Ordinatus est uero Bernwicus abbas uiuente Gozperto, anno incarnationis Domini 837, Hludowici autem imperatoris 24. Post hec uero Hludowicus imperator 12. Kal. Iul. de hac luce migrauit anno incarnationis Domini 840. Eodem etiam anno facta  est solis eclypsis 3. Non. Maii in uigilia ascensionis Domini [a 1Kb] . Post obitum uero Hludowici imperatoris maxima discordia orta est inter filios eius, Hlotharium, qui primus fuit etate, et Hludowicum et Carolum. Itaque Hlotharius cum esset etate primus, potentia utique et multitudine populorum post se declinantium ceteros precellebat. Cum igitur, ut diximus, maxima pars populorum Hlotharium sequeretur, contigit et Bernwicum nostrum abbatem illius partis fuisse adminiculatorem. Nec minus interea Hludowicus Alamanniam penetrans, singula loca sue suorumque dicioni subiecit; indeque abbatem in nostro monasterio constituit Engelbertum, monachum nostrum. Qua re contigit, ut sicut regna, ita et monasteria diuersis erroribus atque laboribus  quaterentur. In tantum autem maior pars populorum Hlotharium sequebatur, ut quidam principes Alamannorum cum exercitu magno Hludowico obuiam pergerent, eumque, ne fines illorum intraret, prohibere uellent. Cum quibus protinus pugnam ualidam commisit, et maximam eorum partem prostrauit, reliquos uero omnes in fugam conuertit; et sic ad fratrem suum Carolum peruenit. In quibus terminis Hlotharius cum maximo exercitu aderat contra fratres suos, Hludowicum et Carolum, et ipsi contra illum. Die autem constituta, commissum est prelium ualidissimum, atque miseria plenum, et Domino disponente iuniores exstiterant uictores anno incarnationis Domini 841.

Ergo hac miserabili consummatione belli peracta,  protinus Hludowicus abbatiam sancti Galli Grimaldo [b 1Kb] destinauit atque contradidit. Qui statim eam, in quantum ualuit, causa regie auctoritatis obtinuit.

8. Postquam uero diuisio regni patrata est, et pax inter germanos reges firmata est, Grimaldus  abba ad monasterium sancti Galli ueniens, honorifice atque omni obsequele suauitate a fratribus eiusdem monasterii susceptus est, atque deuota illorum seruitute sustentatus. Causa autem extitit, quam nemini miram puto uideri, fratres nostros tristitia non parua agitari, eo quod securitas electionis eorum, que tam multis, ut ante prediximus, laboribus sepe difficillime fuerat adquisita, tam facile de eorum potestate deficiebat excussa. Sed huius tristitie, Domino iuuante, iocunda uenerat medicina. Nam predictus Grimaldus prioribus [c 1Kb] semper idem monasterium protegere atque erga illud clementer agere consueuerat. Quam causam loco et potestate accepta non minuerat, sed augebat magis caritatem, quam sue potestatis declarans magnitudinem. Qua confidentia monachi eum  flagitare ceperunt, ut sicut in illo immunitatis priuilegium amiserunt, ita cum illo pristine securitatis recuperarent augmentum. Quam petitionem ille gratissime suscipiens, studioseque complens, a rege Hludowico permissione illis adquisita concessit, ut statim sibi eligerent, qui post ipsum illos illorumque omnia procuraret, et postea nullam sue securitatis et proprie electionis dubitationem haberent. Qui protinus gratanter hanc benedictionem [d 1Kb] suscipientes, Hartmotum elegerunt, scientia et moribus nobilitateque preclarum, eumque Grimaldus secum ad regem perduxit. Qui cum manibus regis a Grimaldo fuisset contraditus, benigneque ab eo susceptus, protinus a regia potestate ipsum sancti Galli locum cum omnibus ad illum pertinentibus suscepit post Grimaldum  secunda uice [e 1Kb] regendum; eo uidelicet pacto, ut post obitum Grimaldi hec eadem electionis stabilitas a rege concessa et in Hartmoto cepta, deinceps stabilissime presentibus ceterisque ad eundem locum futuris signaretur, et firmaretur mansura. Quo peracto, Grimaldus abba cum Hartmoto letus, letantibus pariter fratribus, ad monasterium rediit.

Post hec igitur Grimaldus regularem in nostro monasterio uitam omni sagacitate mentisque alacritate instituere cepit. Cuius rei curam, quia ipse sepius regalibus fuerat occupatus officiis, Hartmoto iniunxit, ut spiritalis structure edificia in fratribus fundaret, et non minus etiam exteriora officinarum necessaria studiose construeret.

 Quam indictionem Hartmotus benigna mente suscipiens studioseque perficiens, cum prius monachi colerent officinas sue utilitati incommodas, non multo tempore succedente, omnia nostri claustri habitacula [f 1Kb] , quamuis prius cepta, pulcherrime ad  perfectionem, ut modo cernimus, perducta uenienti Grimaldo consignauit. Nec non etiam singulare eidem abbati domicilium cum omnibus necessariis ad illud pertinentibus utilissime pulcherrimeque [a 1Kb] construxit. Quare Grimaldo apud nostros sepius demorante, contigit nostri prouectus non parum excrescere suauitatem. Sed sicut nox et dies sibi alternatim successerunt, ita aduersa cum prosperis se sepius miscuerunt, talesque uices uariauerunt. uenerabilis namque Constantiensis ecclesie presul nomine Salomon, cum sue sedis dignitatem non solum non minuere, sed etiam in omnibus uellet religiose accumulare, ad nostrum monasterium nuntios direxit, censum, ut sepius prefati sumus, nefanda conditione ex monasterio ad episcopii partes  condictum sibi restitui inquirens. Que perturbatio fratres aliqua ex parte inquietauit; maxime cum ille census ob hoc a Hludowico imperatore [b 1Kb] ita fuisset concessus, ut ipsum monasterium et ab episcopis et ab omnibus secularibus potestatibus, absque solis regibus, fuisset absolutum. Grimaldus autem abbas cupiens omnia utrobique cum pace et caritate finiri, claustra ingrediens monasterii, principes fratrum ad se conuocauit; a quibus inquirere cepit cur censum, sicut scriptura ipsorum continebat, ad episcopatum non persoluerent? Tunc Hartmotus pre ceteris respondens: Non merito, inquit, debemus hunc censum sicut hactenus fecimus persoluere. Grimaldus dixit: Unde debet cessare census istius ad episcopatum donatio? Hartmotus respondit: Quia illa securitas,  et illa immunitas, quam nobis iste census liberam, regum donante clementia, usque huc fecit, a nobis penitus ablata est. Grimaldus dixit: Ob quam causam, et per quem eadem libertas uobis ablata est? Hartmotus respondit: Utique propter uos; quia enim uobis in beneficium traditi sumus, ideo episcopo censum persoluere non debemus. In uestre enim dominationis seruitute nobis sufficere credimus, et ideo in diuersa partiri nequimus. His auditis, Grimaldus ex illo tempore cepit cogitare, rogantibus Hartmoto et reliquis fratribus, atque cum illis pertractare, qualiter ipsum monasterium et ab istius census, et ab omni inquietudinis liberaretur molestia. Quod ita peractum, in sequentibus Deo miserante monstrabimus. Exinde igitur utriusque loci rectores, episcopii uidelicet et  monasterii, cum sibi subiectis perquirere ceperunt, qualiter salubritas pacis inter utrumque locum ita statueretur et firmaretur, ut absque discordia quandoque liceret utrisque Christi seruitio inherere. Cum  uero huius consilii prolixitas sepius utrimque pertractaretur, tandem salubri consilio reperto, rectores prefati consentientibus partis utriusque familiis inuenerunt, et decreuerunt, ut quedam possessiones de monasterio ad episcopatum contraderentur; per quarum donationem monasterium ab episcopatu segregaretur, ab omni census molestia deinceps redderetur securum. Quod decretum ab episcopo et abbate inuentum, placuit ambobus, episcopii uidelicet filiis et monasterii incolis. Interea contigit Hludowicum, piissimum regem, publice placitum suum habere in uilla que dicitur Ulma, presentibus filiis suis aliisque regni sui principibus. Ad quod placitum istius conuentionis causa perlata est. Et cepit exinde rex sollerter et caute cum suis cogitare  atque pertractare. Cumque summates [c 1Kb] qui aderant, in bonam partem causam declinare [d 1Kb] studerent, tandem piissimus princeps ab episcopo et abbate monachisque qui aderant, inquisiuit: Si utraque pars, monachorum uidelicet et clericorum, in hac re consentiret? Responsum est ab abbate et monachis qui aderant, in hac uoluntate se cunctamque illorum congregationem persistere. Similiter et episcopus interrogatus, pro se suisque similem reddidit istius consensus responsionem. Rex uero cum ambarum partium conspiceret unitatem, sese huic pacto interposuit medium, atque in semet omne negotium assumens, cum manu sua potestatiue res predictas ad episcopatum contradidit, atque cum ipsa manu similiter potestatiue ab episcopio monasterium  abstulit penitusque diremit, ita ut deinceps nullam potestatem episcopi in rebus eiusdem monasterii haberent, neque in censu neque in ulla alia simili causa, preter spiritalem tantummodo episcopalis officii dignitatem; sed pura mente ex hoc et deinceps licentiam haberent monachi idem [e 1Kb] Deo seruire, nullique seculari potestati, nisi solis regibus subiacerent. Hec confirmatio cum regia auctoritate circa utramque partem fuerit [f 1Kb] stabilita, oriebatur et alterius similis cause necessitas in presenti, que et protinus in eodem concilio penitus finiebatur. Nam cum ipsa loca ita unitate fuissent antea copulata, ut uelut uni semper uiderentur cedere potestati, huius causa communionis quidam hereditatem suam ad Constantiam census debito  cedentem monasterio contradiderunt, et econtra tributarii monasterii eandem tributariam hereditatem ad episcopatum contradiderunt. Et ut in hoc etiam penitus omnis dissensio auferretur, idem rex  de parte monasterii, consentientibus abbate et fratribus, quasdam res ad Constantiam condonauit; ea uidelicet ratione, ut omnia que tunc in potestate monasterii erant, uel a prefatis tributariis illuc delegata, uel qualicunque modo ibidem confirmata, postea sine ullius contradictione persone firmarentur ibidem in perpetuum permansura.

His uero ita a clementi rege omni cum consensu compositis, iussit idem rex sue auctoritatis preceptum utrique parti ad perpetuam confirmationem istius pacti statim in presenti conscribi. Et ut cautius hec eadem firmitatis scriptura communiretur, precepit primitus tantummodo dictatam et in aliqua sceda conscriptam sibi presentari. Et cum ille causam comprobaret, tunc demum cancellario precepit,  in legitimis cartis conscribere prefati pacti confirmationem [a 1Kb] . Et cum perscripte fuissent, proprie manus auctoritate eas confirmans, unam episcopo cum suis, aliamque abbati monachisque contradidit perpetue firmitatis sine aliqua euersione ita retinendas indicio. Quisquis autem uult scire quante fuerint cause ob redemptionem predicti census et monasterii securitatem, et preterea ob tributariorum predictorum reconciliationem ad episcopatum contradite, legat in cartis supra memoratis, et inuenire poterit quod querit. Preterea rex piissimus Hludowicus statim iussit monachis fieri aliam cartam firmissime immunitatis, ut post Grimaldum deinceps potestatem in perpetuum haberent eligendi sibi abbates, nullique hominum nisi solis regibus  subiacerent; et in eadem carta conscribi iussit regia dona sibimetipsi secundum consuetudinem aliorum monasteriorum securitate preditorum quotannis uentura, id est, duos caballos et duo scuta cum lanceis. Et sic etiam istam cartam sua manu confirmatam proprioque anulo consignatam monachis tradens [b 1Kb] , letos eos in sua redire permisit.

9. His ita Deo disponente peractis, Grimaldus abbas omnia monasterii negotia Hartmoto commendans, ipse securus regali se frequentabat exhibere presentie. Hartmotus itaque cum fratribus tandem optate securitatis quiete percepta, operibus necessariis totis studebat insistere; atque inprimis templum Dei in honore sancti Galli constructum, uariis cepit ornamentis decorare et sublimare. Principio  uero tumbam sancti Galli [c 1Kb] cum reliquis altaribus et  analogio [d 1Kb] atque confessione ita innouari, maximaque ex parte totum ex integro fecit edificari, sicut hodie uidetur et cernitur. Preterea coronis [e 1Kb] argenteis, aliisque diuersis luminaribus pariter cum multimodis uariorum ornamentorum splendoribus ipsam magnopere studuit insignire basilicam. Absidam [f 1Kb] quoque post altarium sancti Galli ita honorifice pictura deaurata, sicut in presenti uidemus, ipso composuit tempore. Librorum etiam non paruam copiam sub eodem abbate Hartmotus composuit; quorum nomina hec esse scias [g 1Kb] :

* Quinque libros Moysi, Iosue, iudicumque in uolumine 1. Regum libros 3 in uolumine uno. * Tres libros Salomonis, et librum sapientie, uel Iesu, Iob et Tobiam in uolumine uno. * Paralipomenon, Iudith,  Hester et Hesdram, Machabeorumque libros 2 in uolumine 1. * Omnes prophetas in uolumine 1. * Epistolas Pauli, Actus apostolorum, 7 Epistolas canonicas, et Apocalypsin Iohannis in uolumine 1. * Sancti Augustini super Iohannem partem 2 et 3. * 22 libros de ciuitate Dei in duobus uoluminibus. * Augustini de ciuitate Dei libros 15 in uolumine 1. * Contra Faustum manicheum libros duos in uolumine 1. * 82 questiones, et contra aduersarium legis et prophetarum in uolumine 1 [h 1Kb] . * Augustini super psalmos 6 uolumina. * Item de eisdem libris in uoluminibus duobus excerpta ualde necessaria. * Libros 12 confessionum sancti Augustini. Eiusdem libros 7 de baptismo. * In Genesim ad litteram libros 12. Sancti Ambrosii contra Arrianos liber 1, et  epistola eius, et sancti Augustini contra eosdem in uolumine 1 pusillo. * De doctrina Christiana libri 4 in uolumine 1. Recapitulationes sancti Augustini. Lectionarium ad basilicam [i 1Kb] . * Duo uolumina epistolarum sancti Hieronimi. * Omelias Iohannis Crysostomi, et de compunctione cordis, ac reparatione lapsi in uolumine 1. Sancti Hilarii super Matheum uolumen 1. * Collectarios [i 1Kb] duos in singulis uoluminibus de aduentu Domini usque in pascha. * Sancti Ambrosii episcopi in euangelium secundum Lucam in uolumine 1. * Eiusdem in epistolas Pauli uolumina 2. Eiusdem de bono mortis, et Hieronimi in Apocalypsin Iohannis in uolumine 1. uictorini de sancta Trinitate. Librum sancti Clementis. Passionales [k 1Kb] duos in duobus uoluminibus. * Cassiodori super  omnes psalmos in tribus uoluminibus. Bede super  Cantica canticorum. Collationum patrum tertiam et quartam partem. * Regulam sancti Benedicti et reliquorum Patrum in uolumine 1. Explanationem super lectiones in uolumine 1. Libros ethimologiarum Isidori in uolum. 1. Iosephi de antiquitate Iudaica libri 12 in uolum. 1. * Item libros 4 in uolum. 1. * Item eiusdem de bello Iudaico libri 7 in uolum. 1. Excerpta de Pompeio in uolum. 1. Gesta Alexandri in uolum. 1. Librum ymnorum optimum. * Grammaticam Prisciani in uolum. 1. * Librum canonum. Passionalem apostolorum. Passionem sanctorum Sergii, et Bachi. Chronicam Eusebii, et Hieronimi [a 1Kb] . * Tractatum Origenis in epistolam Pauli ad Romanos. * Rhabani episcopi in posteriorem partem Hieremie prophete uolumen 1. * Item epistolas Pauli  apostoli, et 7 epistolas canonicas in uolumine uno [b 1Kb] . Actus apostolorum, et apokalipsin in uolum. 1. * uitam sancti Columbe in uolum. 1. Item Iob, Tobiam, Iudith et Hester in uolum. 1. * uisiones Wettini et Baronti.

Preterea etiam idem Hartmotus sub Grimaldi temporibus ipsa fratrum necessaria [c 1Kb] , in quantum potuit, meliorare studuit et augere. Quod tunc constitutum, usque hodie similiter permanet firmum. Temporibus etiam illis, exigentibus meritorum eius insigniis, corpus sancti Otmari de ecclesia sancti Petri festiue sublatum, in basilicam sancti Galli cum debita laudum honorificentia est perlatum, presente Grimaldo, abbate et archicapellano regis Hludowici, et Salomone Constantiensis ecclesie  episcopo, cum cetero innumerabili populo 4 feria sub octauo Kalendarum Nouembrium die [d 1Kb] anno incarnationis Dominice 864. Collocatum est autem corpus sancti uiri in ecclesia sancti Galli iuxta altarium sancti Iohannis Baptiste, ubi magna miraculorum abundantia meritorum eius claruere preconia, usque dum noua sibi edificata basilica [e 1Kb] , que statim in breui tempore est peracta, tumbaque argento et auro sibi parata, honorifice in eam sancti uiri exuuie sunt perlate. Que basilica etiam post tempora Grimaldi ab Hartmoto abbate, ita ut hodie uidetur, aucta est atque constructa, tumba uidelicet et altari plenius decoratis.

Post hec igitur temporum transeunte curriculo, Grimaldus abbas cum iam etatis plurimos dies haberet,  cepit sedulo in nostro monasterio commorari, cupiens reliquum uite sue tempus cum quiete transigere,  et in Christi ducere seruitute. Hartmotus uero, precipiente Grimaldo, omnes labores et itinera, siue ad curtem, siue in expeditionem [f 1Kb] et ad omnes alias necessitates, uice illius strenue compleuit, omniumque curam negotiorum in semet accepit.

Ipse autem Grimaldus, cum alia loca et monasteria sue dicioni habuisset subiecta, in hoc monasterio [g 1Kb] precipue cupiens finem dierum suorum expectare, cepit studiosissime monachicis se exercere disciplinis, et licet habitu non esset, conuersatione tamen et uoto monachus existebat. Orationibus sepius insistebat, elemosinarum largitatem solus pre ceteris possidebat, in tantum, ut pater pauperum uocaretur et esset.

His itaque aliisque similibus bonarum uirtutum  profectibus cottidie crescens, senex et plenus dierum in confessione uere fidei de hac luce, Domino uocante, altitudinem conscendit, ut credimus, lucis perpetue, atque in eodem monasterio cum omni honore et debita ueneratione sepultus, requiescit in Domino [h 1Kb] . Contigit autem transitus eius Idibus Iuniis 6, feria in primo ortu solis anno incarnationis Dominice 872. Rexit autem monasterium nostrum feliciter per annos 30 et unum.

Premia tantorum cui dona, Christe, laborum
Huicque polum tribuas, qui sydera celsa crearas.
Mattheus, Marcus, Lucas, pariterque Iohannes
Sint illi comites, quorum celebrabat honores [i 1Kb] .

Post obitum uero Grimaldi fratres iuxta promissam sibi licentiam protinus cum maximo unanimitatis  consensu Hartmotum sibi elegerunt abbatem. Cum quo pariter quidam de senioribus fratrum ad piissimum regem Hludouicum deuenerunt [i 1Kb] . Qui cum eorum consensum et desiderium comperisset, sicut prius disposuit, Hartmoto monasterium cum omni securitatis libertate contradidit, nulla addita uel interposita causa, per quam aliquomodo ulterius uiolari potuisset huius securitatis integritas. Hartmotus uero cum fratribus ad monasterium rediens, optimi se pastoris et patris perfectione studuit ubique et undique exercere. Nam licet preteritorum maxima pars ille fuisset laborum atque bonorum, tamen nunc quasi incipiens, cumulum et augmentum solitorum desiderabat augere meritorum. Nam parietes basilice sancti Galli, et in choro et foris chorum, et  posteriora templi, sicut modo cernuntur pictura deaurata, idem eodem in tempore fecit ornari et  comi [a 1Kb] . In aliis preterea edificiis, ut cerni poterit in presenti, plurimum nostro monasterio decorem suis temporibus ipse patrauit; et, ut plurima breuiter comprehendam, ubicumque fuit, siue intus, siue foris, siue apud diuites, siue apud mediocres, Domino donante sapientiaque a Deo sibi concessa nostra omnia cautissime prouidente, nos semper securi extiteramus. Librorum quoque quos ille ad communem monasterii utilitatem suo tempore patrauit, hec sunt nomina [b 1Kb] .

Lectiones euangelii, quem librum auro et argento ac lapidibus pretiosis ornauit. Lectionarium elephanto [c 1Kb] et auro paratum. * 35 uolumina beati Gregorii in Iob in sex corpora diuisa. Collectaria duo de pascha usque ad aduentum Domini. * 7 libros sancti  Augustini in heptatheucum. Sancti Ambrosii de fide contra arrianos libros 3 in uolum. 1. * Item eiusdem libri 3 proprie de spiritu sancto, et unum de incarnatione Domini, et alium de laude sanctorum in uolum. 1. * uitam sancti Martini in uolumine uno. * uitam sanctorum Galli et Otmari in uolum. 1. * uitam sancti Siluestri in uolumine uno. * Instituta patrum, quas nuncupant uitas patrum minores, in uolum. 1. * 20 duas omelias Gregorii super Ezechielem prophetam in uolum. 1. * Ambrosii de officiis libri 3 in uolumine uno. Sancti Augustini de magistro, et eiusdem epistolas. Item de gratia et libero arbitrio * Collectanea Flori presbyteri de uoluminibus sancti Augustini in epistolam Pauli ad Romanos in uolum. 1. * Sancti Augustini de utilitate  credendi, et bono nature, et scoliam Cyrilli de incarnatione Domini, et paucas questiones. * Polihystorem Solini in uolum. 1 * Altercationes Attici et Cretoboli ad paruum tempus non poterat inueniri, pro qua, antequam inueniretur, scripta est alia, et additus est ei liber sancti Augustini de uita Christiana, et altercatio Ecclesie et Synagoge. Collectanea Flori in epistolam ad Corinthios secundam, et ad Hebreos [d 1Kb] . * Decreta pontificum Romanorum in uolumine uno. Regulam sancti Basilii, et ceterorum. Alios quoque libros, proprii causa uidelicet usus, iocunda patrauit scriptura; quos similiter post finem dierum suorum sancti Galli seruitio perpetualiter contradidit retinendos; imprecans etiam illi non parue dedecus confusionis, si quis presumpserit aliquam  quam partem eorum de monasterio sancti Galli  abstrahere, illiusque seruitio eos auferre [e 1Kb] . Nomina uero eorundem librorum sunt hec. * Quinque libri Moysi, Iosue, iudicumque in uolum. 1. * Regum libri 4 in uolum. 1. * Psalterium de Hebraico translatum [f 1Kb] . Prouerbia Salomonis, ecclesiastes, et cantica canticorum; item liber sapientie, et Iesu filii Sirach, et paralipomenon libri duo in uolumine uno. * Iob, Tobias, Iudith, et Hester in uolum. 1. Esdras, Neemias, et Machabeorum libri 2 in uolum. 1. * Esaias, et Hieremias in uolum. 1. * Ezechiel, et 12 prophete, et Danihel in uolum. 1. * Euangeliorum uolum. 1. Reliquorum librorum noui testamenti uolum. 1. * Bede libelli duo de natura rerum, et temporibus. * Item unus grandis, et alia argumenta computandi in uolum. 1. Regula sancti Benedicti,  et martyrologium Bede; et ymnarius, nec non et omelie Cesarii in uolum. 1. * Ethimologiarum Isidori uolum. 2. Medicinalis liber unus. Glossa in epistolas Pauli. Super lectiones uolum. 2. Super euangelia uolum. 2. * uolumem Orosii. Martiani de nuptiis Mercurii et philologie libri 2. Item de 7 liberalibus artibus libri 7. Bethii 5 libri philosophice consolationis in uolum. 1. Item alii 5 in altero uolumine. Inter hos etiam unam mappam mundi subtili opere patrauit, quam inter hos quoque libros connumerauit [g 1Kb] .

Post obitum uero Hludowici piissimi regis in partem Caroli, filii eius, nostro monasterio pertingente cum cetero regno, omnes immunitatis cartas  a patre eius Hludowico nobis condonatas, ab ipso clementissimo filio eius Carolo Hartmotus abba nobis renouari fecit, atque illius auctoritate iterato conscribi [h 1Kb] .

Neque hoc silentio pretereundum est, quantum de regalibus donationibus ad nostrum monasterium fuisset illo tempore concessum. Denique [i 1Kb] prefatus piissime memorie rex Hludowicus, uiuente abbate Grimaldo, locum qui dicitur Mecchinga, ad monasterium sancti Galli eterne causa remunerationis regia auctoritate contradidit [i 1Kb] .

Post cuius obitum, Grimaldo quoque defuncto, Carolus clementissimus rex, filius eius, Hartmoto intercedente quandam possessionem regie potestatis in pago Turgoiense, sitam in loco qui dicitur Roholuesriuti,  sancto Gallo in perpetuam possessionem  condonauit, quod et protinus sue auctoritatis conscriptione firmauit [a 1Kb] .

Quendam etiam montem situm in Hretia Curiense, in quo constructa est basilica sancti uictoris martyris, cuius et nomine uocatur idem locus Mons uictoris, ipso tempore ad monasterium sancti Galli contradidit, firmitatisque cartam regia auctoritate exinde fieri iussit [b 1Kb] , rogante Eusebio Scottigena, qui ibidem per 30 annos spontanee clausus Domino seruiebat; anno uero incarnationis Dominice 884, pridie Kalend. Februarii de hac luce ad lucem migrauit perennem [c 1Kb] .

Postquam uero idem Carolus Italiam ingressus pacifice eam suo subiugauit imperio, alium etiam locum in pago supra dicto similiter regie auctoritatis  dominio cedentem, nomine Stamheim, cum omnibus ad illum pertinentibus sancto Otmaro imperatoria contradidit potestate, huiusque donationis firmitatem imperialis scripti precepto firmissime corroborauit [d 1Kb] . Sed et illius, quam supra memorauimus, donationis imperatoriam denuo iussit scribi commemorationem, quod factum est, ut imperauit [e 1Kb] .

Postquam autem idem mitissimus imperator Carolus omnibus Italie Germanieque populis suauissimo ordine imperauit, rogante Hartmoto et efficiente Liutwardo episcopo atque archicancellario imperatoris, quandam abbatiolam in Italia sitam, olearum et uinearum feracem, quam tunc idem Liutwardus in beneficio habebat, cui nomen est Massin, ad monasterium sancti Galli imperatoria auctoritate contradidit;  eo quoque pacto, ut idem Liutwardus tempore uite sue sub usufructuario ipsas res possideret, censumque de ipso loco, sicut ipse condixit, singulis annis ad monasterium predictum persolueret, hoc est uel 6 laguenas de oleo, uel 60 solidos de argento; post obitum uero Liutwardi ipse res sine ullius contradictione perpetualiter ad ius pertinerent monasterii. Cuius rei carta protinus firmissime sua auctoritate est scripta atque firmata, atque ipso imperatore iubente, super altarium sancti Galli est posita, ubi hodie Deo uolente cum pace tenetur [f 1Kb] .

Igitur uenerabilis abbas Hartmotus post tantorum, ut supra commemorauimus, perfectionem laborum cupiens etiam finem sue clarissime administrationis aspicere propriis oculis, iam quoque  etate requiem poscente, cepit sedulo ab imperatore deposcere, et cum fratribus querere, quatenus ipse ab his laboribus liberaretur, et alius in eius locum subrogaretur, cuius etas et ualitudo apta existeret  ad supportandos uarios casus, qui nunc etiam prioribus ampliores uariantur in mundo. Cuius rei consensum neque apud imperatorem, neque apud monachos facile potuit inuenire. Sed cum ille diutissime et omnimodo in hac persisteret petitione, etatis sue sepius causando grauedinem, tandem difficillime adquisitam istius petitionis ab imperatore suscepit promissionem. Proinde letus cepit ad hec ipsa negotia congruens inquirere tempus. Aliquanto uero temporum transeunte curriculo, contigit domnum imperatorem de Italia redeuntem nostrum intrare monasterium; ubi cum maxima laudum honorificentia cunctorumque non parua letitia fuisset susceptus [g 1Kb] , ipse etiam letus triduo ibidem permansit. Tunc uero uenerabilis abbas Hartmotus oportunum  tempus sue uoluntati occurrere credens, imperatoris clementiam, ut sue promissionis memor existeret, studiosissime cepit flagitare. Piissimus uero princeps nullius preterite immemor uel dictionis uel promissionis, uolens et abbatis petitioni annuere, et monachis in omnibus satisfacere, illorum concessit arbitrio, ut quem uellent, de suis abbatem sibi eligerent, Hartmoto uidelicet successorem. Que res a fratribus audita maxime tristitie et lacrimarum pariterque intermixte letitie seminarium existebat: tristitie, quia a tanti patris dominio, ipso uiuente, se abstrahere cordetenus recusauerunt; letitia uero, quia idem clementissimus imperator, cum rem finiri necessitas exegisset, non per suos nuntios absens, sed per seipsum nostras causas maluit confirmare  atque statuere presens.

Cum igitur hec, ut diximus, necessitas, imo etiam dignissima utilitas, rem finiri exigerent, omnes pariter senes et iuuenes a primo usque ad ultimum, Domino donante, communi consilio atque una uoce Bernardum sibi elegerunt abbatem, uirum nobilitate et iuuentute preclarum; cuius sapientia et moribus atque benignitate et regia seruitia peragi, et se cum omnibus suis fidissime protegi confidebant. Cuius rei notitia cum ad imperatorem fuisset perlata, protinus ipse conuentui eorum dignatus est interesse, ibique inprimis Hartmotum, ut sepissime postulauerat, honorabiliter atque cum magna gratiarum actione a pondere tantorum liberum donauit esse laborum, sed non destituit a magisterio ibidem  degentium. Postea uero omnibus Bernhardum sibi abbatem poscentibus, statim in presenti benignissimus princeps eorum desiderium audiens, Bernhardo monasterium cum congregatione commendauit, ipsumque  abbatem constituit. Qui inter alia plurima consolatoria uerba hoc etiam intulit promittendo: se numquam hanc securitatem nobis ablaturum, tantummodo si inter nostros ualeat inueniri, qui ad hoc officium idoneus possit existere. Omnibus uero rationabiliter constitutis, domnus imperator omnes ibidem conuersantes letos efficiens,  ipse quoque letus de monasterio abscessit.

Contigit autem ista ordinatio circa finem anni ab incarnatione Domini 883, 6 feria, 8 Id. Decembris, indictione prima, anno uero Caroli imperatoris tertio [a 1Kb] , super omnia uero regnante Domino nostro Ihesu Christo, cui est honor et gloria per indeficientia secula. Amen.





RATPERTI PeMATA uARIA.



I. uERSUS DE FESTIuITATE SANCTI GALLI.





II. uERSUS AD SOLEMNEM PER CAMPOS ET MONTES PROCESSIONEM DE RELIQUIIS SANCTI GALLI.






III. IN FESTIuITATE SANCTI OTHMARI.





Iu. uERSUS DE SANCTO MAGNO.





u. AD EUCHARISTIAM SOMENDAM.





uI. uERSUS AD REGEM SUSCIPIENDUM.






uII. LITANIA AD PROCESSIONEM DIEBUS DOMINICIS.





uIII. AD REGINAM SUSCIPIENDAM.


.



IX AD DESCENSUM FONTIS.






X. HILDEGARDAE EPITAPHIUM.
[Apud Gold. Alam. Rerum Script. pag. 85.]


Hoc iacet in tumulo Christi dignissima uirgo
   Hildigarda nitens moribus egregiis.
Hec fuit eximii Ludouici filia regis,
   Mentem sponte suam uouerat illa Deo.
Bis denos octo uite compleuerat annos
   Migrans ad Sponsum uirgo beata suum.



XI. DE CAPELLA QUADAM.
[Apud Gold., ibid.]


Condidit hoc sanctum stabili fundamine templum
Cum genitore pio Ludouico principe terre
Hildigarda potens Christi clarissima uirgo,
Cui Deus eterne concedat gaudia uite.




uolume back matter






ORDO RERUM QUAE IN HOC TOMO CONTINENTUR.



HINCMARUS RHEMENSIS ARCHIEPISCOPUS. 


EPISTOLAE.
    EPISTOLA PRIMA.---Episcoporum dieceseon Rhemensis atque Rothomagensis ad Ludouicum Germanie regem. 9
    EPIST. II.---Ad Nicolaum papam. 25
    EPIST. III.---Ad episcopos synodi Suessionensis. 46
    EPIST. Iu.---Ad eamdem synodum Suessionensem. 50
    EPIST. u.---Ad episcopos synodi Suessionensis. 55
    EPIST. uI.---Ad eosdem. 59
    EPIST. uII.---Ad Nicolaum papam. 61
    EPIST. uIII.---Ad Egilonem archiepiscopum Senonensem. 64
    EPIST. IX.---Ad Egilonem eumdem episcopum. 68
    EPIST. X.---Ad Egilonem eumdem episcopum. 71
    EPIST. XI.---Ad Nicolaum papam. 75
    EPIST. XII.---Ad eumdem. 90
    EPIST. XIII.---Ad monachos Altouillarensis monasterii. 92
    EPIST. XIu.---Ad Odonem episcopum Bellouacensem. 93
    EPIST. Xu.---Ad Carolum regem. 94
    EPIST. XuI.---Ad clericos palatii. 99
    EPIST. XuII.---Ad presbyteros diecesis Rhemensis. 101
    EPIST. XuIII.---Ad presbyteros Rhemensis parochie. 104
    EPIST. XIX.---Ad Ludouicum III regem, Balbi filium. 110
    EPIST. XX.---Ad eumdem Ludouicum III regem. 117
    EPIST. XXI.---Concilii Tusiacensis ad rerum ecclesiasticarum peruasores et ad pauperum predatores. 122
    EPIST. XXII.---Ad Rodulfum Bituricensem et Frotarium Burdigalensem, metropolitanos Aquitanie. 132
    EPIST. XXIII.---Ad Carolum imperatorem. 153
    EPIST. XXIu.---Ad conuentum episcoporum. 154
    EPIST. XXu.---Ad Hildegarium episcopum Meldensem. 161
    EPIST. XXuI.---Ad Hildeboldum episcopum Suessionensem. 172
    EPIST. XXuII.---Ad Adrianum papam. 174
    EPIST. XXuIII.---Ad eumdem. 186
    EPIST. XXIX.---Ad Aduentium episcopum Metensem. 186
    EPIST. XXX.---Ad episcopos. 189
    EPIST. XXXI.---Ad quemdam episcopum. 210
    EPIST. XXXII.---Ad Ioannem papam. 230
    EPIST. XXXIII.---Ad episcopos Rhemensis diecesis et omnes Ecclesie rectores et fideles. 245
    EPIST. XXXIu.---Ad Ioannem episcopum Cameracensem. 253
    EPIST. XXXu.---Ad omnes fideles. 254
    EPIST. XXXuI.---Ad omnes fideles. 255
    EPIST. XXXuII.---Ad Engilgarium uirum illustrem. 256
    EPIST. XXXuIII.---Ad Anastasium abbatem. 257
    EPIST. XXXIX.---Ad clerum et plebem Bellouacensem. 258
    EPIST. XL.---Fragmentum.---Ad Carolum Caluum regem. 261
    EPIST. XLI.---Fragmentum.---Ad Ludouicum regem Germanie. 262
    EPIST. XLII.---Fragmentum.---Wiligiso et ceteris monachis S. Dionysii. 264
    EPIST. XLIII.---Fragmentum.---Ad Teudulfum comitem. 264
    EPIST. XLIu.---Fragmentum.---Ad Irmingardem Augustam coniugem Lotharii imperatoris. 265
    EPIST. XLu.---Fragmentum.---Rotrudi et ceteris sororibus monasterii S. Crucis et S. Radegondis. 266
    EPIST. XLuI.---Ad Aeneam Parisiensem episcopum. 267
    EPIST. XLuII.---Ad Carolum regem. 267
    EPIST. XLuIII.---Ad Hedenulphum Laudunensem episcopum. 268
    EPIST. XLIX.---Ad Hadebertum Siluanectensem episcopum. 269
     EPIST. L.---Ad clerum et plebem Cameracensem. 269
    EPIST. LI.---Cleri et plebis Laudunensis ad Hincmarum Rhemensem archiepiscopum. 270
    EPIST. LII.---Ad clerum et plebem Laudunensem. 271
    EPIST. LIII.---Ad Franconem Tungrensem episcopum. 276
    EPIST. LIu.---Ad eumdem. 277
    EPIST. Lu.---Ad episcopos prouincie Lugdunensis. 277

OPUSCULA ET EPISTOLAE IN CAUSA HINCMARI LAUDUNENSIS.
    Epistola Hincmari Rhemensis ad Hincmarum Laudunensem. 279
    Epistola Hincmari Laudunensis ad Hincmarum Rhemensem. 280
    Epistola Hincmari Rhemensis ad Hincmarum Laudunensem. 280
    Epistola Hincmari Laudunensis ad Hincmarum Rhemensem. 281
    Epistola eiusdem ad eumdem. 281

OPUSCULUM Lu CAPITULORUM aduersus Hincmarum Laudunensem.
    Index capitum. 282
    Titulatio metrica. 287
    Responsio. 287
    Prefatio. 290
    CAPUT PRIMUM.---De capella in Attole curte sita. 293
    CAP. II.---De administratione palatii et abbatia contra canones adeptis, et quod uocatus ad synodum non uenerit, et de irregulari excommunicatione Amalberti. 295
    CAP. III.---De excommunicatione aliorum episcoporum parochianos intentata. 299
    CAP. Iu.---De eo quod scripta contra se prolata incendi postulabat. 299
    CAP. u.---De duobus Hincmari iudiciis, que a sede apostolica rescissa dicebat. 302
    CAP. uI.---De eo quod dicebat Hincmarum degradari debere. 310
    CAP. uII.---De eo quod seculari consultu purgari quesierit. 313
    CAP. uIII.---De epistolis pape pro eius reclamatione scriptis. 315
    CAP. IX.---De monacho a Laudunensi excommunicato. 315
    CAP. X.---De compilatione ex epistolis apostolice sedis in quaterniunculis missis, et de uerbo promulgo, et capitulo Leonis pape. 316
    CAP. XI.---Quod latius de sacris ordinibus et canonum disciplinis ex orthodoxorum uerbis et sensibus sit dicendum. 324
    CAP. XII.---Qui sint ordines in celo, et in Ecclesia, et in terrena republica. 325
    CAP. XIII.---Quod si ordo generalis est omnibus episcopis, non tamen communis est dignitas omnibus. 326
    CAP. XIu.---Quod et in republica ad instar celestis militie diuersi sint ordines. 327
    CAP. Xu.---De paternitatibus et incolatibus in celo, et in Ecclesia et republica. 328
    CAP. XuI.---De metropoli Rhemorum, et castro Lauduno; et quod tres primarie sedes una fuit sedes Petri. Hormisde ad sanctum Remigium epistola. 334
    CAP. XuII.---De rebellione minorum sacerdotum erga potiores, et de Constantinopolitana sede reluctante ad ersus apostolicam. 340
    CAP. XuIII.---Quod insane mentis homines per indiscretionem in Scripturis sanctis errauerunt. 350
    CAP. XIX.---Quod in sanctarum traditionum sanctiones male intelligentes errauerint. 352
    CAP. XX.---Quod in antiquis epistolis sedis apostolice, sicut in legibus, quedam post abrogata uel immutata fuerint. De sex synodis generalibus, et de septima apud Grecos, deque synodo Francica, et epistolis Iulii pape ac Felicis. 353
    CAP. XXI.---Quod non nisi uiginti capitula in concilio Niceno fuerint constituta. 365
     CAP. XXII.---De quatuor capitulis a beato Gregorio in epistola ad Theoctistam Patriciam memoratis. 366
    CAP. XXIII.---Quod apostolica sedes partem noni capituli Chalcedonensis non recipiat, sicut beatus Leo papa demonstrat. 368
    CAP. XXIu.---De eodem canone Chalcedonensi, et de canonibus apostolorum, deque sententiis Angilramno datis, et de epistolis pontificum collectis ab Isidoro. 373
    CAP. XXu.---De auctoritate et differentia conciliorum et epistolarum sedis apostolice pontificum. 384
    CAP. XXuI.---De eadem differentia iterum, et de conciliis plenariis, synodique Nicene prerogatiua. 391
    CAP. XXuII.---De canonibus et sententiis ab eo praue intellectis et usurpatis. 393
    CAP. XXuIII.---De male ab eo excommunicatis, qui et qualiter excommunicari debeant, et qui ordo in iudiciis ecclesiasticis obseruandus. 397
    CAP. XXIX.---Quid canones statuant de irregulariter excommunicatis. 403
    CAP. XXX.---Qua ratione solui queant excommunicationes non legitime, et de iis qui iniuste excommunicant. 407
    CAP. XXXI.---De eo quod paruulos, qui sepe discrimine mortis periclitantur, baptizari prohibuit. 412
    CAP. XXXII.---De eo quod penitentiam et uiaticum morientibus dari uetuit. 413
    CAP. XXXIII.---De eo quod sepulturam mortuis in parochia sua denegari precepit. 416
    CAP. XXXIu.---Quod in rebus certis et definitis, nec synodus conuocanda, nec sedes apostolica inquietanda sit, sed que statuta sunt obseruanda. 416
    CAP. XXXu.---Quod apostolica sedes cum episcopis coniudicet, qui secundum canones iudicant, et quod non bene intelligat, ut metropolitanus absque prouincialium instantia causas non audiat. 420
    CAP. XXXuI.---De irregulari subscriptione, quam collectioni sue apposuit. 427
    CAP. XXXuII.---Ut non sit prudens apud semetipsum, et de discretione in pace tenenda. 434
    CAP. XXXuIII.---Ut sacre Scripture uerba, et sacras regulas recte intelligat. 435
    CAP. XXXIX.---Ut ab eo remoueat dolorem, a se ipso periculum, et ab utroque improperium. 436
    CAP. XL.---uerum non esse quod dicere solebat, Hincmari consilio regem ipsi aduersatum esse. 438
    CAP. XLI.---Quod si culpam agnosceret, pro diuino timore indulgentiam expeteret. 438
    CAP. XLII.---De auferendo a nobis ambobus opprobrio a multis illato. 439
    CAP. XLIII.---De sacrarum Scripturarum falsatione, et responso eius ad litteras de Neuino. Qui canones sint recipiendi, et de imperitia et iactantia eiusdem. De Bertrico item, et de eo quod sepe illum admonuit. 440
    CAP. XLIu.---Qualiter redire ualeat ad paterne caritatis dulcedinem. 453
    CAP. XLu.---Ut recordetur quanta in dulcedine fuerit initio episcopatus, et deponat animositatem. 455
    CAP. XLuI.---De eo quod gloriatur se in omnibus, que contra quoslibet suscepit, fuisse ac semper fore uictorem. 457
    CAP. XLuII.---Quod uictum se nunquam agnoscat. De eius in metropolitanum rebellione: et quod sacra eloquia exuri petierit, et schisma subscriptione sua fecerit. Et de iniustis eius obligamentis. 461
    CAP. XLuIII.---De iis qui nimis amant sententiam suam usque ad schisma uel heresim. 473
    CAP. XLIX.---Admonetur ut talentum intellectus, quod Dominus sibi gratuito dedit, non negligat. 483
    CAP. L.---De eo quod dicitur ferre non posse, ut quisquam dicatur ei bonum aliquod sine ipsius merito exhibuisse. 484
    CAP. LI.---De exeniis, que a clericis et laicis exigere dicebatur. 485
    CAP. LII.---De superbia eius et arrogantia, iactantiaque inepta et indecenti. 489
    CAP. LIII.---De motibus corporis inordinatis, qualiter cauere debeat. 492
    CAP. LIu.---Ut non se permittat decipi a flore iuuentutis et sanitate corporis, et mundi illecebris. 493
    CAP. Lu.---Conclusio epistole uerbis Elie, Quod meum fuit feci tibi. 494
    Epistola Hincmari Rhemensis ad Hincmarum Laudunensem. 494
    Hincmari Rhemensis ad eumdem. 498
    Epistola Hincmari Laudunensis ad Hincmarum Rhemensem. 509
    Hincmari Laudunensis ad eumdem. 509
    Epistola Hincmari Rhemensis ad Hincmarum Laudunensem  509
    Hincmari Rhemensis ad eumdem. 511
    Hincmari Rhemensis ad eumdem. 515
    Hincmari Rhemensis ad eumdem. 526
    Hincmari Rhemensis ad presbyteros et diaconos ecclesie Laudunensis. 531
    Eiusdem Hincmari ad Hincmarum Laudunensem. 533
    Eiusdem Hincmari ad eumdem. 534
    Hincmari Rhemensis ad eumdem. 537
    Eiusdem ad eumdem. 545
    Schedula, siue libellus expostulationis aduersus Hincmarum Laudunensem episcopum. 566
    Prefatio. 566
    Incipiunt capitula. 568
    Sententia depositionis Hincmari Laudunensis. 634
    Epistola synodalis ad Adrianum papam. 635
    Epistola Hincmari Rhemensis ad Adrianum papam. 641

IOANNES uIII, PONTIFEX ROMANUS.
    Notitia historica. 647
    Notitia altera. 649

EPISTOLAE ET DECRETA.
    I.---Ad Annonem Frisinguensis ecclesie episcopum. 651
    II.---Ad Wilibertum Coloniensem archiepiscopum. 652
    III.---Ludouicum II imperatorem. 653
    Iu.---Ad Ansbertum archiepiscopum Medionalensem 653
    u.---Ad Ludouicum regem Germanie.---Priuilegia Romane Ecclesie non nisi centum annorum prescriptione tolluntur. 654
    uI.---Ad Paulum episcopum.---Commonitorium Paulo episcopo fungenti legatione in Germaniam et Pannoniam. 654
    uII.---Ad Ludouicum imperatorem.---Excommunicatur Rainaldus Castri Felicitatis episcopus. 655
    uIII.---Ad Ludouicum II imperatorem.---Legis auctoritate dissoluitur quod contra eam fit. 655
    IX.---Ad Neapolitanos, Salernitanos et Amalphitanos. 655
    X.---Ad clerum Salernitanum. 656
    XI.---Excommunicatur qui de morte Romani clerici suspecti erant. 656
    XII.---Priuilegium pro monasterio Fuldensi. 657
    XIII.---Ad monachos S. uedasti Atrebatensis.---Confirmat omnia contenta in diplomate Caroli imperatoris. 658
    XIu.Ad Carolomannum .---Quod Pannonica diecesis deputata est priuilegiis apostolice sedis. 659
    Xu.---Ad episcopos Gallie et Germanie---uices suas in Gallia et Germania committit Ansegiso archiepiscopo Senonensi. 660
    XuI.---Bulla Ioannis ad congregationem S. Medardi Suessionensis. 660
    XuII.---Ad Hincmarum archiepiscopum Rhemensem.---Ut in locum Hincmari ordinetur episcopus in ecclesia Laudunensi 662
    XuIII.---Ad Aldefonsum regem.---Ouetensis Ecclesia Gallecie metropolitana efficitur. 663
    XIX.---Ad eumdem.---Monet ecclesiam sancti Iacobi consecrari. 663
    XX.---Ad episcopos et comites in regno Caroli constitutos.---Laudat illos quod in fide constantes erga Carolum perstiterint, et de legatis, quos ad componenda dissidia mittebat in Galliam. 664
    XXI.---Ad episcopos qui, a Carolo desciscentes, Ludouico regi adheserant. 665
    XXII.---Ad episcopos in regno Ludouici regis Baioarie constitutos.---Arguit eos quod Ludouicum regem ab inuadendo Caroli fratris absentis regno non cohibuerint, monetque ut legatis, quos ad examinanda inter utrosque negotia mittit, satisfacere studeant. 667
    XXIII.---Ad comites in regno Ludouici regis Baioarie constitutos.---Arguit eos quod Caroli regnum peruadere tentarint; monetque ut Ludouicum regem ab ea mente reuocent, et ut legatis, quos mittit, satisfacere non detrectent. 672
    XXIu.---Ad uniuersos Gallos et Germanos.---De damnatione Formosi episcopi, Gregorii nomenclatoris, et aliorum qui Rome in synodo fuerant excommunicati. 675
    XXu.---Ad Bosonem comitem.---Agit gratias quod eius opera legati ad imperatorem peruenerint, et illis iniuncta confecta sint; eumque rogat ut quam primum auxilia sibi contra Saracenos mittenda curet. 679
    XXuI.---Ad Ludouicum regem.---Dissensiones inter ipsum et imperatorem scribit se non posse sedare, nisi alteram pius audiat partem: interea monet ut pacem cum  omnibus, et precipue cum imperatore, seruet, et subiectos compescat. 680
    XXuII.---Ad clerum ordinem, et plebem sancte Uualuensis ecclesie.---Inuehitur in quamdam Ecclesie ualuensis inuasorem, legitimo adhuc superstite episcopo: laudat eos quod illum minime recipiendum duxerunt, simul precipiens, ne unquam eum admittant, alioquin excommunicationis sententiam minatur. 680
    XXuIII.---Ad quemdam.---De Napolitanorum duce eius fratre queritur, qui suis monitis non parebat. Quare hortatur ut ab eo se separet; alioquin cum eo ac ceteris fautoribus anathemati subiicietur. 681
    XXIX.---Ad Leonem et Petrum episcopum.---Miratur eos ad se non reuerti incursionibus Saracenorum lacessitum: obtestatur ut quantocius redeant. Quod si uim ab aliquo patiantur, precipit ut fortiter se gerant, et id sibi significent. 683
    XXX.---Ad Bosonem comitem.---Dolet quod sibi deprecanti auxilium contra Saracenos non tulerit. Significat Urbem magno in discrimine uersari, cum ad eam oppugnandam fama sit magnum exercitum uenturum; quare eum rogat ut quantocius opem ferat. Legatos ab eo detineri miratur. 684
    XXXI.---Ad Landulfum episcopum Capuanum.---Nuntiat legatos ad imperatorem rediisse; quem in episcoporum et optimatum conuentu Romane Ecclesie iura recognouisse, precipue uero terre Capuane pactum suo iuri commisisse scribit: ideo in eius partes se uenturum promittit. 685
    XXXII.---Ad Guaiferium principem Salernitanum.---Ostendit se paratum esse firmare pactum quod fecerat; rogatque sibi ad ipsum eunti hospitium parari. 685
    XXXIII.---Ad Geilonem abbatem Tornutiensem eiusque monachos.---Illorum omnia, uel regia, uel episcopalia priuilegia, pontifica auctoritate sancit, anno Christi 876, quibus addit exemptionem ab omni cuiuslibet antistitis iurisdictione. 686
    XXXIu.---Ad abbatem et monachos Xerenses.---Approbat donationem monasterii S. Porciani illi factam. 687
    XXXu.---Ad episcopos prouincie Bituricensis.---Ut Frotario tanquam metropolitano suo deinceps obediant. 689
    XXXuI.---Ad Bituricenses.---Ut Frotario Burdigalensi archiepiscopo, cui tandiu Bituricensem Ecclesiam committit, quandiu pagani Burdigalensem diecesim obtineant, omnes obediant. 690
    XXXuII.---Ad Carolum Caluum imperatorem.---Imperatoris precibus, cum Burdigalensis prouincia paganis esset deuastata, Frotarium Burdigalensem archiepiscopum transfert in Ecclesiam Bituricensem. 690
    XXXuIII.---Ad Carolum Caluum imperatorem.---Laudat eum de iudicio in Emmenum prolato, et hortatur ut cum illo clementer agat. 691
    XXXIX.---Ad imperatorem et imperatricem.---Pro Madelgero qui Odelricum occiderat. 692
    XL.---Ad episcopum Carnotensem.---Pro Madelgero qui Odelricum occiderat. 693
    XLI.---Ad Adalardum episcopum ueronensem.---Commendat eum ob preclaras uirtutes, et iubet ut Romam ad concilium ueniat. 693
    XLII.---Ad Carolum imperatorem.---Laudat quod sedis apostolice legatos benigne exceperit, rogatque ut Ecclesie Romane predones, qui missorum ipsius iudicium latentes effugerant, requiri et cerceri iubeat. 694
    XLIII. Ad Carolum imperatorem.---Narrat calamitates Ecclesie illatas a Saracenis, et imperatorem precatur ut auxilium aduersus eos mittat. 696
    XLIu.---Ad Carolum Caluum imperatorem.---Scribit intellecturum imperatorem ex Adalgario episcopo  cur Ecclesie causa ex uoto non processerit. Taxat Ansegisum, et Adalgarii fidem commendat. 697
    XLu.---Ad Richildim Augustam.---Rogat ut Romane Ecclesie suffragetur. 698
    XLuI.---Ad Carolum Caluum imperatorem.---Commendat Wigbodum Parmensem episcopum. 699
    XLuII.---Ad Adalgarium episcopum Augustodunensem---uillam Tilionacum illi restituendam decernit, ceterasque possessiones Augustodunensis sedis confirmat. 700
    XLuIII.---Ad Ursum ducem uenetiarum.---Gratias agit quod apostolice sedis monitis paruerit. Episcopos ad synodum uenire iubet. 701
    XLIX.---Ad Felicem et Petrum episcopos.---Felici et Petro sacris interdicit ob non exhibitum Grandensi archiepiscopo obsequium; eosque sub excommunicationis  pena Romam ad concilium uenire, et si impediti fuerint, uicarios mittere iubet. 702
    L.---Ad Dominicum electum episcopum Torcellensem.---Inuehitur in Dominicum electum episcopum, quod bis uocatus Romam non accesserit; eumque, nisi uenerit constituta die, excommunicat. 703
    LI.---Ad Ursum ducem uenetiarum.---Rogat episcopos qui Romam ad synodum euocantur, suis sumptibus alat; quibus, nisi accesserint, excommunicationis sententiam minatur. 703
    LII.---Ad Dominicum et Leonem episcopos.---Signi ficat quosdam qui Romam ad concilium uocati uenire neglexerant, se excommunicasse, nisi ad certam prestitutam diem uenerint; hortatur ut quandiu illi abfuerint, eorum officia exsequantur. 705
    LIII.---Ad Deltum episcopum.---Ut uice apostolice sedis fungens uenetias pergat, et episcopos eius regionis Romam ad concilium, sicut iusserat, uenire faciat. 706
    LIu.---Ad Lambertum comitem.---Ut compescat sibi subiectos a malis que perpetrabant; quos si emendare non potuerit, minatur illos se excommunicaturum: legatis multa ei uiua uoce referenda se iniunxisse significat. 707
    Lu.---Ad Guaiferium principem Salernitanum.---Laudat eius fidei constantiam erga sedem apostolicam: Adelgisii et complicum fraudes detestatur, suumque et aliarum Ecclesiarum auxilium contra Saracenos ei pollicetur, et hortatur ut in fide persistat, utque episcopum Surrentinum ad se mittat. 708
    LuI.---Ad Landulphum episcopum Capuanum.---Eiusdem argumenti. 709
    LuII.---Ad Aionem episcopum Beneuentanum.---Commendat eum de zelo erga sedem apostolicam, monet ut sibi adiumento sit in expellendis Saracenis, suumque fratrem ad idem faciendum impellat. 710
    LuIII.---Ad Carolum Caluum imperatorem.---Propter imminentia tum a Saracenis, tum a quibusdam Christianis, grauissima pericula, enixe petit ut promissa auxilia quamprimum mittat, et destinatos ea de causa legatos commendat. 711
    LIX.---Ad Richildim Augustam.---Ut imperatorem coniugem suum ad opem Ecclesie quamprimum ferendam hortetur. 713
    LX.---Ad Carolum Caluum imperatorem.---Mittit imperatori palmam, et a malis, quibus a Saracenis prauisque Christianis urgebatur expositis, auxilia petit. 714
    LXI.---Ad Anspertum archiepiscopum Mediolanensem.---Respondet, abbatem qui, nullo comprobato crimine, a regii cenobii prepositura depulsus fuerat, esse reuocandum; homicidam autem, et facinoris socium, ab omni prepositura pellendum. 715
    LXII.---Ad episcopos in regno Caroli imperatoris constitutos.---Monet ut imperatorem hortentur ad opem Ecclesie Romane celeriter ferendam. 716
    LXIII.---Ad Landulphum episcopum Capuanum.---Mittit legatos, ut Docibilis hypatus petierat: hortatur ut det operam una cum legatis, ut pactum cum Saracenis initum dissoluatur; se quidquid ab eo constitutum fuerit, approbaturum. 717
    LXIu.---Ad Frotarium archiepiscopum.---Frotarium ab Ecclesia Burdigalensi a paganis deuastata transfert ad Bituricensem. 718
    LXu.---Ad Carolum regem.---Monet ut bona ablata a monasterio sanctimonialium restituenda curet; quod nisi intra sexaginta dies fecerit, et per legatum id sibi nuntiauerit, uel causam cur non sint restituta, non reddiderit, cum excommunicat. 719
    LXuI.---Ad Engilbergam.---Consolatur eam ob mortem mariti, atque monet ut Carolo imperatori fidem seruet, seque eius intercessorem apud eumdem Augustum futurum pollicetur. 720
    LXuII.---Ad Wigbodum episcopum Parmensem.---Hortatur ut quoscunque potest ad sancte Romane Ecclesie defensionem excitet, et ad se cum suis ueniat, ut communi consilio Saraceni ab Italia expellantur: mittit desideratas epistolas, quas afferendas curet iis quibus scribuntur. 721
    LXuIII.---Ad Docibilem et Ioannem.---Hortatur ut det operam ne Christiani fedus cum Saracenis faciant. 722
    LXIX.---Ad Pulcharem prefecturium Amalfitanum.---Monet ut fedus cum Saracenis initum dissoluendum curet. 722
    LXX.---Ad Sergium magistrum Neapolitanum.---Dolet ipsum sepe monitum fedus cum Saracenis soluere noluisse; precipit ut tandem pareat: sin minus, minatur se  iterum esse excommunicaturum; pollicetur, si fideles legatos miserit, benigne se suscepturum. 723
    LXXI.---Ad episcopum Neapolitanum.---Queritur Neapolitanos cum infidelibus fedus iniisse, nec ab ipso eorum antistite ad uiam ueritatis reuocari. Quare hortatur ut ipse et illi resipiscant: preterea pollicetur si benigne suscepturum Neapolitani ducis legatos, si miserit, paratumque ad omnia se fore, que pro Ecclesie Dei utilitate perficienda retulerint. 724
    LXXII.---Ad Aionem episcopum Beneuentanum.---Laudat eius promptum ad Ecclesie defensionem studium: tum hortatur ut contra Saracenos opem ferat, et fedus cum illis ictum dissoluendum curet. 725
    LXXIII.---Ad Gregorium imperialem pedagogum.---Gratulatur imperatorem contra Saracenos classem ad Ecclesie defensionem misisse; eumque ducem constituisse: tum monet ut decem achelandia ad littora a Saracenis piratis expurganda mittat. 726
    LXXIu.---Ad Carolum Caluum imperatorem.---Nuntiat se Adelardum episcopum ueronensem excommunicasse, quod Nonantulanum monasterium inuasisset. 727
    LXXu.---Ad Ioannem Anspertum et Waipertum archiepiscopos.---Eiusdem argumenti. 728
    LXXuI.---Ad clerum ueronensem.---Eiusdem argumenti. 729
    LXXuII.---Ad Landulfum episcopum Capuanum.---Monet ut sibi significet an Neapolitanorum dux fedus cum Saracenis initum frangere uelit, et det operam ut idem dux Gauferius et Pulchar una secum Traiectum se conferant, quo ipse est iturus; paratum se ad ea que promiserat, et maiora concessurum, si ipse dux in sententia persistat. 729
    LXXuIII.---Ad Pulcarim prefecturium.---Eiusdem argumenti. 730
    LXXIX.---Ad Carolum Caluum imperatorem.---Auxilium contra Saracenos implorat, qui deuastata Campania, omnia Rome suburbana depopulabantur. 730
    LXXX.---Ad archiepiscopum Rauennatem.---Precipit ut cum suis suffraganeis ad concilium accedat. 731
    LXXXI.---Ad Anspertum et Antonium episcopos.---Ut Rauennam ad synodum accedant; quod nisi paruerint, minatur eos se excommunicaturum. 732
    LXXXII.---Ad Ursum ducem uenetiarum.---Inobedientiam accusat, et monetur episcopos uenetie ad synodum Rauenne celebrandam accedere curet, et ipse quoque uel ueniat, uel legatos mittat. 733
    LXXXIII.---Ad Petrum et Leonem episcopos uenetie.---Ut Rauennam ad concilium proficiscantur, in quo componende sunt controuersie que cum metropolitano nonnullis intercedunt. 734
    LXXXIu.---Ad Aquileium.---Que de eo sinistre ferebantur, in generali concilio canonice terminanda significat. 734
    LXXXu.---Ad Guaiferium principem Salernitanum. 735
    LXXXuI.---Ad Carolum imperatorem Geilonem abbatem Tortutiensem eiusque monachos.---Celle Godith, a Desiderio principe fundate sua iura confirmat; quibus addit immunitatem ab omni episcopali iurisdictione anno Christi 877. 735
    LXXXuII.---Ad archiepiscopum Rauennatem.---Certum prescribit diem quo Rauenne cum omnibus suis suffraganeis adfuturus sit; quod si quis parere contempserit, excommunicationem illi minatur. 736
    LXXXuIII.---Ad eumdem.---Scribit se iussisse ut omnes Italie episcopi, et precipue uenetiarum, ad synodum Rauenne celebrandam accedant. 737
    LXXXIX.---Priuilegium monasterio et xenodochio Placentino concessum. 737
    XC.---Ad Ticinensem episcopum.---Archiepiscopalia insignia utenda concedit cum facultate uocandi ad suam synodum archiepiscopos Rauennatensem et Mediolanensem. 739
    XCI.---Ad Lambertum gloriosum comitem.---Significat Romanorum procerum obsides dari non posse; monet ne ad Urbem ueniat, quia ipse eum excipere non potest. 742
    XCII.---Ad Widonem episcopum Iniuensem.---Causam Leontardi cuiusdam, qui homicidium cum aliis commiserat, ei delegat; hortatur ut quoniam grauissimam illi antea penitentiam constituerat, modo leuiorem constituat. 743
    XCIII.---Ad Carolomannum regem.---Dolet de Caroli imperatoris obitu; hortatur ut promissa pro Romane Ecclesie dignitate impleat: legatos se missurum pollicetur: eius precibus Theotmaro archiepiscopo pallium mittit; quem apostolice sedis reditus, quos apud Baioariam habet, Romam annuatim transmittere iubet. 744
     XCIu.---Ad Theotmarum archiepiscopum Iuuannensem.---Pallium ei concedit, mandat ut redditus quos Romana Ecclesia apud Bagoatiam habet, Romam mittat 745
    XCu.---Ad Ederedum archiepiscopum Anglorum.---Laudat eius pium erga sedem apostolicam animum, dolet de aduersis: monet ut pro Ecclesia fortiter se gerat; ostendit uxores non esse dimittendas; nuntiat se ad regem scripsisse, ut debito eum honore prosequatur; demum eius Ecclesie priuilegia confirmat. 745
    XCuI.---Ad Athanasium episcopum.---Commendat zelum fidei quem ostenderat aduersus Sergium Ecclesie Dei hostem: hortatur ut in dies magis pro Ecclesie sibi commisse defensione laboret; Petrum diaconum ei commendat. 747
    XCuII.---Ad Neapolitanos.---Laudat eos quod, zelo diuino accensi, Sergium a se abiecerint, et Athanasium episcopum sue reipublice rectorem elegerint, precipit ut ei pareant, offerens se una cum ipso eorum commodis consulturum. 748
    XCuIII.---Ad Lambertum comitem.---Scribit se in Galliam uelle proficisci, ideo sub excommunicationis pena precipit ne se absente Romane Ecclesie territorio uel Rome aliquod damnum inferat. 749
    XCIX.---Ad Landulfum episcopum Capuanum.---Monet ut consentiat cum Athanasio episcopo Neapolitano ad Ecclesie Romane defensionem: et curet pactum cum Amalfitanis factum, ab ipsis obseruari. 749
    C.---Ad Guaiferium principem Salernitanum. Hortatur ut in sua integritate perseueret, et Amalfitanos corripiat, quod auxilium nauale non miserint, et nimia calliditate in se utuntur. 750
    CI.---Ad archiepiscopum Ebredunensem.---Reprehendit quod alium episcopum, preter eum quem clerus et populus egerat, in uinciensi Ecclesia consecrauerit: precipit ut cum utroque Romam ueniat. 751
    CII.---Ad Cunipertum comitem.---Precipit ut bona Romane Ecclesie que occupauerat, restituat. 752
    CIII.---Ad Lambertum comitem.---Monet ne Romam eam ob causam ueniat, ut apostolice sedis hostibus auxilium ferat; quod si alia de causa uenerit, honorifice se eum excepturum promittit: plura legatis iniungit, quibus fidem abhiberi iubet; Adelbertum Romane Ecclesie hostem se non posse ait in communionem recipere. 752
    CIu.---Ad eumdem.---Grauiter eum reprehendit quod in litteris quas scripsit honorem debitum apostolice sedi non habuerit, et ne legati absque eius consensu mitterentur postulauerit. 753
    Cu.---Ad Angelbergam Augustam.---Dolet Angelbergam molestiis affici et queritur de iniuriis quas Lambertus Ecclesie Romane inflixit: rogat ut conseruet beneuolentiam quam erga ipsum habere solebat. 754
    CuI.---Ad Berengarium comitem.---Rogat ut imperatori nuntiet que a Lamberto Rome perpetrate sint detque operam ut eam compescat. 755
    CuII.---Ad Ioannem archiepiscopum Rauennatem.---Exponit mala que a Lamberto comite Rome sunt perpetrata; seque in Gallia ad implorandum auxilium aduersus eum iturum ostendit. 756
    CuIII.---Ad Michelem regem Bulgarorum.---Dolet quod Grecos sequatur; hortatur ad Romane Ecclesie gremium redeundum: tum de dono misso gratias agit: postremo Sergium quemdam per subreptionem ad sacerdotium et episcopatum promotum, depositum fuisse significat. 757
    CIX.---Ad Petrum comitem.---Hortatur ut Michelem regem ad Romane Ecclesie gremium reuocet. 760
    CX.---Ad quemdam ex nobilibus Bulgaris.---Eiusdem argumenti, suntque fere eadem uerba que in superiore. 761
    CXI.---Ad Ignatium patriarcham Constantinopolitanorum.---Tertio iam commonet, ne Bulgarum regionem ad Ecclesiam Romanam iam antiquitus pertinentem usurpet, et eo, uel ab eius suffraganeis in ea regione consecratos episcopos intra triginta dies illinc educat; et nisi post duos menses paruerit, Dominici corporis et sanguinis communione, et si perseuerauerit in contumacia, patriarchali etiam dignitate priuat. 762
    CXII.---Ad episcopos et clericos Grecos.---Declarat eos excommunicatos quod Bulgarum regiones inuadentes illicitas ibi ordinationes fecerint; dignitate etiam priuandos, nisi intra triginta dies ex omni Bulgarica regione decesserint. Si quis autem paruerit, restituendum ei episcopatum decernit quem in Grecia habebat; et si nullum antea habebat, uacantem, si dignus est, eidem conferri iubet. 764
    CXIII.---Ad Basilium imperatorem.---Dolet Constantinopolitanam  Ecclesiam schismate adhuc laborare; qua de re legatos mittit. 765
    CXIu.---Ad eumdem.---Ut legatis a se missis fidem adhibeat, et opem Romane Ecclesie ferat. 766
    CXu.---Ad Ludouicum Balbum regem.---Deplorat mortem Caroli imperatoris patris eius: hortatur ut pacem habeat cum regibus consanguineis suis, et Ecclesie inimicos persequatur, precipue Lambertum ducem, cuius diras infestationes commemorat; denique in Galliam se uenturum, ibique synodum celebraturum significat. 767
    CXuI.---Ad Ludouicum Baioariorum regis filium.---Hortatur ad seruandam pacem cum patruelibus; inuehitur in Lambertum Spoletanum ducem; rogat episcopos, significet ut ad synodum accedant. 769
    CXuII.---Ad Carolomannum regem.---Eiusdem pene argumenti. 770
    CXuIII.---Ad Anspertum archiepiscopum Medionalensem.---Monet ut quantocius ad synodum in Galliam cum suffraganeis accedat; queritur de perfidia amberti Spoletani comitis. 770
    CXIX.---Ad Angelbergam Augustam.---Ut in Romane Ecclesie fide perseueret; presentium latorem commendat. 771
    CXX.---Priuilegium pro monasterio Tornutiensi.---Confirmantur bona eidem monasterio olim concessa. 771
    CXXI.---Ad Angelbergam Augustam.---Arelatem se uenisse significat, ibique omnia prospera reperisse; hortatur ut Romane ecclesie commodis prospiciat. 773
    CXXII.---Ad Mironem et Huncfridum fratres.---Mironem et Huncfridum multorum scelerum reos ad synodum uenire iubet. 774
    CXXIII.---Ad Rostagnum archiepiscopum Arelatensem.---Suas illi uices in Gallia et pallii usum concedit. 775
    CXXIu.---Ad uniuersos episcopos Gallie.---Ut Rostagno Arelatensi episcopo, cui uices suas in Gallia commisit, omnes obediant. 777
    CXXu.---Ad Carolum regem.---Excusat se quod ad eum legatum non miserit, interclusa sibi uia a Lamberto eiusque fautoribus, qui urbem Romam tenebant obsessam. 779
    CXXuI.---Ad Isaac episcopum Lingonensem.---Ut Trecas ad synodum ueniat, et Cabilonum aliquos mittat qui pontificem eo deducant. 779
    CXXuII.---Ad omnes christianos.---Excommunicat eos qui sibi equum et argenteum uas furati fuerant, nisi intra tres dies restituant. 780
    CXXuIII.---Ad episcopos suffraganeos archiepiscopi Arelatensis.---Iubet ut cum archiepiscopo suo, simul ac uocati fuerint, ad Trecensem synodum ueniant. 780
    CXXIX.---Ad diuersarum sedium archiepiscopos. 780
    CXXX.---Ad Hugonem abbatem.---Hortatur suadeat Ludouico regi ut ad se ueniat: monet etiam ut se a quorumdam communione separet. 781
    CXXXI.---Ad Teutrannum Tarentasiasem archiepiscopum.---Monet ut sibi cum suffraganeis suis obuiam ueniat, et Adalbertum synodo adesse iubeat, ut rationem reddat eorum de quibus Bernarius episcopus questus fuerat. 781
    CXXXII.---Ad Rostagnum archiepiscopum Arelatensem.---Ut ad synodum cum suffraganeis suis quamprimum ueniat. 782
    CXXXIII.---Ad Hincmarum Rhemorum archiepiscopum.---Ut ad synodum Trecensem absque mora cum suffraganeis suis episcopis ueniat. 782
    CXXXIu.---Ad Frotarium archiepiscopum.---Ut ad synodum cum suis suffraganeis Trecas ueniat. 783
    CXXXu.---Ad Bernardum marchionem.---Monet ut Frotario aditum ad suam sedem patere faciat. 783
    CXXXuI.---Ad archiepiscopum Moguntinum.---Ut Ludouicum Germanie regem, eiusque fratres adhortetur ut ad synodum ueniant aut legatos mittant. 783
    CXXXuII.---Ad Angelbergam Augustam.---Scribit in anniuersario die Ludouici eius uiri sacra pro eo se facturum; rogat ut in sui defensione perseueret; synodum Trecis se habiturum significat. 784
    CXXXuIII.---Ad Supponem comitem.---Agit gratias de fidelitate erga Romanam Ecclesiam: quedam apud Carolomannum facienda iniungit. 784
    CXXXIX.---Ad Carolomannum regem.---Miratur illum ad binas litteras non respondisse. ualetudinem eius deplorat; addit de synodo Trecis celebranda. 785
    CXL.---Ad Carolum regem.---Agit gratias de obseruantia erga Romanam Ecclesiam; miratur quod ad se legatos non miserit: rogat ut ante colloquium quod cum Ludouico rege habiturus est, aut ipse ueniat, aut legatos mittat. 785
    CXLI.---Ad Ludouicum regem.---Eiusdem ac precedens argumenti. 786
     CXLII.---Ad Carolum regem.---Arguit quod uocatus ad se non uenerit, sicut Ludouicus rex fecerat; monet sub excommunicationis pena, ut sui regni finibus contentus nullam Bosoni molestiam exhibeat. 786
    CXLIII.---Ad Liutbertum archiepiscopum.---Monet ut Bosonis filiabus hereditatem restitui faciat. 786
    CXLIu.---Ad Matfredum comitem.---Monet ut Bosonis comitis filiabus hereditatem restituat. 787
    CXLu.---Ad ualderamum.---Monet ut ualderami causam ad exitum perducat uel ad se remittat. 787
    CXLuI.---Ad Theodoricum archiepiscopum Bisuntinensem.---Iubet ut quamprimum ueniat et episcopum in ecclesia Lausanensi, propter electorum diuisiones, priusquam una colloquantur, ordinari uetat. 788
    CXLuII.---Ad Ametium presbyterum.---Priuilegium pro monasterio Sancti Petri in pago Nemausensi. 788
    CXLuIII.---Ad Frotarium archiepiscopum Burdigalensem.---Ut ad synodum ueniat, et priuilegium de mutatione sedium afferat. 789
    CXLIX.---Priuilegium pro monasterio sancti Aegidii. 790
    CL.---Ad omnes episcopos, comites, uicecomites, centenarios, iudices, catholicos, in Hispania et Gothia degentes.---Lex de sacrilegis a Ioanne papa Gothicis legibus addita in concilio Tricassino. 795
    CLI.---Ad omnes fideles.---Priuilegium Ecclesie Pictauensis, ne quis eius bona inuadat, et ut ablata restituantur. 796
    CLII.---Ad episcopos per Galliam constitutos.---Priuilegium monasterio Floriacensi conceditur synodo Tricassina. 797
    CLIII.---Ad Walam seu Walonem Metensem episcopum---Concedit illi pallium certis diebus deferendum. 798
    CLIu.---Excommunicatio Hugonis et Emmonis. 799
    CLu.---Ad Bernardum comitem.---Iubet ut ipse cum aliis quibusdam ad synodum ueniat, in qua Frotarius Bituricensis episcopus de obiecto sibi infidelitatis crimine, purgare se uolebat. 799
    CLuI.---Bernardi comitis excommunicatio. 800
    CLuII.---Ad Adalardum archiepiscopum Turonensem.---Confirmat priuilegia Ecclesie Turonensi concessa. 800
    CLuIII.---Ad diuersos episcopos.---Ut inuasores bonorum Ecclesie Turonensis cogant reddere, et nonas ac decimas soluere. 801
    CLIX.---Ad episcopos Britannie.---Arguit eos quod a Turonensis archiepiscopi iurisdictione se subtraxerint, eiusque bona inuaserint, precipit ut ei deinceps pareant et delictorum ab illo ueniam petant. 802
    CLX.---Ad Arelatensem et Narbonensem archiepiscopos.---Ut causam inter Utecicensem et Auenionensem episcopos canonice definiant. 802
    CLXI.---Priuilegium pro monasterio uizeliacensi.---Confirmantur immunitates olim concesse. 803
    CLXII.---Ad Wibbodum episcopum.---Commendat illius fidem, hortatur ut legatum mittat antequam cum Carolomanno in colloquium ueniat, cui eum quoque interesse iubet. 804
    CXLIII, CXLIu.---Priuilegium pro monasterio Sancti Marcelli. 805
    CLXu.---Ad Supponem comitem.---Mandat ut ad montem Cinisem  obuiam sibi ueniens, imperatricem Angelbergam, et presules Mediolanensem et Parmensem idem facere moneat, ut simul que ad utilitatem Ecclesie pertinent tractare ualeant. 806
    CLXuI.---Ad Wibbodum, Paulum, et Paulum ac Luidoinum episcopos.---Iubet ut Papiam ad synodum accedant. 806
    CLXuII.---Ad Ioannem episcopum Papie.---Ut sibi Taurinum obuiam ueniat, et epistolas a se scriptas quibusdam episcopis dirigat, ut ipsi ad concilium accedant. 806
    CLXuIII.---Ad Anspertum archiepiscopum.---Narrat labores pro Ecclesia susceptos; monet ut sibi cum omnibus episcopis suis Papiam occurrat. 807
    CLXIX.---Ad Supponem comitem.---Miratur eum sibi, ut decebat, non occurrisse; certiorem reddit de his que cum Ludouico rege egit: monet ut ad se ueniat. 807
    CLXX.---Ad Berengarium comitem.---Berengarii caritatem erga Romanam Ecclesiam commendat; significat celebratam in Gallia synodum, seque incolumem reuersum: monet ut ad se uenire festinet. 808
    CLXXI.---Ad Anspertum archiepiscopum Mediolanensem.---Increpat eum quod sibi auxilium non tulerit; et iam tertio monet ut sibi Papiam certa die cum suis suffraganeis occurrat. 808
    CLXXII.---Ad Berengarium comitem.---Narrat labores pro Ecclesia susceptos. 809
    CLXXIII.---Ad Ludouicum Balbum regem.---Bosonis  comitis, et Agilmari episcopi, a quibus in Italiam deductus fuerat, studium erga se operamque commendat. 810
    CLXXIu.---Ad Ludouicum regem.---Miratur quod filiabus Bosonis, pro quibus alias rogauerat, hereditatem iure debitam non restituerit; iterumque monet ut ipsam hereditatem integram eis restituat. 811
    CLXXu.---Ad Hugonem.---Monet ut dissensionem inter Abbonem et alios ortam sedet. 811
    CLXXuI.---Ad Romanum electum archiepiscopum Rauennatem.---Letatur eum Rauennatem archiepiscopum electum; iubet ne quidquam electionis causa ulli promittat; et epistolam suam Leoni, et Romanis scriptam afferendam curet, eorumque responsum ad se dirigat: res Ioannis et Deusdedit ducum restituat. 812
    CLXXuII.---Ad Rauennates.---Dolet eorum antistitis morte: monet, ut electum ab eis archiepiscopum congruo prosequantur honore; Ecclesiam Rauennatem, et Deusdedit et Ioannis ducum bona defendant. 812
    CLXXuIII.---Ad iudices et duces Rauennates.---Iubet ut ciuitatem contra Lambertum uiriliter defendant. 813
    CLXXIX.---Ad Theodoricum et Isaac episcopos.---Precipit ut excommunicent eos qui Wiperto comiti filium eripuerant, et regionem illam populabantur. 813
    CLXXX.---Ad Hugonem comitem.---Monet ut quosdam facinorosos puniat. 814
    CLXXXI.---Ad Hugonem, Theodoricum et Bernardum comites.---Ut amicitie caritatisque fedus cum Bosone ictum seruent. 814
    CLXXXII.---Ad uulgarium monachum.---Ut Wiperto episcopo obediat, qui eum per dimissoriam acquisiuit. 814
    CLXXXIII.---Ad clerum Mediolanensem.---Precipit ut quoties episcopus Ticinensis eos ad synodum uocauerit, accedant. 815
    CLXXXIu.---Ad Ioannem episcopum Ticinensem.---Raptores uxoris cuiusdam Ragiberti excommunicari iubet. 815
    CLXXXu.---Ad omnes fideles.---Precipit ne quispiam monasterio Sancti Augentii quidquam detrimenti afferat. 816
    CLXXXuI.---Ad episcopos in regno Yudouici constitutos.---Rescribit de indulgentia eorum qui contra paganos pugnantes occubuerant. 816
    CLXXXuII.---Ad Wifredum episcopum uenciensem.---Episcopum qui cum excommunicatis communicarat, missarum celebratione prohibet. 816
    CLXXXuIII.---Ad Odonem episcopum Bellouacensem.---Decernit, impuberes, qui alium occiderant, post peractam penitentiam ordinari posse. 817
    CLXXXIX.---Ad Aimarum et Widonem episcopos.---Ut Rostagni uxorem ad se uenire iubeant, illiusque adiutores, nisi resipuerint, communione priuent. 817
    CXC.---Ad Walam episcopum Metensen.---Ne cogatur sponsus uxorem ducere ab alio corruptam. 817
    CXCI.---Ad Ioannem episcopum Ticinensem.---Ut cum quodam, qui penitentiam quinquennio egerat, remissius agat. 818
    CXCII.---Ad Aginulfum episcopum Gabalitanum.---Ut presentium latoribus ablata restituenda curet. 818
    CXCIII.---Ad Bisuntinensem archiepiscopum.---Significat se Fulcardum eiusque coniugem ab excommunicatione absoluisse. 818
    CXCIu.---Ad Gaiderim principem Beneuentanum.---Consolatur eum de damnis ab Agarenis illatis, auxilium pollicetur, seque in eius partes uenturum. 819
    CXCu.---Ad Aionem episcopum.---Commendat eius erga se obseruantiam; certiorem eum de sua incolumitate reddit, tum consolatur de obitu fratris. 819
    CXCuI.---Ad Daferium comitem.---Consolatur Dafeferium, eique opem pollicetur. 820
    CXCuII.---Ad Romanum archiepiscopum Rauennatem.---Precipit ut Romam ad synodum cum suffraganeis accedat. 820
    CXCuIII.---Priuilegium pro monasterio Placentino. 821
    CXCIX.---Ad Romanum archiepiscopum.---Ut Luponem presbyterum in Sarcennati Ecclesia episcopum ordinet. 821
    CC.---Ad Anspertum archiepiscopum Mediolanensem.---Ut Romam ad synodum celebrandam cum suffraganeis accedat, ubi de imperatoris electione agetur; iubet ne quemquam regem excipiat, antequam ipse imperatorem elegerit: nisi paruerit, eum excommunicat. 822
    CCI.---Ad Athanasium episcopum Neapolitanum.---Commendat eius erga se obseruantiam; de suo incolumi reditu certiorem ipsum facit; hortatur ad perseuerantiam, donec simul conueniat. 823
    CCII.---Ad eumdem.---Eiusdem argumenti ac precedens. 823
    CCIII.---Ad eumdem.---Ut sibi indicet locum ubi simul  possint de communis patrie salute colloqui. 824
    CCIu.---Ad Carolum regem.---Hortatur ut legatos mittat, et in auxilium Ecclesie Romane ueniat. 825
    CCu.---Ad Wibertum episcopum.---Arguit eum quod bis uocatus ad se uenire neglexerit; precipit ut ueniat obiectis responsurus. 825
    CCuI.---Ad Berengarium comitem.---Declarat suam in eum beneuolentiam, commendat eius erga Romanam Ecclesiam obseruantiam; rogat ut Stephanum episcopum in tuendis Ecclesie sue iuribus adiuuet. 825
    CCuII.---Ad Pandenulfum comitem.---Rogat ut legatis imperatoris per eius regionem transituris auxilium prestet; condolet de paganorum in eum incursione: excusat se, cur ad eum non eat: hortatur ut sit animo forti, promittitque subsidium. 826
    CCuIII.---Ad archiepiscopos, eorumque suffraganeos.---Ne Bicbertinum ante cause discussionem excommunicent. 827
    CCIX.---Ad Bosonem comitem.---De incolumi eius prosperitate gratulatur: se tum eum, tum Angelbergam imperatricem charos habere ostendit; rogat ut Adelberto et illius coniugi Rotilde bona que in prouincia possederant, retinere permittat. 827
    CCX.---Ad Liudtefridum comitem, eiusque coniugem.---Excommunicat eos, quia monialem monasterio rapuerant. 828
    CCXI.---Ad Gregorium primicerium.---Commendat eius studium erga Ecclesiam et imperatores; significat se ad Constantinopolitane Ecclesie perturbationes sedandas paratum esse: ostendit imperatoris legatos honorifice se excepturum, quos etiam a comite Capuano recipi et ad se mitti iam antea mandarat. 828
    CCXII.---Excommunicatio Ansperti quia ad synodum uocatus uenire contempserat. 829
    CCXIII.---Ad Theodosium patriarcham Hierosolymitanum.---Excusat tardum legatorum eius reditum, per quos quedam munera ad eum mittit, rogans ut pro se assidue Deum deprecetur. 829
    CCXIu.---Ad Carolomannum regem.---Ut in uercellensi Ecclesia Gospertus diaconus constituatur episcopus. 830
    CCXu.---Ad Carolum regem.---Hortatur ut quamprimum contra fideles et Ecclesie oppressores auxilio ueniat. 831
    CCXuI.---Ad Wibbodum episcopum.---Ut una cum legatis quos ad Carolomannum mittit, eat, uel aliquem uice sua mittat; arguit, quod bona Angelberge diripi non prohibuerit: hortatur ut ea recuperanda curet. 831
    CCXuII.---Ad Michelem regem Bulgarorum.---Hortatur ut ad obedientiam Romane Ecclesie, a quo seductus recesserat, cum sua gente reuertatur. 832
    CCXuIII.---Ad consiliarios Michelis regis Bulgarorum.---Eiusdem argumenti. 833
    CCXIX.---Ad Sedesclauum comitem.---Precipit ut legato quem ad regem Bulgarorum mittit, iter tutum prebeat ac necessaria suppeditet. 833
    CCXX.---Ad Gregorium primicerium.---Rogat ut legatos Constantinopolitanos ad se mittat; pollicetur, cum Francorum rex Romam uenerit, se ad eum auxilio iturum. 834
    CCXXI.---Ad Wibbodum episcopum.---Ut apud Carolomannum, uel Carolum eius fratrem, de Ecclesia Dei a paganorum infestationibus defendenda agat, et si archicapellanus Caroli Romam uenerit, ipse quoque ueniat; sin minus, eorum regum uoluntatem sibi litteris aperiat. 834
    CCXXII.---Ad Bosonem comitem.---Scribit se tacitum tenere quod secreto ex ipso audierat, et auxilium, quod promiserat, ab eo omnino exspectare; preterea se bene ualere. 835
    CCXXIII.---Ad Anspertum archiepiscopum Mediolanensem.---Arguit eum quod tertio uocatus ad concilium non uenerit; precipit ut ad synodum celebrandam cum suis episcopis accedat, et cum Francorum regibus, qui in Italiam fuerant ingressi, placitum non faciat; aliter excommunicationem minatur. 836
    CCXXIu.---Ad eumdem.---Eiusdem pene argumenti. 837
    CCXXu.---Ad Theodosium electum episcopum Nonensem.---Laudat eius erga Romanam Ecclesiam obseruantiam et preclaras eius uirtutes; testatur suam in eum beneuolentiam: monet ut a se consecrationem episcopalem accipiat. 838
    CCXXuI.---Ad Anselmum episcopum Lemouicensem.---Non separandum uirum ab uxore, qui filium suum necessitate urgente baptizauerit. 839
    CCXXuII.---Ad Carolomannum regem.---Hortatur ad Ecclesie Romane defensionem, que a Saracenis multis  afficiebatur detrimentis; rogat ut legatos benigne excipiat, et fidem illis adhibeat. 839
    CCXXuIII.---Ad eumdem.---Ut in uercellensi Ecclesia Conspertus creetur episcopus. 840
    CCXXIX.---Ad Branimirum.---Suscipit eum ad Romane Ecclesie gremium redeuntem; monet ut in Dei amore perseueret: impartitur benedictionem apostolicam, quam petierat; hortatur, ut permittat legatum suum epistolam Bulgarorum deferre. 841
    CCXXX.---Ad sacerdotes et populos Branimiro subiectos.---Excipit eos ad Romane Ecclesie gremium redeuntes; monet ut perseuerent. 842
    CCXXXI.---Ad Michelem regem Bulgarorum.---Agit Deo gratias quod legatos ad se miserit, doctrinam ecclesiasticam et canonica instituta recepturus: hortatur ut ad Romanam Ecclesiam redeat; et si ei placuerit, se legatum missurum pollicetur. 843
    CCXXXII.---Ad Airardum archiepiscopum Auscensem eiusque suffraganeos.---Hortatur ad deprauatos populi mores corrigendos, precipue incesta matrimonia: ne quis relicta uxore aliam ducat, aut simul cum uxore concubinam habeat, ut res immobiles ecclesie nemo sibi usurpet, et ut clerici sub episcopi sint potestate. 844
    CCXXXIII.---Ad Rostagnum et alios. 845
    CCXXXIu.---Ad Salonitanos clericos.---Monet ut ad gremium Romane Ecclesie reuertantur; et electus ab eis archiepiscopus consecrationem et pallium a se, et non ab alio accipiat: utque legato quedam uerbis relaturo fidem adhibeant. 846
    CCXXXu.---Ad tres archiepiscopos.---Ut Nemausensem episcopum a monasterii cuiusdam iniqua inuasione remoueant, et si non paruerit, excommunicent. 847
    CCXXXuI.---Ad Michelem regem Bulgarorum.---De legatione ac muneribus missis gratias agit: dolet eum defecisse ab Ecclesia Romana, ad quam monet ut reuertatur; ostendit Grecos Bulgarorum diecesim, cum sit Romani pontificis, contra canones detinere. 848
    CCXXXuII.---Ad Anastasium abbatem.---Precipit ut cellulam Gauderico episcopo reddat. 849
    CCXXXuIII.---Ad Tuuentarum de Marauna.---Hortatur ut, omnem falsam doctrinam reiiciens, in Romane Ecclesie fide maneat: miratur Methodium aliter quam fuerat professus docere, et propterea a se uocatum fuisse significat. 849
    CCXXXIX.---Ad Methodium archiepiscopum Pannoniensem.---Precipit ut ad se ueniat, ut de eius doctrina cognoscere possit. Missas Sclauonica lingua celebrari prohibet. 850
    CCXL.---Ad Anspertum archiepiscopum Mediolanensem.---Arguit quod sedi apostolice obediens non fuerit, eiusque legatos iniuriose tractarit, et excommunicatus missas celebrarit. Ideo monet ut ad synodum se purgaturus quamprimum uel per se uel per legatos accedat. 850
    CCXLI.---Ad Angelbergam Augustam.---Significat se modo absoluere nolle Anspertum archiepiscopum; sed si in synodo crimina que obiiciebantur, diluerit, tunc eum excommunicatione absoluturum: ait se pro Ludouico imperatore in anniuersario eius die sacrafacturum. 851
    CCXLII.---Ad Ludouicum regem.---Gratias agit de propensa uoluntate erga Romanam Ecclesiam: hortatur ut ad eam a paganorum incursionibus defendendam ueniat, eique tacite imperium pollicetur. 852
    CCXLIII.---Ad Basilium, Constantiam et Alexandrum imperatores.---Imperatorum precibus commotus, ut pax sit Ecclesie Constantinopolitane, dispensat cum Photio ut in Ignatii locum Constantinopolitane Ecclesie patriarcha subrogetur, statuens ne deinceps quisquam ad patriarchalem dignitatem, nisi per gradus ecclesiasticos ascendant: iubet patriarcham Constantinopolitanum Bulgarorum diecesim sub Ecclesie Romane iurisdictione relinquere, monet omnes ut patriarche debitum prestent obsequium: precipit ut ad Ecclesie communionem eos qui a Methodio et Ignatio initiati fuerant, admittant; excommunicat illos qui cum Photio noluerint communicare. 853
    CCXLIu.---Ad Constantinopolitanos.---Iubet eos, schismate sedato, ad Ecclesie unitatem redire, et Photio communicare. 863
    CCXLu.---Ad clericos Constantinopolitanos.---Eiusdem ac precedens argumenti. 865
    CCXLuI.---Ad Paulum et Eugenium episcopos.---Constituit eos una cum Petro presbytero legatos, ut, sicut illos monuerat, pacem in Ecclesia Constantinopolitana conficiant. 867
    CCXLuII.---Ad Paulum et Eugenium episcopos, similiter ad Petrum presbyterum.---Mansi monitum in sequentem epistolam. 867
    Adnotatio Seuerini Binii. 870
    CCXLuIII.---Ad Photium patriarcham Constantinopolitanum.---Photium  patriarcham Constantinopolitanum constituit, dummodo in synodo ueniam postulet; decernit ne deinceps ullus e laicis in eadem Ecclesia statim episcopus ordinetur: iubet Bulgaricam diecesim Ecclesie Romane restitui. 870
    Adnotatio Seuerini Binii. 872
    CCXLIX.---Ad Landulfum et Landonem.---Scribit Traiectum se iturum, et que paci eorum conducant, curaturum; ibique cum de aliis, tum de Landulfo Capuane Ecclesie episcopo electo acturum. 875
    CCL.---Ad Guariferium principem Salernitanum.---Eadem que in superiori: preterea arguit quod contra Capuanos arma sumpserit; rogat ut mancosos sibi ab Amalfitanis restitui curet. 876
    CCLI.---Ad Leonem episcopum.---Dolet Capue discordias esse excitatas; significat se Traiectum iturum, ibique de Landulfo episcopo electo, cuius confirmationem petierat, acturum. 877
    CCLII.---Ad Landulfum presbyterum.---Laudat eum quod ad propinquorum suorum insidias euitandas Capua fuerit egressus, et in discordiis sedandis elaboret; significat Traiectum se iturum ibique de eius electione deliberaturum. 878
    CCLIII.---Ad Pulcarem prefectum.---Arguit quod nec fedus cum paganis ictum ruperit, nec ditionem sancti Petri, sicut promiserat, defenderit; precipit ut pecuniam pro ea re datam ad se remittat. 878
    CCLIu.---Ad monachos Pultariensis cenobii.---Dolet de eorum calamitatibus, et significat se ipsorum causa Bosoni principi atque Hugoni abbati scripsisse ut eos adiuuarent; exemplar etiam testamenti Gerardi fundatoris Ansegiso archiepiscopo et Conrado comiti misisse. 879
    CCLu.---Ad Hugonem abbatem.---Ut monasterium Pultariense tueatur. 879
    CCLuI.---Ad Hugonem et Radulfum.---Quod uendoaram uillam sancti Petri Pultariensis nulli concesserit, et Arembertum, qui a Bosone eam accepit, excommunicari iusserit, nisi ab ea abstineat. 880
    CCLuII.---Ad Bosonem comitem.---Ut Arembertum et quosuis alios a uendoara uilla remoueat, eamque Pultariensibus restituat et monasterium ipsum tueatur. 880
    CCLuIII.---Ad Guaiferium principem Salernitanum.---Monet ut a molestus desistat quas Capuanis inferebat; significat se in eius regiones iturum et discordias sedaturum. 881
    CCLIX.---Ad Pandenulfum castaldum.---Significat se Guaiferio scripsisse ut ab inferendo Capuanis damno desisteret. 882
    CCLX.---Ad Carolum regem.---Scribit se litteris eum, ut ad imperium promoueret, ad Urbem aduocasse, Rauennam usque ad eum processisse, sperasseque se auxilium ab eo aduersus Romane Ecclesie hostes recepturum: que spes ita eum frustrata est, ut nunquam hostes magis seuierint: petit ut Ecclesie opem ferat, et dum iter parat, legatos ad se mittat; suosque legatos commendat. 882
    CCLXI.---Ad eumdem.---Dolet se non posse cum eo colloqui. Arnulfum legatum ad eum mittit, petens ne Romanam Ecclesiam ab hostibus ledi patiatur, ideoque eius legatum cum Arnulfo ad se mitti iubet. 883
    CCLXII.---Ad Romanum archiepiscopum.---Miratur quod iniuriis lacessitus ad se non confugerit; nuntium Rauennam mittit, qui omnia contra eum gesta diligenter inquirat, et eos qui iniuriam intulerant, Romam uenire compellat; quibuscum ipse ad synodum proficiscatur, ubi eius causa agetur: eumque arguit quod in sua Ecclesia non resideat. 884
    CCLXIII.---Ad omnes fideles.---Precipit ut Ticinensi episcopo, cui potestatem excommunicandi tribuerat, obediant. 885
    CCLXIu.---Ad Romanum archiepiscopum Rauennatem.---Precipit ut Romam ad synodum ueniat. 886
    CCLXu.---Ad clerum Mediolanensem.---Precipit ut in locum Ansperti archiepiscopi in Romana synodo priuati alium a se consecrandum sufficiant; mittit legatos qui una cum ipsis electioni intersint, quibus in omnibus obediri iubet. 886
    CCLXuI.---Ad Carolum regem.---Significat Anspertum dudum archiepiscopum Mediolanensem in Romana synodo priuatum, ac Iosephum, quem ille in uercellensi episcopum ordinauerat, depositum; rogat ut Conspertum in uercellensi ecclesia episcopum a se consecratum tueatur. 887
    CCLXuII.---Ad uercellenses.---Precipit ut Conspertum a se illis episcopum constitutum recipiant, et congruo honore colant. Iosephi inuasoris acta nulla esse declarat.
    CCLXuIII.---Ad Notingum Nouariensem episcopum.---Monet ut res Angelberge restituat; sin minus, denuntiat  illi excommunicationem, nisi intra duos menses ad reddendam de his rationem Romam ueniat. 889
    CCLXIX.---Ad Amalfitanos.---Significat se eos excommunicasse donec se a paganis separent; minatur illis alias penas, nisi quamprimum pareant. 889
    CCLXX.---Ad Helmoinum episcopum Pennensem.---Arguit quod ad synodum non accesserit; iubet statuta die ad se uenire, et interim quemdam absoluere, quem iniuste excommunicauerat. 890
    CCLXXI.---Ad Paulum episcopum.---Iubet ecclesiam in uilla Carpana sitam restitui, ibique sacerdotem constitui, et sacrum chrisma annuatim in eamdem mitti. 890
    CCLXXII.---Ad Theodoricum, Heodicum, etc.---Ostendit mulierem, que ui minisque coacta religiosum habitum susceperat, ad uota seruanda non teneri; huius tamen causam illis definiendam committit. Quod si qua oriatur difficultas, eos uel eorum legatos cum ipsa muliere ad se uenire iubet. 891
    CCLXXIII.---Ad Athanasium, Pulcarem, etc.---Precipit ut fedus cum Saracenis ictum rumpant; quod nisi Kalendis Decembris fecerint, eis excommunicationem minatur. Pulcarem monet ne Pandenulfo Capuano iudici molestiam inferat. 892
    CCLXXIu.---Ad Arpaldum episcopum Asculanum---Arguit quod ad synodum non uenerit; iubet ad se uenire, ut iis que a suis clericis obiiciebantur, respondeat. 893
    CCLXXu.---Ad Carolum regem.---Miratur quod cum Papiam uenerit, ubi simul conuenire debebant, legatos ad se non miserit: petit illos, destinet, ut se ad eum conferre possit. 894
    CCLXXuI.---Ad eumdem.---Gratias agit quod cum a se fuerit Conspertus Ecclesie uerecellensis episcopus ordinatus, eius ordinationi libenter acquieuerit; se excusat quod Anspertum archiepiscopum Mediolanensem eius precibus non absoluat. 894
    CCLXXuII.---Ad Ludouicum et Carolomannum reges.---Gratias agit de ipsorum erga Romanam Ecclesiam affectu, et mutuum studium pollicetur. 895
    CCLXXuIII.---Ad Hugonem et alios comites.---Gratias agit de fide quam Yudouico et Carolomanno regibus seruabant. 895
    CCLXXIX.---Ad Ioannem episcopum Ticinensem.---Precipit ut ecclesiam in Carpana uilla sitam, quam Paulus Regiensis episcopus reficere neglexerat, restituat, ibique sacerdotem proprium constituat et sacrum chrisma annuatim mittat 896
    CCLXXX.---Ad Theutmarum archiepiscopum.---Miratur eum morari et ad se non uenire; monet ut statim ueniat. 896
    CCLXXXI.---Ad Antonium episcopum et Berengarium comitem.---Liutfredum comitem, quia monialem que e monasterio effugerat, suscepit, et bona Angelberte imperatricis diripuit, excommunicat, nisi statuto tempore satisfecerit: monet ne quisquam cum eo communicet. 896
    CCLXXXII.---Ad Egilbertum episcopum.---Arguit eum quod cum excommunicatis a sede apostolica communicarit: iubet ne cum Liutfredo et Odebrico excommunicatis communicet. 897
    CCLXXXIII.---Ad Egifridium et alios.---Rogat ut bonorum Angelberge imperatricis curam sustineant. 898
    CCLXXXIu.---Ad Eunibertum comitem.---Minatur illi excommunicationem, nisi res sancti Petri et Angelberge imperatricis restituat. 898
    CCLXXXu.---Ad Gisulfum abbatem.---Eius cure monasterium Angelberge imperatricis committit. 899
    CCLXXXuI.---Ad Gregorium, Theophylactum et Diogenem, etc.---Gratulatur de uictoria contra Saracenos parta; miratur cur Romam non uenerint: mandat ut contra Saracenos sibi auxilio ueniant. 899
    CCLXXXuII.---Ad Athanasium episcopum Neapolitanum.---Commendat eius erga sedem apostolicam obseruantiam; hortatur ut, sicut promiserat, pactum cum Saracenis ictum frangat. Amalfitanos per legatum suum ea de re admonitos, si parere neglexerint, excommunicandos significat. 900
    CCLXXXuIII.---Ad Amalfitanos.---Monet ut rupto cum Saracenis federe ad Ecclesie gremium reuertantur, et eam ob rem singulis annis decem millia mancosorum et eo anno mille daturum se promittit; nisi paruerint, minatur excommunicationem. 901
    CCLXXXIX.---Ad Carolum Crassum regem Italie.---Rogat ut Hieronymum episcopatum Lausanensem pacifice retinere permittat, et Hubonem res Ecclesie Bisuntine ablatas reddere iubeat. 901
    CCXC.---Ut Hieronymi episcopi Lausanensis causam apud Carolum regem procuret. 902
    CCXCI.---Ad Theodoricum archiepiscopum Bisuntinensem.---Significat se de ipsius causa Carolo regi scripsisse;  ac de Hieronymo episcopo Laudunensi hortatur, ut adiuuare illum studeat. 903
    CCXCII.---Ad Carolum regem.---Commendat eius erga Romanam Ecclesiam obseruantiam; rogat ut legatum sibi auxilio mittat. 903
    CCXCIII.---Ad Sfentopulcrum comitem.---Gratulatur de eius et subditorum illius obseruantia erga sedem apostolicam, recipit eos in fidem suam: ostendit Methodium archiepiscopum orthodoxam fidem fuisse professum; cuius iura et priuilegia confirmat, eumque ad eos regendos mittit. Nitrensis Ecclesie episcopum consecratum significat, et alium ad se uult mitti, quem alii ecclesie preficiat: iubet omnes ipsi archiepiscopo obedire; concedit ut diuina officia Sclauonica lingua recitari possint, dummodo Euangelium Latina prius recitetur. 904
    CCXCIu.---Ad Landulfum episcopum Suricorum.---Obiurgat quod uiolauerit que ipse inter eum et Landenulfum Capuanum episcopum de frugibus illius ecclesie decreuerat; minatur illi excommunicationis penam, nisi suis decretis pareat: precipit ut si se lesum sentiat, cum eodem episcopo causam dicturus ad se ueniat. 906
    CCXCu.---Ad Carolum regem.---Gratulatur de eius erga Romanam Ecclesiam obseruantia, cuius eum defensorem elegit; monet ne aduersariis fidem habeat: laudat quod ditionem sancti Petri ab hostili incursu defendi iusserit. Bosoni tanquam tyranno auxilium se non daturum affirmat; optat eius aduentum, et rogat ut legatos mittat, 907
    CCXCuI.---Ad imperatores augustos.---Commendat eorum studium in Ecclesie concordia stabilienda; monet ut in eo persistant: agit gratias de dromonibus auxilio missis: de monasterio Sancti Sergii, et de Bulgarorum diecesi sedi apostolice restituta; rogat ut Dei Ecclesiam tueantur: demum ea que pro Photio in synodo Constantinopolitana acta sunt, se approbare significat, si tamen legati contra sua iussa non egerint. 909
    CCXCuII.---Ad Photium.---Gratulatur de concordia Ecclesie Constantinopolitane: miratur multa, que statuerat, mutata esse; approbat que Constantinopoli in concilio pro causa Photii acta sunt, si tamen legati contra sua mandata non egerint. 910
    CCXCuIII.---Ad Carolum regem.---Gratias agit de eius erga sedem apostolicam obseruantia; suam erga eum beneuolentiam testatur: aduentum eius pro Ecclesie necessitatibus exspectat, monetque ut aliquem legatum mittat. Queritur de Georgio quodam excommunicato, qui, ipsius imperatoris auctoritate fultus, bona Romane Ecclesie inuaserat; rogat ut promissa auxilia mittat. 911
    CCXCIX.---Ad Romanum archiepiscopum Rauennatem.---Iubet eum Romam ad synodum causa dissoluendi quasdam questiones aduenire. 912
    CCC.---Ad uniuersos episcopos.---Ut Romam ad synodum adueniant. 913
    CCCI.---Ad Carolum regem.---Letatur de eius incolumitate, Deumque orat ut omnia ei prospere eueniant: nuntiat Saracenos a Grecis uictos, seque a Saracenis, et aliis etiam ualde premi: quare petit ut sibi quam citissime auxilio ueniat. 914
    CCCII.---Ad eumdem.---Deus dedit Rauennatem iniuste excommunicatum absoluit; confirmat illius cum Maria uxore coniugium: iubet eum defendi. 915
    CCCIII.---Ad Anspertum archiepiscopum Medionalensem.---Inobedientie eum arguit, precipitque ut Rhodoaldum et Warlenum monachos, quos iniuste in carcerem coniecerat, ad eorum monasterium honorifice remittat. 916
    CCCIu.---Ad Salomonem procuratorem Papie.---Eiusdem argumenti. 916
    CCCu.---Ad Adelbertum marchionem.---Ab excommunicatione eum absoluit, eiusque homines, si spatio quindecim dierum intra mensem Martium Ecclesie satisfecerint. 917
    CCCuI.---Ad Oteramum uiennensem episcopum.---Arguit quod faueat sociis Bosonis, idque a se imperari asserat; precipit ut Romam accedat ut crimina que ipsi obiiciuntur diluat. 917
    CCCuII.---Ad Barnimerum comitem, sacordotes, etc.---Ostendit sibi gratissimam fuisse eorum in sedem apostolicam obseruantiam; hortatur ad perseuerantiam. Iubet legatos ad se mitti, quibus reuertentibus legatum suum missurum pollicetur, cui ipsi fidelitatem iuxta Ecclesie ritum promittant. 918
    CCCuIII.---Ad Michelem regem Bulgarorum.---Miratur quod legatos non miserit, quemadmodum iam diu promiserat; monet id ut quamplurimum faciat. 919
    CCCIX.---Ad quemdam .---Monet ut perficiat que per legatos mandauit. 919
    CCCX.---Ad Anspertum Mediolanensem archiepiscopum.---Confirmat Iosephi episcopi Astensis ordinationem,  qui alias contra canones uercellensis Ecclesie fuerat episcopus constitutus. 920
    CCCXI.---Ad Attonium.---Excommunicat eum, nisi Ecclesie Mediolanensi bona que abstulerat restituat, et ad obedientiam sui archiepiscopi cum sociis redeat. 921
    CCCXII.---Ad Anselmum Mediolanensem archidiaconum.---Minatur illi excommunicationis penam, nisi ad sui archiepiscopi obedientiam redeat. 922
    CCCXIII.---Ad Ioannem, Egilulfum, etc.---Causam inter Tridentanum et ueronensem episcopos uersantem eis committit; monet ut eam iure definiant, et ad se sententiam mittant, ut eam confirmare possit. 923
    CCCXIu.---Ad Adelchisium episcopum Tridentanum.---Arguit eum quod bona ueronensis episcopi inuaserit; eius causam quibusdam episcopis se commisisse significat: monet ut eorum acquiescat sententie. 923
    CCCXu.---Ad Ludouicum et Carlomannum reges.---Rogat ut cum Carolo imperatore consentiant de reuocanda et Romam mittenda Angelberga, ubi eam ita se custoditurum pollicetur, ut contra ipsos moliri nichil possit. 924
    CCCXuI.---Ad omnes archiepiscopos, episcopos et comites Italie.---Hortatur dent operam ut Carolus imperator Angelbergam Romam uenire patiatur, quam se ita custoditurum promittit, ut nichil contra ipsum Carolum cum Bosone moliri possit; et si quid tentauerit, se eamdem remissurum pollicetur. 925
    CCCXuII.---Ad clerum Mediolanensem.---Recipit Hadericum sub tutela sedis apostolice, et excommunicat omnes qui illi uel eius ecclesiis molestiam intulerint. 926
    CCCXuIII.---Ad Athanasium episcopum Neapolitanum.---Arguit eum quod non fregerit fedus quod cum Saracenis fecerat, cum promiserit illud rumpere: ostendit multa mala eius causa a Saracenis Christianis fuisse inflicta; minatur illi excommunicationem, nisi fedus illud rumpat. 927
    CCCXIX.---Ad Methodium archiepiscopum.---Gratulatur de orthodoxe fidei cultu, et de eius erga religionem studio et cura; precatur in dies spiritualem profectum maiorem, eumque consolatur. 928
    CCCXX.---Ad Carolum imperatorem.---Nuntiat imperatori se iis malis a Saracenis affici, ut amplius sustinere non possit; rogat eumdem ut sibi subsidio exercitum mature mittat, eique palmam cum benedictione mittit. 929
    CCCXXI.---Ad diuersos episcopos.---Athanasium Neapolitanum episcopum, qui sepe monitus, nunquam, sicut promiserat, fedus cum Saracenis ictum rumpere uoluit, a se cum omnibus ei consentientibus excommunicatum significat. 930
    CCCXXII.---Ad Romanum archiepiscopum Rauennatem.---Arguit quod Albericum comitem Rauennam asciuerit, et nobiles Rauennates contra iusiurandum sibi prestitum uexarit: cum Neapoli reuersus fuerit, ait se ea omnia curaturum: iubet Dominicum archidiaconum Fauentine Ecclesie episcopum consecrari. 931
    CCCXXIII.---Ad eumdem.---Arguit eum quod alterius legitimam uxorem raptori tradi consenserit, et Romane Ecclesie ausus fuerit aduersari; has ob causas illum a conferendis sacris ordinibus suspendit, donec a synodo, ad quam eum iubet uenire, eius causa cognoscatur. 932
    CCCXXIu.---Ad eumdem.---Iubet Placentinos clericos, quos sine commendatitiis litteris ad eum confugientes receperat, ad eorum episcopum remitti; eiusdem etiam Ecclesie clericos absolui, donec cum eis ad synodum ueniat. 933
    CCCXXu.---Ad Constantinum sacerdotem.---Excommunicat eum quod absque sua licentia ab archiepiscopo Rauennate ad Fauentine Ecclesie episcopatum promotus fuerit: prohibetque eum illius Ecclesie administrationem attingere, donec ad synodum Romanam ueniat. 933
    CCCXXuI.---Ad Ioannem episcopum Ficoclensem.---uisitationem Fauentine Ecclesie pastore destitute, eiusque curam ei committit, donec nouus pastor eidem preficiatur. 934
    CCCXXuII. Ad Romanum archiepiscopum.---Ad synodum Romam sub pena excommunicationis uenire iubet, ut ad ea que obiiciebantur respondeat. 934
    CCCXXuIII.---Ad Carolum imperatorem.---Petrum et Zacariam legatos ad eum mittit; causa corrigendi mala, que se, eo regnante, perpessum queritur. 935
    CCCXXIX.---Ad Rauennates.---Precipit ut se a Rauennatis archiepiscopi in synodo excommunicati communione separent, quousque eum absolutum cognouerint. 935
    CCCXXX.---Ad Carolum imperatorum.---Gratulatur de eius obseruantia erga Romanam Ecclesiam: letatur ipsum Rauennam uenire uelle, ut de Ecclesie et imperii statu  agat: rogat ut ante diem quem prestituerat accedat. 936
    CCCXXXI.---Ad Wilibertum archiepiscopum Agrippinensem.---Commendat eius uigilantiam, et presbyterum quemdam excommunicatum, nunc ipsius testimonio longa penitentia purgatum, eius precibus commotus absoluit, et sacerdotali ministerio restituit: causam Gedeonis adulteri ei committit, ut sententiam canonice ferat. 936
    CCCXXXII.---Ad Leonem, Landulfum et Landonem.---Ut Auxentii filium, ab Attinulfo captum, patri restituendum curent. 937
    CCCXXXIII.---Ad Michelem regem Bulgarorum.---Hortatur ut ad finem et obedientiam Romane Ecclesie redeat et legatos mittat. 938
    CCCXXXIu.---Ad imperatorem et imperatricem. 939
    CCCXXXu.---Ad Angelbertam imperatricem. 939
    CCCXXXuI.---Ad eamdem. 939
    CCCXXXuII.---Ad eamdem. 939
    CCCXXXuIII.---Ad Domasolem ducem gloriosum. 939
    CCCXXXIX.---Ad Rostagnum archiepiscopum Arelatensem.---Communione priuetur sponsa, nisi raptorem deserere et ad sponsum suum redire uoluerit. 940
    CCCXL.---Ad Sigibodum archiepiscopum Narbonensem.---De examinanda causa cuiusdam presbyteri. 940
    CCCXLI.---Ad Cennemocum episcopum uenetensem.---Quod sacerdos homicida non potest in sacerdotio manere. 941
    CCCXLII.---Ad episcopos Britannie.---De ordinatis ab Heclocaro abbate monachis. 941
    CCCXLIII.---Ad Petrum episcopum. 941
    CCCXLIu.---Ad Marinum et Pulcarem. 942
    CCCXLu.---Ad Cozilem comitem.---De illis, qui, uxoribus dimissis, ad alias nuptias transierint. 942
    CCCXLuI.---Constitutio de iure cardinalium. 942
    CCCXLuII.---Contra uiolatores Domus Dei. 943
    CCCXLuIII.---Ad Theibergam et Aldericum.---Illos hortatur ut Radulfo suam uxorem reddant. 943
    CCCXLIX.---Ad Berrarium abbatem.---De reuerentia erga summos pontifices. 944
    CCCL.---Ad Photium patriarcham Constantinopolitanorum.---De processione Spiritus sancti. 944
    CCCLI.---Ad quemdam .---Laudat eius studium erga sedem apostolicam, eumque monet ut perseueret; pollicetur eum a se in amicorum numero referri: precipit ut Romam ueniat. 946
    CCCLII.---Ad Athanasium episcopum Neapolitanum.---Ab excommunicatione eum absoluit, et ministerio sacerdotali restituit, dummodo pactum cum Saracenis initum, sicut promiserat, rumpat, et ex eis aliquos, ceteris iugulatis, captos mittat, nec deinceps cum eis fedus feriat. 946
    CCCLIII.---Ad Geneuenses.---Precipit ut Optando episcopo a se consecrato obediant. 947
    CCCLIu.---Ad Carolum imperatorem.---Queritur multa bona Ecclesie Romane a Widone quodam marchione erepta; rogat ut Ecclesiam defendat, et ipsemet adiutor ueniat. 948
    CCCLu.---Ad Riccardem Augustam.---Queritur nullam sibi contra Saracenorum excursiones opem ferri; rogat ut ab imperatore celeriter postulet auxilium: legatum suum commendat; petit det operam ut Angelberga ab exsilio reuocetur et Romam mittatur. 949
    CCCLuI.---Priuilegium pro monasterio Montis Cassini. 950
    CCCLuII.---Ad archiepiscopum uiennensem.---Arguit quod, detruso in carcerem Optando episcopo, alium in Ecclesia Geneuensi constituerit; precipit ut illum sedi sue restituat, atque ad synodum ueniat ad diluenda ea que ipsi obiiciebantur. 952
    CCCLuIII.---Ad Oteramum uiennensem archiepiscopum.---Agit de Optando episcopo, eius litteris respondens, et de litteris quas scribit episcopo Mauriennensi ut Romam ueniat. 952
    CCCLIX.---Ad Adalbertum episcopum Maurienne.---Iubet ut Romam ueniat cum episcopo Gratianopolitano, quem ignominiose tractarat. 953
    CCCLX.---Ad Anselmum archiepiscopum Mediolanensem.---Mediolanensis Ecclesie priuilegia confirmat; hortatur ut in Romanam Ecclesiam sit fidelis: narrat Saracenorum et iniquorum Christianorum iniurias; rogat ut pro Ecclesia ad Dominum preces effundat. 954
    CCCLXI.---Ad Romanum archiepiscopum Rauennatem.---Precipit ut Ioannem diaconum benigne excipiat, et res ei ablatas restituat. 954
    CCCLXII.---Ad clerum Rauennatem.---Ut Maimbertum quemdam, quem alias ab Ecclesia Rauennate expelli iusserat, comprehensum, legato suo et Ioanni duci tradant, et ad se mittendum curent. 955
    CCCLXIII.---Ad Ioannem Martinum.---Eiusdem argumenti. 956
     CCCLXIu.---Ad Ioannem ducem.---Ut Maimbertum captum ad se ducat, et mulieres que apud ipsum sunt detineat, et Romano archiepiscopo epistolam deferendam curet. 956
    CCCLXu.---Ad Carolum imperatorem.---Gratulatur de eius incolumitate; gaudet ipsum aduenturum esse statim in Italiam: hortatur ut mature Romane Ecclesie auxilio ueniat, et Guidonem predatorem ab Ecclesie finibus eiici iubeat. 957
    CCCLXuI.---Ad Liutwardum episcopum.---Gratias agit quod dederit operam ut imperator in Italiam ad Ecclesie defensionem ueniret. 958
    CCCLXuII.---Ad omnes episcopos.---Monet ut sua instituta obseruent, iusteque iudicent. 958
    CCCLXuIII.---Ad Carolum regem.---Embolum ut Carolomannum regem in Ecclesie Romane dilectione confirmet. 958
    CCCLXIX.---Ad Michelem regem Bulgarorum. 959
    CCCLXX.---Ad Luitbertum archiepiscopum Magontinum. 959
    CCCLXXI.---Ad Ludouicum imperatorem. 959
    CCCLXXII.---Ad episcopos Britannie.---Quid agendum de monachis ab abbate suo ordinatis. 959
    CCCLXXIII.---Ad quemdam. 960
    CCCLXXIu.---Ad alium incertum. 960
    CCCLXXu.---Allocutio pontificis ad episcopos sub finem synodi Tricassine. 960
    CCCLXXuI.---Item allocutio pontificis ad regem. 961
    CCCLXXuII.---Allocutio Ioannis pape ad Patres synodi Tricassini II, de Lantberti et Adalberti aliorumque sequacium excommunicatione. 961
    CCCLXXuIII.---Responsio episcoporum. 961
    CCCLXXIX.---Excommunicatio aduersus peruasores rerum ecclesiasticarum in eadem synodo lata. 962
    CCCLXXX.---Ioannis pape iterata excommunicatio aduersus Formosum episcopum, Gregorium nomenclatorem, et Georgium magistrum militum. 963
    CCCLXXXI.---Statutum Ioannis pape aduersus laicos qui, uiuentibus uxoribus, alias ducunt, et contra episcopos qui de minore ad maiorem Ecclesiam ambitus causa demigrant. 963
    CCCLXXXII.---Priuilegium concedit unum ex suis, quem clerus et populus proclamauerit, sibi preponendi, non obstante contrario regum uel principum delectu. 964

MARINUS PONTIFEX ROMANUS.
    Notitia historica. 965

PRIuILEGIA.
    I. Pro monasterio Solemniacensi. 967
    II. Pro monasterio Sauiniensi. 968
    Epistola ad monachos S. Aegidii. 969

ADRIANUS III, PONTIFEX ROMANUS.
    uita Adriani pape III. 971
    Priuilegium pro monasterio Placentino. 971
    Epistola ad Sigibodum Narbonensem archiepiscopum. 973

S. BERTARIUS, ABBAS CASSINENSIS.
    Notitia historica. 975
     CARMEN DE SANCTO BENEDICTO. 975
    Appendix ad scripta S. Bertarii. 979
    uita S. Scholastice uirginis. 979
    Quomodo per annum ieiunandum sit. 987

HARMOTUS SANGALLENSIS ABBAS.
    Inscriptiones in templo sancti Othmari. 989
    Epitaphium Grimaldi. 991

SANCTUS REMBERTUS, HAMBURGENSIS EPISCOPUS.
    uita sancti Remberti. 991
    Prologus. 991
    Incipiunt capita. 991
    uITA SANCTI ANSCHARII. 1009

AIMOINUS, MONACHUS SANGERMANENSIS.
    Notitia historica 1009

HISTORIA TRANSLATIONIS SANCTI uINCENTII.
    Epistola ad domnum Bernonem. 1011
    INCIPIT LIBER PRIMUS inuentionis siue translationis B. uincentii. 1013
    INCIPIT LIBER SECUNDUS. 1019
    Epistola ad domnum Theotgerum. 1025
    INCIPIT LIBER PRIMUS CARMINUM DE TRANSLATIONE B. uINCENTII. 1025
    Cap. I.---Quod Audaldus Hispaniam aggrediens, ualentiam usque peruenerit. 1025
    Cap. II.---Quod Zacarie Mauro suum detexit secretum: et quomodo sancti reperit sepulcrum. 1025
    INCIPIT LIBER SECUNDUS. 1025
    Cap. I.---Quod sanctum corpus ad Castrum perueniens, honorifice sit susceptum. 1025
    Cap. II. Quod mulier de eo primum dubitans contracta fuerit, ac deinde credens sanari meruerit. 1026
    DE TRANSLATIONE SS. MARTYRUM GEORGII, MONACHI, etc. 1027

DE MIRACULIS SANCTI GERMANI.
    Epistola. 1027
    Prologus. 1027
    LIBER PRIMUS. 1029
    Prefatio libri secundi. 1039
    LIBER SECUNDUS. 1039

ACTA TRANSLATIONIS S. SAuINI MARTYRIS.
    Obseruatio preuia. 1049
    Prefatio. 1051
    Incipit Translatio. 1051

RATPERTUS SANGALLENSIS MONACHUS.
    Notitia historica. 1055
    DE CASIBUS MONASTERII S. GALLI. 1057
    PeMATA uARIA. 1079




 FINIS TOMI CENTESIMI uIGESIMI SEXTI.

